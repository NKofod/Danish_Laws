 Dette hæfte indeholder de bestemmelser om uddannelses- og  

 erhvervsvejledning, som er fastsat i bekendtgørelse af 12. december 1988 om  

 uddannelses- og erhvervsvejledning i gymnasieskolen og på studenterkursus (*  

 1). Desuden indeholder hæftet de tilhørende vejledende retningslinier for  

 faget.
Bekendtgørelsestekst Vejledende retningslinier Planlægning af vejledningen Overgang til en ny skoleform Optagelsessamtalen på studenterkursus Valgfagsorientering Uddannelsessystemets opbygning m.v.
Orientering om arbejdsmarked Iværksættere Lige muligheder Økonomiske og sociale forhold Individuel handlingsplan Individuel vejledning Lærerforsamlingsmøder Henvisning af elever Fællesopgaver Bilag:
 1: Skemaforslag til forberedelse af samtale om uddannelses- og  

 erhvervsvalg i 3.g/2. kursusklasse.
 2: Skemaforslag til individuel handlingsplan vedrørende uddannelse og  

 erhverv.
VEJLEDENDE RETNINGSLINIER Uddannelses- og erhvervsvejledning Planlægning af vejledningen.
I samarbejde med skolens ledelse udarbejdes en års-/halvårsplan for  

 uddannelses- og erhvervsvejledningen.
Planen omfatter placering af den  

 kollektive vejledning i løbet af året samt angivelse af, hvilke temaer der  

 tages op, fx studiemetodik, valgfagsorientering eller orientering om  

 uddannelse og erhverv.
 I planen kan yderligere indgå tidspunkter for gennemførelse af samtaler  

 under i 1. og 3.g. (jf. bek. § 5, stk. 2) samt en oversigt over planlagte  

 særlige aktiviteter, f.eks. orienteringsmøder, virksomhedsbesøg og praktik.
 Kolleger og elever/kursister på skolen/- kursus gøres bekendt med planen  

 ved skoleårets begyndelse.
Ved placeringen af de kollektive timer lægges vægt på - at vejledningen kan gennemføres bedst muligt i overensstemmelse med  

 formålet med uddannelses- og erhvervsledningen og med elevernes/kursisternes  

 behov og motivation, - at der skabes gunstige vilkår for at realisere mulighederne for  

 samarbejde med faglærere om fælles aktiviteter, - at der sker en koordinering med øvrige aktiviteter på skolen - at der i mindst muligt omfang sker bortfald af normal undervisning og - at uundgåeligt bortfald af normale timer fordeles så jævnt på fagene som  

 muligt.
 De ca. 20 timer til kollektiv vejledning i det 3-årige  

 gymnasieforløb/2-årige kursusforløb anvendes til gennemgang af de emner, der  

 er nævnt i bekendtgørelsens § 4.
 Overgang til en ny skoleform.
 Der kan her lægges vægt på arbejdsformer, planlægning af daglige og  

 ugentlige aktiviteter samt arbejdsbyrde, hjemmearbejde og skriftligt arbejde.
Den fagspecifikke studieteknik varetages ikke at studievejlederne, men af  

 faglærerne.
Der må tilstræbes en koordination af ovennævnte emner med den  

 fagspecifikke studieteknik, som er omtalt i »Vejledende  

 retningslinier« for de enkelte fag.
 Optagelsessamtalen på studenterkursus.
En vigtig funktion for studievejlederne er at vejlede ansøgere til  

 studenterkursus.
Ansøgernes alder og baggrund er ofte meget forskellig, da  

 ansøgerne hyppigt ikke kommer direkte fra folkeskolen, men fra fx en  

 ansættelse i erhvervslivet, et udlandsophold, et afbrudt gymnasieforløb eller  

 en arbejdsløshedsperiode.
 Ud fra ansøgernes individuelle forudsætninger er det studievejlederens  

 opgave at søge at vurdere ansøgerens mulighed for at gennemføre  

 kursusforløbet på normal tid.
 Ansøgere, der ikke har de fornødne faglige forudsætninger, henvises af  

 studievejlederen til de steder i uddannelsessystemet, hvor forudsætningerne  

 kan kompletteres, fx enkeltfagskurserne.
 I forbindelse med optagelsessamtalerne orienterer studievejlederne om  

 valgmuligheder og drøfter de valg af fag, som skal træffes allerede ved  

 indmeldelsen.
 Optagelseskompetencen ligger hos rektor.
 Valgfagsorientering.
 Gymnasiet:
I god tid før eleverne i 1.g skal træffe beslutning om valg af valgfag i  

 2.g og meddele deres ønsker for valgfag i 3.g orienteres de af  

 studievejlederne om reglerne i valgfagsordningen.
Januar-Februar er  

 formentlig det mest velegnede tidsrum, idet 1.g'erne da har fundet sig til  

 rette og har lært fagene at kende; samtidig er der passende tid til 1. april,  

 hvor valget senest skal træffes.
På baggrund af skolens tilbud om valgfag  

 oplyses eleverne om de konkrete valgmuligheder og om den betydning valg af  

 bestemte fag i 2.g får m.h.t. valgene i 3.g.
Endvidere kan det drøftes,  

 hvilke faktorer, der kan påvirke valget og hvilke forhold den enkelte kan  

 lægge vægt på for at kunne træffe kvalificerede valg.
I denne forbindelse orienteres om valgenes eventuelle konsekvenser for  

 senere uddannelse og erhverv, herunder om eventuelle GSK-krav.
Der sker i 2.g  

 en opfølgning af valgfagsorienteringen i forbindelse med det endelige valg af  

 valgfag i 3.g.
 Studenterkursus:
 I forbindelse med optagelsessamtalen orienteres kursisten om reglerne for  

 valgfagsordningen.
 Herudover orienterer studievejlederne på baggrund af kursets tilbud om  

 valgfag, om de konkrete valgmuligheder og om den betydning, valg af bestemte  

 fag ved optagelsen kan få for valgene i 2. kursusklasse.
 I denne forbindelse orienteres om valgenes eventuelle konsekvenser for  

 senere uddannelse og erhverv, herunder om eventuelle GSK-krav.
 Der sker i løbet af 1. kursusklasse en opfølgning af valgfagsorienteringen  

 i forbindelse med det endelige valg af valgfag i 2. kursusklasse.
 Uddannelsessystemets opbygning m.v.
 Orienteringen om uddannelsessystemets opbygning, nye  

 uddannelsesmuligheder, adgangskrav og suppleringskurser har som formål, at  

 eleverne/kursisterne får et overblik over, hvordan uddannelsessystemet i  

 store træk er opbygget, hvilke typer af adgangskrav, der kan stilles (til  

 f.eks. kvotient, valgfag, erhvervserfaring og points), og hvilke  

 suppleringsmuligheder der findes.
Væsentlige typer af uddannelser gennemgås, såvel længerevarende som  

 mellemlange og kortere.
Desuden vil det være naturligt at medtage nyere  

 uddannelser, som må forventes at være helt eller delvis ukendte for  

 eleverne/kursisterne, i orienteringen.
 Også elev-uddannelser har interesse for mange studenter..
Mange videregående uddannelsesinstitutioner afholder  

 »Åbent-hus«-arrangementer for uddannelsessøgende.
Såfremt sådanne  

 arrangementer er kendt i god tid, kan de evt. indgå i årsplanen og derved  

 indgå som en naturlig del af den kollektive vejledning.
 Beskæftigelsen med disse emner er tænkt som en hjælp til eleven/kursisten  

 til at danne sig et overblik over uddannelses- og erhvervsmuligheder og få  

 inspiration til at gå videre på egen hånd, f.eks. via arbejdet med den  

 individuelle handlingsplan, som er omtalt nedenfor.
 Orientering om arbejdsmarked.
Behandling af arbejdsmarkedsforhold må begrænses til de sider, der har  

 relevans for elevernes/kursisternes uddannelses- og erhvervsvalg; der kan her  

 oplyses om, hvilke jobfunktioner, de forskellige uddannelser kan føre frem  

 til, herunder om de typisk sigter mod offentlig eller privat ansættelse.  

 Dette emne kan med fordel gennemgås i samarbejde med gæstelærere fra  

 erhvervslivet eller ved studiebesøg på lokale virksomheder og offentlige  

 institutioner.
Den konkrete oplevelse af jobindholdet ved sådanne besøg er  

 erfaringsmæssigt af stor værdi.
Orientering om, hvordan man skriver en ansøgning, hvordan en  

 ansættelsessamtale kan forløbe og hvilke kvalifikationer der lægges vægt på,  

 kan også varetages i samarbejde med en gæstelærer.
Det er i denne forbindelse  

 af betydning at informere om, at ikke kun karakterer, men også personlige  

 kvalifikationer (som f.eks. samarbejdsevne, selvstændighed og kreativitet)  

 vurderes højt i ansættelsessituationer, f.eks. i forbindelse med  

 elevstillinger.
 Lønforholdene for de forskellige jobtyper kan inddrages, ligesom det kan  

 undersøges, om der er udviklings/karrieremuligheder i forbindelse med  

 erhvervet.
 Under arbejdet med beskæftigelsesmuligheder er det vigtigt at sikre  

 forståelse for, at der er mange faktorer, der spiller ind, når det drejer sig  

 om vurdere disse, og at en bestemt uddannelse ikke nødvendigvis fører til et  

 bestemt job.
For nogle er det afgørende at vælge en uddannelse, der med stor sikkerhed  

 resulterer i et arbejde; for andre indgår andre faktorer med større vægt.
I  

 denne sammenhæng er det vigtigt, at eleverne/kursisterne bliver klar over, at  

 enhver uddannelse er bedre end ingen uddannelse, og at der skal træffes et  

 valg, hvis konsekvenser på godt og ondt bæres af eleven/kursisten.
Iværksættere En del af studenterne ønsker på et eller andet tidspunkt i deres liv at  

 starte egen virksomhed.
Der er derfor baggrund for at anskue  

 uddannelsesvalget også ud fra ønsket om en tilværelse som selvstændig  

 erhvervsdrivende samt at omtale de rådgivningsmuligheder, der findes for  

 vordende iværksættere.
 Lige muligheder.
Beskæftigelsen med ligestillingsproblematikken i uddannelsessystemet og på  

 arbejdsmarkedet kan bidrage til at synliggøre de forhold, der har indflydelse  

 på drenge og pigers/mænd og kvinders uddannelsesvalg og deres muligheder på  

 arbejdsmarkedet.
Den enkelte elev kan derved blive i stand til bedre at se  

 sine egne handlemuligheder og aktivt være med til at forme sin egen  

 tilværelse i størst mulig overensstemmelse med individuelle forudsætninger og  

 interesser.
Man kan fx diskutere motiver for de to køns uddannelsesvalg,  

 deres placering på arbejdsmarkedet før, nu og i fremtiden og bestræbelserene  

 på at skabe større lighed mellem kønnene både af hensyn til den enkelte og  

 samfundet.
Kvinder har generelt fået mindre uddannelse, tjener mindre, har  

 oftere underordnede jobs og mindre indflydelse og de har været mere udsat for  

 arbejdsløshed end mænd.
At lægge op til en debat om disse forhold og at  

 diskutere, med hvilken vægt sådanne faktorer indgår i den enkeltes valg af  

 uddannelse og erhverv, er en nødvendig del af vejledningen.
 AF-systemets ligestillingskonsulenter kan her være værdifulde  

 samarbejdspartnere, ligesom det kan være en inspiration at invitere  

 kvindelige og mandlige gæstelærere i for deres køn utraditionelle jobs på  

 besøg i klasserne.
 Økonomiske og sociale forhold.
 Orientering om økonomiske og sociale forhold under uddannelse vil  

 naturligt beskæftige sig med finansiering af uddannelsen: regler for  

 modtagelse af Statens Uddannelsesstøtte, muligheder for erhvervsarbejde  

 samtidig med uddannelsen, diskussion af det rimelige i at optage studielån,  

 mulighed for økonomisk støtte fra forældre eller andre privatpersoner.
Boligforholdene spiller en stor økonomisk rolle i uddannelsessammenhæng.  

 Nogle er nødt til at flytte hjemmefra, andre ønsker det af personlige årsager  

 og andre igen bliver boende hjemme.
Diskusion af disse forhold er  

 betydningsfuld i en studiesocial sammenhæng.
 For nogle elever/kursister vil ydelser efter bistandsloven kunne være  

 aktuel.
 Det kan være en god ide kort at redegøre for regler om  

 arbejdsløshedsunderstøttelse, medlemsskab af A-kasse o.lign. inden  

 eleverne/kursisterne forlader skolen/kurset.
 At eleverne/kursisterne er bekendt med institutioner som EIFU, AF,  

 Ungdomsvejledningen, o.lign. kan være et sikkerhedsnet for dem, som ikke  

 straks kommer i gang med en uddannelse eller som opgiver den.
 På studenterkurserne, hvor kursisterne er ældre og derfor oftest selv er  

 ansvarlige for økonomi og bolig, vil vejledningen om studiesociale forhold og  

 samarbejdet med offentlige myndigheder ofte være en væsentlig funktion.
 Individuel handlingsplan.
 Formålet med at udarbejde en individuel uddannelses- og erhvervsplan er at  

 indøve en metode, at lære at benytte vejledningsmaterialer og at danne sig et  

 overblik over de vejledningstilbud, der findes i systemet.
Ved at tage udgangspunkt i et eller flere konkrete, personlige ønsker, som  

 eleven/kursisten undersøger ved hjælp af vejledningsmaterialer, henvendelse  

 til uddannelsesinstitutioner, vejledere m.v. vil hun/han få et billede af  

 sine egne personlige muligheder, samtidig vil arbejdet med uddannelsesplanen  

 kunne give inspiration til at sætte sig ind i beslægtede, men måske ukendte  

 uddannelsesmuligheder.
Det afgørende er ikke, om eleven/kursisten senere rent  

 faktisk følger den udarbejdede plan, men at hun/han gennem arbejdet med den  

 oplever sine egne muligheder og begrænsninger inden for uddannelsessystemet  

 og således bliver i stand til at foretage realistiske valg på et veloplyst  

 grundlag.
Uddannelses- og erhvervsønskerne ændrer sig for mange i løbet af  

 gymnasie-/kursustiden; desuden vil en del opleve at få et eller flere afslag  

 på deres uddannelsesmønster.
Her vil det være en hjælp at have lært en  

 metode, som man kan bruge til at komme videre med, enten på egen hånd eller  

 med hjælp fra eksisterende vejledningsordninger.
 Uddannelsesplanen må, for at have pædagogisk værdi, omfatte mindst to  

 ønsker.
 Der kan f.eks. udarbejdes et standardskema, som udleveres til alle i  

 klassen, når uddannelsesplanen og tankerne bag den gennemgås; dette sker  

 formentlig mest hensigtsmæssigt i den kollektive vejledning, men kan også ske  

 i gruppevejledningssituationer og i den individuelle vejledning.
 Et forslag til standardskema med tilhørende kommentarer er aftrykt som  

 bilag 2.
 Individuel vejledning.
 Den individuelle vejledning foregår i studievejlederens faste kontortid  

 eller efter aftale.
 Samtalen vil som oftest komme i stand ved elevens/kursistens henvendelse  

 til studievejlederen, men også rektor, andre lærere eller studievejlederen  

 selv kan tage initiativ til, at en samtale kommer i stand.
 Dette kan fx ske i forbindelse med lærerforsamlinger, hvor  

 studievejlederen deltagere i behandlingen af de klasser, vedkommende er  

 vejleder for.
Elevens fremlæggelse af egne behov/problemer i den foreliggende situation  

 danner baggrund for de individuelle samtaler.
Emnerne for disse samtaler kan  

 spænde vidt: studiemæssige, økonomiske, sociale og personlige forhold - ikke  

 i almindelighed, men i relation til uddannelsessituationen.
Det har stor betydning ved disse samtaler at være opmærksom på, hvornår  

 problemets art eller omfang nødvendiggør, at eleven søger hjælp fra andre  

 instanser.
I denne forbindelse er vejlederens kendskab og kontakter til det  

 omgivende vejledningssystem (taget i videste forstand) af stor vigtighed.
Mange skoler/kurser har tradition for gennemførelse af  

 introduktionssamtaler i løbet af 1.g/1. kursusklasse.
Det centrale emne for  

 disse samtaler er elevernes/kursisternes oplevelse af overgangen til den ny  

 skoleform med henblik på at sikre en god start og mindske eventuelle  

 overgangsproblemer.
Her kan relevante faktorer i elevens/kursistens  

 studiesituation drøftes, og studievejledningens anvendelsesmuligheder kan  

 præsteres.
 I forbindelse med udarbejdelsen af en individuel handlingsplan vedrørende  

 uddannelse og erhverv kan der i 3.g/2. kursusklasse tilrettelægges  

 samtalerunder, hvor elevernes/kursisternes planer for fremtiden drøftes (jvf.  

 bilag 1).
 En del af de ovenfor nævnte samtaler vil kunne føres i grupper.
For at få det størst mulige udbytte af vejledningen er det nødvendigt, at  

 den enkelte vejleder skaber sammenhæng mellem den kollektive og den  

 individuelle vejledning.
Den kollektive vejledning vedr. studiemetodik kan fx  

 danne optakt til individuelle samtaler om overgangen til en ny skoleform,  

 ligesom den kollektive vejledning vedr. handlingsplanen kan planlægges i  

 sammenhæng med samtalerunder vedr. den enkeltes uddannelses- og erhvervsvalg.
 Henvisning af elever.
Studievejlederen bliver af rektor informeret om elever/kursister, der  

 overvejer at afbryde eller har afbrudt skoleforløbet.
Så vidt det er muligt  

 gennemføres samtaler med disse elever/kursister hos studievejlederen med  

 henblik på at drøfte konsekvenser af en afbrydelse af uddannelsesforløbet og  

 orientere om andre uddannelses/erhvervsmuligheder.
Studievejlederen kan her  

 hjælpe med kontakt til andre institutioner og vejledere.
Studievejlederen medvirker ved henvisning af elever, som har brug for  

 særlig bistand.
Det kan fx være: skolepsykologisk bistand, flygtningehjælp,  

 blindeinstitut og socialforvaltning.
 Opgaver, som studievejlederne varetager i fællesskab.
Studievejlederne på skolen/kursus samarabejder om løsningen af en række  

 fælles opgaver, således at der opnås en koordinering og en hensigtsmæssig  

 fordeling af det fælles arbejde.
Materialesamlingen, som eksempelvis omfatter  

 erhvervskartoteket, uddannelsesplaner og -brochurer, håndbøger, grundbøger og  

 undervisningsmidler som video-bånd og edb-disketter, må have et passende  

 omfang og være ordnet systematisk for at kunne fungere efter sin hensigt.  

 Studievejlederne må i fællesskab tage stilling til, hvilket detaljeringsgrad  

 i materialesamlingen der er hensigtsmæssig, således at arbejdet med  

 ajourføring og systematisering ikke bliver mere omfattende end nødvendigt.
I  

 denne forbindelse kan som hjælpemidler peges på RUE's »Uddannelse og  

 Erhverv, Materialer« og »Klassifikation af uddannelses- og  

 erhvervsoplysende materiale«.
 Af andre fællesopogaver kan nævnes:
Studievejlederne medvirker ved arrangementer for skolens elever, som  

 falder ind under studievejledningens formål og emner.
Det vil typisk kunne  

 være møder af uddannelses/erhvervsoplysende karakter, fx i form af »det  

 studieorienterende møde«.
 I forbindelse med informationsarrangementer for kommende elever/kursister  

 må der ske en koordinering med skolens administration og øvrige lærere,  

 således at arbejdsbyrden får en passende fordeling.
Opbygningen af og fastholdelsen af kontakten til en række eksterne  

 samarbejdspartnere har stor betydning for løsningen af studievejledningens  

 arbejdsopgaver.
Det vil veksle fra område til område, hvilke instanser der  

 konkret samarbejdes med.
Som eksempler på samarbejdspartnere kan nævnes:  

 folkeskoler, efg. andre gymnasier, hf-kurser, videregående  

 uddannelsesinstitutioner, det regionale vejledersamarbejde,  

 erhvervsvejledningen, arbejdsformidlingen, biblioteker, Statens  

 Uddannelsesstøtte, socialforvaltningen, virksomheder og arbejdsmarkedets  

 parter.
I denne forbindelse har det regionale vejledersamarbejde en central  

 placering.
Det indgår i den enkelte studievejledergruppes fælles  

 forpligtelser at bidrage til dette samarbejde, fx ved deltagelse i  

 konferencer, kurser eller som medlem af det vejledningsfaglige udvalg eller  

 lokaludvalg.
Der må ske en passende aflastning af de vejledere, der deltager  

 i disse organer hjemme på egen skole.
Såvidt det er praktisk muligt, vil det  

 være naturligt, at dette arbejde over en periode går på omgang mellem Bilag 1 Bilag 2 Bilagene er udeladt her.
