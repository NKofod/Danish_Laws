Skrivelse om ændring af vejledning om selvforskyldt ledighed I vejledning nr. 16 af 19. februar 2007 om selvforskyldt ledighed, som ændret ved vejledning nr. 41 af 22. juni 2007, cirkulære nr. 54 af 6. juli 2009, skrivelse nr. 16 af 10. marts 2010 og skrivelse nr. 26 af 28. april 2010 foretages følgende ændringer:
 1. I vejledningen Til § 1, stk. 5, affattes sidste afsnit således:
»Medlemmets udeblivelse fra en samtale om et arbejde, som pågældende er henvist til, hos en arbejdsgiver, er ikke omfattet af § 37.« 2. I vejledningens Kapitel 2 og 3 om »Postproblemer« affattes afsnit 5 således:
»Der er ikke tale om selvforskyldt ledighed og om, at medlemmet ikke kan få dagpenge, jf. § 37, hvis medlemmet ikke møder til en indkaldt samtale eller aktivitet, hvis det skyldes, at indkaldelsen ikke er kommet frem til postadressen.
Det er dog et krav, at den manglende eller for sene modtagelse af indkaldelsen ikke skyldes medlemmets forhold.« 3. I vejledningen Til § 5, stk. 1, og § 6, stk. 1, affattes de to første afsnit således:
»Første gang et medlem udebliver fra en samtale eller aktivitet i jobcenteret eller a-kassen, er medlemmet ikke selvforskyldt ledig.
Medlemmet kan dog ikke få dagpenge fra udeblivelsen, til medlemmet henvender sig om udeblivelsen, jf. § 37.
Anden gang et medlem  inden for 12 måneder efter den første udeblivelse  udebliver fra en samtale eller en aktivitet i jobcenteret eller a-kassen, bliver medlemmet selvforskyldt ledig, medmindre medlemmet har en gyldig grund til denne udeblivelse.
Uanset om medlemmet er selvforskyldt ledig anden gang, medlemmet udebliver, kan medlemmet ikke få dagpenge fra udeblivelsen, til medlemmet henvender sig om udeblivelsen, jf. § 37.« 4. I vejledningen Til § 37, stk. 1 og 2, ændres i første afsnit »skal udelukkes fra dagpenge« til: »kan ikke få dagpenge«, og femte og sjette afsnit affattes således:
»Hvis udeblivelsen skyldes, at medlemmet opfylder sin rådighedsforpligtelse, fx fordi medlemmet skal til ansættelsessamtale, eller fordi medlemmet er i arbejde på tidspunktet for samtalen eller aktiviteten, vil udeblivelsen ikke være omfattet af § 37. Tilsvarende når medlemmet udebliver fra en samtale om et arbejde, som pågældende er henvist til hos en arbejdsgiver, fordi medlemmet opfylder sin rådighedsforpligtelse.« 5. I vejledningen Til § 38 affattes 2. pkt. i første afsnit således:
»Medlemmet kan desuden ikke få dagpenge, fra medlemmet udebliver fra samtalen, til medlemmet henvender sig til afsenderen af indkaldelsen om samtalen, jf. § 37.« 6. I vejledningen Til § 38 ændres i andet afsnit, sidste pkt. »udelukkes fra ret til dagpenge« til: »kan ikke få dagpenge«.
 7. I vejledningen Til § 43 affattes 1. pkt. i første afsnit, således:
»Medlemmet skal oplyse om alle forhold, der kan have betydning for medlemmets ret til dagpenge.« 8. Vejledningen Til § 43, stk. 3, ophæves.
