Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en biograf havde forskellige entrépriser for kvinder og mænd.
Klager fik medhold, og fik tilkendt en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at en biograf havde forskellige entrépriser for mænd og kvinder.
Ligebehandlingsnævnets afgørelse Det var i strid med ligestillingsloven, at indklagede havde forskellige entrépriser for mænd og kvinder.
Sagsfremstilling Der er klaget over, at en biograf har forskellige entrépriser for mænd og kvinder.
Parternes bemærkninger Klager gør gældende, at indklagede diskriminerer mænd og kvinder ved at have forskellige entrépriser.
 Klager kan dokumentere sit tab, da han har gemt sin adgangsbillet.
Indklagede beklager, at priserne for mænd og kvinder ikke har været de samme.
Indklagede gør gældende, at priserne nu er rettet.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har handlet i strid med ligestillingsloven ved at have forskellige medlems- og entrépriser for mænd og kvinder.
Godtgørelse Da nævnet må lægge til grund, at klager har besøgt indklagedes biograf tilkendes klager en godtgørelse, der passende skønsmæssigt kan fastsættes til 2.500 kr. med renter fra sagens indgivelse.
