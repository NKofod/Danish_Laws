(Til samtlige ministerier) Statslige og kommunale myndigheder samt koncessionerede og tilsvarende  

 virksomheder skal til brug for landsplanlægningen give oplysninger til  

 miljøministeriet (planstyrelsen) om deres undersøgelser, planlægning og  

 større anlægsdispositioner.
De nævnte myndigheder og virksomheder skal  

 endvidere give regionplanmyndigheden ( amtsrådene, i hovedstadsområdet,  

 Hovedstadsrådet) lejlighed til at udtale sig inden der træffes beslutning om  

 beliggenheden eller udførelsen af større anlæg eller institutioner.  

 Bestemmelserne herom i lov om lands- og regionplanlægning og lov om  

 regionplanlægning i hovedstadsområdet er gengivet i vedlagte bilag.
Hensigten er, at de myndigheder, der forestår den sammenfattende fysiske  

 planlægning på lands- og regionalt niveau skal have lejlighed til at vurdere  

 andre myndigheders og koncessionerede selskabers dispositioner i forhold til  

 det løbende planlægningsarbejde og allerede vedtagne planer.
Det giver bl.a.  

 mulighed for, at disse myndigheders og virksomheders ønsker kan indgå i  

 lands- og regionplanlægningen på det tidligst mulige tidspunkt, således at  

 man undgår, at der opstår forsinkelse ved realiseringen af de ønskede  

 dispositioner.
 I den aktuelle situation, hvor der sker en omstilling indenfor den  

 offentlige sektor, bør planer om væsentlige nedlæggelser/ændret anvendelse af  

 større anlæg, institutioner og lignende også indpasses i lands- og  

 regionplanlægningen.
 Informationsforpligtelsen efter lands- og regionplanlovens § 3 tjener til,  

 at landsplanpolitiske synspunkter og de enkelte ministeriers og virksomheders  

 overvejelser og planlægning af landsdækkende karakter (i henseende til fysisk  

 struktur, eller vedrørende enkelte store anlæg med landsdækkende  

 konsekvenser), kan udvikles i en gensidig vekselvirkning, og til at kontakt  

 og samarbejde kan blive indledt på et så tidliget tidspunkt i  

 beslutningsprocessen som muligt.
Efter lands- og regionplanlovene skal regionplanerne indeholde  

 retningslinier for beliggenheden af større trafikanlæg, andre tekniske anlæg  

 og større offentlige institutioner.
Det er regionplanmyndigheden der tager  

 stilling til, om dispositionen er i overensstemmelse med regionplanen, eller  

 om der skal udarbejdes et regionplantillæg.
 Forelæggelsen for regionplanmyndigheden bør derfor ske i god tid, dels af  

 hensyn til at den regionplanmæssige behandling kan ske uden forsinkende  

 virkning, dels for at der om fornødent stadig vil være mulighed for i et  

 samarbejde at ændre lokaliseringen.
 Hvis dispositionen ikke på forhånd har været forelagt  

 regionplanmyndigheden efter de nævnte bestemmelser, og hvis den ikke er i  

 overensstemmelse med regionplanlægningen, vil regionplanmyndigheden efter  

 kommuneplanlovens § 25 være forpligtet til at standse behandlingen af et  

 forslag til lokalplan eller kunne nægte tilladelse efter by- og  

 landzoneloven, indtil overensstemmelse er tilvejebragt.
 Man skal anmode om, at styrelser, institutioner og virksomheder under  

 ministeriet samt koncessionerede og lignende virksomheder og større  

 selvejende institutioner indenfor ministeriets ressort gøres bekendt med  

 denne skrivelse.
 Skrivelsen er sendt til samtlige kommunalbestyrelser og amtsråd samt  

 Hovedstadsrådet.
 Skrivelsen erstatter den tilsvarende cirkulæreskrivelse nr. 13 af 18. maj  

 1978.
Med venlig hilsen Henning Hummelmose.
 Miljøministeriets lovbekendtgørelse nr. 735 af 21. december 1982 af Lov om  

 lands- og regionplanlægning:
 § 3.  Offentlige myndigheder samt koncessionerede og  

 tilsvarende virksomheder skal til brug for den sammenfattende fysiske  

 landsplanlægning give oplysninger om forberedelse eller udførelse af  

 undersøgelser, planlægning og større anlægsdispositioner, som kan få  

 betydning for planlægningen.
 Stk. 2.  Miljøministeren kan pålægge hovedstadsrådet,  

 amtsrådene og kommunalbestyrelserne at tilvejebringe oplysninger til brug for  

 udførelsen af landsplanarbejdet.
 § 11.  Amtsrådet indhenter oplysninger om foreliggende  

 planer og igangværende planlægning for amtskommunens område eller dele deraf.  

 Herunder indhentes oplysninger om den kommunale sammenfattende byplanlægning  

 og om den statslige og kommunale sektorplanlægning.
 Stk. 2.  Kommunalbestyrelserne og andre myndigheder samt  

 koncessionerede og tilsvarende virksomheder skal efter anmodning fra  

 amtsrådet give de oplysninger, der findes nødvendige for regionplanlægningen.
 Stk. 3.  Amtsrådet stiller de modtagne oplysninger til  

 rådighed for de berørte kommuner.
 § 18.  Der skal gives amtsrådet lejlighed til at  

 udtale sig, inden en statslig myndighed, en kommunalbestyrelse eller en  

 koncessioneret eller tilsvarende virksomhed træffer beslutning om  

 beliggenheden eller udførelsen af større anlæg eller institutioner.
 Miljøministeriets lovbekendtgørelse nr. 736 af 21. december 1982 af Lov om  

 regionplanlægning i hovedstadsområdet:
 § 4.  Regionplanen udarbejdes under hensyntagen til:
 Stk. 2.  Under udarbejdelsen af regionplanen optager  

 hovedstadsrådet forhandling om planens indhold med amtsrådene og  

 kommunalbestyrelserne inden for området samt med de statslige og andre  

 myndigheder og koncessionerede og tilsvarende virksomheder, som berøres af  

 eller har indflydelse på regionplanen eller dens gennemførelse.
 Stk. 3.  Amtsrådene, kommunalbestyrelserne og andre  

 myndigheder samt koncessionerede og tilsvarende virksomheder inden for  

 hovedstadsområdet skal efter anmodning fra hovedstadsrådet afgive de  

 oplysninger, der er påkrævede for regionplanlægningen.
