 Et medlem af DAGA, Danske Grøntsagsavlere, blev anset for berettiget  

 til at fradrage et beløb på 5.000 kr., som medlemmer af DAGA skulle erlægge i  

 forbindelse med denne organisations sammenslutning med GASA.
 Gårdejer A klagede over, at de stedlige skattemyndigheder ikke havde  

 godkendt hans fradrag på 5.000 kr. for betalt indskud til GASA/DAGA A.m.b.A.  

 i 1985.
Det var oplyst, at klageren i en årrække havde været medlem af DAGA -  

 Danske Grøntsagsavlere - en salgsorganisation igennem hvilken klageren havde  

 afsat sine varer.
I forbindelse med en fusion af DAGA og GASA til et nyt  

 anpartsselskab, benævnt GASA/DAGA A.m.b.A., blev de tidligere DAGA-medlemmer  

 påtvunget at indbetale 5.000 kr. for fortsat at kunne afsætte deres varer  

 igennem salgsorganisationen.
 De stedlige skattemyndigheder havde ved den påklagede ansættelse anset det  

 som et engangsbeløb indbetalte indskud for at være en ikke fradragsberettiget  

 etableringsudgift.
Klagerens revisor nedlagde over for Landsskatteretten påstand om, at  

 udgiften måtte anses for fradragsberettiget i henhold til statsskattelovens §  

 6 a.
Han henviste herunder til, at klageren tidligere havde været medlem af  

 salgsorganisationen DAGA, således at indskuddet ikke kunne betragtes som en  

 etableringsudgift.
Endvidere anførtes, at indskuddet og medlemskabet af  

 GASA/DAGA var en forudsætning for afsætning af grøntsager og derfor har en  

 direkte indflydelse på klagerens indtjening.
Efter de foreliggende oplysninger fandt Landsskatteretten ikke, at det  

 omhandlede indskud kunne anses for en ikke fradragsberettiget  

 etableringsudgift, men at indskuddet måtte anses for betalt med henblik på at  

 bevare klagerens hidtidige indkomstgrundlag og således omfattet af  

 statsskattelovens § 6 a om driftsomkostninger.
Under hensyn til beløbets  

 størrelse fandt retten, at udgiften måtte anses for fuldt fradragsberettiget  

 ved indkomstopgørelsen for 1985. Ansættelsen blev herefter nedsat med 5.000  

 kr.
 LV 1988, C 2.1.2.
