Kapitel 1   Område Kapitel 2   Animalske fødevarer Kapitel 3   Ikke-animalske fødevarer omfattet af forordning (EF) nr. 669/2009 Kapitel 4   Tilsyn og registrering Kapitel 5   Overgangsbestemmelser Kapitel 6   Ikrafttrædelsesbestemmelse Bilag 1 Cirkulære om indførsel af fødevarer i Københavns Frihavn I henhold til artikel 24, stk. 2 i forordning (EF) Nr. 882/2004 må toldmyndighederne kun tillade, at animalske fødevarer med oprindelse i tredjelande og ikke-animalske fødevarer omfattet af forordningens artikel 15, stk. 5 med indføres i frizoner og frihavne, hvis de kompetente myndigheder har meddelt godkendelse hertil.
 I henhold til bekendtgørelse om veterinærkontrol ved indførsel af animalske fødevarer skal den ansvarlige for partiet forhåndsanmelde enhver indførsel i Københavns Frihavn af animalske fødevarer med oprindelse i tredjelande til grænsedyrlægen i København.
 I henhold til bekendtgørelse om indførsel af fødevarer m.v. med særlige restriktioner skal den ansvarlige for partiet forhåndsanmelde enhver indførsel i Københavns Frihavn af ikke-animalske fødevarer omfattet af bilag I til forordning (EF) 669/2009 til Fødevareafdeling Rødovre.
Kapitel 1 Område § 1. Cirkulæret omfatter indførsel i Københavns Frihavn af animalske fødevarer fra tredjelande og ikke-animalske fødevarer omfattet af bilag I i forordning (EF) 669/2009 fra tredjelande (i det følgende benævnt »fødevarer«).
 Stk. 2. Stk. 1 gælder dog ikke for fødevarer, som føres direkte fra tredjeland til det godkendte grænsekontrolsted eller det udpegede indgangssted (DPE), som begge er beliggende i Københavns Frihavn.
Kapitel 2 Animalske fødevarer § 2. Grænsedyrlægen i København skal kontrollere, at samtlige forhåndsanmeldelser for animalske fødevarer fra tredjelande modtages, inden partierne indføres i Københavns Frihavn, og at forhåndsanmelderne indeholder alle påkrævede oplysninger.
 Stk. 2. Ved forhåndsanmeldelser for animalske fødevarer fra tredjelande, som skal indføres i Københavns Frihavn, skal anvendes del I af CVED, jf. bilag III i forordning (EF) nr. 136/2004.
 § 3. Grænsedyrlægen i København skal på baggrund af oplysningerne i forhåndsanmeldelsen for et parti træffe afgørelse om, hvorvidt indførsel af partiet i Københavns Frihavn kan godkendes.
 Stk. 2. Godkendelsen er betinget af:
1) at fødevarerne hidrører fra et tredjeland eller en del af et tredjeland, som er godkendt af EU i dyresundhedsmæssig henseende, og hvorfra indførsel ikke er forbudt af dyresundhedsmæssige årsager, og 2) at fødevarerne er ledsaget af det relevante veterinærcertifikat, der er underskrevet af en embedsdyrlæge, som attesterer, at de til enhver tid af EU foreskrevne dyresundhedsmæssige betingelser for indførsel er opfyldt.
Stk. 3. Stk. 2, nr. 1 og 2 gælder ikke for 1) fisk og fiskevarer, bortset fra akvakulturdyr og -produkter, 2) toskallede bløddyr, pighuder, sækdyr og marine snegle, bortset fra akvakulturdyr og -produkter, samt 3) honning og Gelée Royal.
 § 4. Grænsedyrlægen i København skal sende afgørelsen til den ansvarlige for partiet.
Stk. 2. Grænsedyrlægen skal sende en kopi af afgørelsen til SKAT på fax nr. 39 20 01 44 såvel som til Fødevareafdelingen i Rødovre.
Grænsedyrlægen skal anvende det relevante paradigme i overensstemmelse med modellerne i bilag 1.
 Stk. 3. Fødevarestyrelsen har oprettet autotekster for grænsedyrlægens afgørelse.
§ 5. § 3 gælder ikke i tilfælde, hvis de pågældende fødevarer føres direkte fra tredjeland til det godkendte grænsekontrolsted beliggende i Københavns Frihavn uden forudgående opbevaring i Københavns Frihavn.
I disse tilfælde skal der foretages veterinærkontrol efter reglerne i bekendtgørelse om veterinærkontrol ved indførsel af animalske fødevarer og cirkulære om veterinærkontrol ved indførsel af animalske produkter.
Kapitel 3 Ikke-animalske fødevarer omfattet af forordning (EF) nr. 669/2009 § 6. Fødevareafdeling Rødovre skal stikprøvevist kontrollere, at forhåndsanmeldelser for ikke-animalske fødevarer omfattet af forordning (EF) nr. 669/2009 modtages, inden partierne indføres i Københavns Frihavn, og at forhåndsanmelderne indeholder alle påkrævede oplysninger.
 Stk. 2. Der findes ikke noget skema til forhåndsanmeldelse, men forhåndsanmeldelsen skal mindst indeholde de oplysninger, der fremgår af bekendtgørelse om indførsel af fødevarer med særlige restriktioner.
 § 7. Fødevareafdeling Rødovre skal på baggrund af oplysningerne i forhåndsanmeldelsen for et parti træffe afgørelse om, hvorvidt indførsel af partiet i Københavns Frihavn kan godkendes.
 Stk. 2. Der er ingen specifikke betingelser for godkendelsen.
 Stk. 3. Fødevareafdeling Rødovre skal sende afgørelsen til den ansvarlige for partiet.
 Stk. 4. Fødevareafdeling Rødovre skal sende en kopi af afgørelsen til SKAT på fax nr. 39 20 01 44. Fødevareafdelingen skal anvende det relevante paradigme i overensstemmelse med modellerne i bilag 1.
 Stk. 5. Fødevarestyrelsen har oprettet autotekster for fødevareafdelingens afgørelse.
 § 8. § 7 gælder ikke i tilfælde, hvor der er foretaget korrekt forhåndsanmeldelse, jf. artikel 6 og bilag II, del I i forordning (EF) nr. 669/2009, om dato og tidspunkt for partiets forventede fysiske ankomst til det udpegede indgangssted (DPE) beliggende i Københavns Frihavn.
Kapitel 4 Tilsyn og registrering § 9. Fødevareafdeling Rødovre fører tilsyn med, at der i Københavns Frihavn kun er indført fødevarer, som er godkendt af Grænsedyrlægen i København henholdsvis Fødevareafdeling Rødovre, jf. dog § 11, stk. 1.
 § 10. Grænsedyrlægen i København henholdsvis Fødevareafdeling Rødovre skal føre register over trufne afgørelser om indførsel af fødevarer i Københavns Frihavn, jf. § 3 og § 7.
 Stk. 2. Det i stk. 1 omhandlede register skal mindst indeholde følgende oplysninger:
1) Dato for afgørelsen, 2) fødevarekategori, 3) oprindelsesland, 4) navn og adresse på den ansvarlige for partiet, og 5) navn og adresse på modtagervirksomheden i Københavns Frihavn, eller hvis fødevarerne ikke skal indføres til navngiven virksomhed i Københavns Frihavn, nummeret på containeren hvor fødevarerne opbevares i Københavns Frihavn.
 Stk. 3. Hvis det sikres, at de i stk. 2 nævnte oplysninger registreres i forbindelse med journalisering af hver afgørelse i ScanJour, kan grænsedyrlægen henholdsvis fødevareafdelingen undlade at føre det i stk. 1 nævnte register.
Kapitel 5 Overgangsbestemmelser § 11. Fødevarer, som beviseligt er indført i Københavns Frihavn før 15. oktober 2010, må dog i en overgangsperiode indtil 1. februar 2011 opbevares i Københavns Frihavn uden grænsedyrlægens henholdsvis fødevareafdelingens godkendelse.
 Stk. 2. Opbevaring af de i stk. 1 omhandlede fødevarer i Københavns Frihavn efter 1. februar 2011 er betinget af forudgående godkendelse efter § 3 eller § 7.
Kapitel 6 Ikrafttrædelsesbestemmelse § 12. Cirkulæret træder i kraft den 15. oktober 2010.
