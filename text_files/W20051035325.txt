Værgevederlag til fast værge Civilstyrelsens afgørelse af 18. maj 2005, j.nr. 05-810-00369.
  Civilstyrelsen har nu behandlet Deres klage over Statsamtets afgørelse af 10. marts 2005. Ved afgørelsen tillagde statsamtet Dem et vederlag på 19.000 kr. + moms samt 3.650 kr. + moms til dækning af kontorholdsudgifter for perioden 22. november 2002 til 31. december 2004 i forbindelse med Deres arbejde som værge for LL.
 Statsamtet tillagde Dem endvidere et vederlag på 6.400 kr. + moms til dækning af egentlig advo-katarbejde.
 Vi ændrer statsamtets afgørelse, således at vederlaget for perioden 22. november 2002 til 31. december 2004 forhøjes med 11.000 kr. + moms  til i alt 30.000 kr. + moms.
 Vi ændrer ikke statsamtets afgørelse om 3.650 kr. + moms til dækning af kontorholdsudgifter og 6.400 kr. + moms i vederlag for udført advokatarbejde.
 Afgørelsen for så vidt angår 2002 og 2003 er truffet efter §§ 14 og 17, stk. 3, i bekendtgørelse nr. 1178 af 13. december 1996 og for så vidt angår 2004 efter de tilsvarende bestemmelser i bekendtgørelse nr. 1075 af 11. december 2003 om behandling af værgemåls og værgesager samt om faste værger og værgens vederlag m.v.
Det fremgår af § 14 i bekendtgørelse nr. 1178 af 13. december 1996, at omfatter et værgemål alle økonomiske og personlige forhold for den, der er under værgemål, eller er et værgemål begrænset, herunder tidsbegrænset, jf. værgemålslovens § 5, stk. 3, og § 8, stk. 2, fastsættes vederlaget til den faste værge skønsmæssigt på grundlag af arbejdets omfang og værgemålets karakter.
Vederlaget fastsættes indtil videre.
 § 14 i bekendtgørelse nr. 1075 af 11. december 2003 har samme ordlyd.
 Det fremgår af § 17, stk. 3, i bekendtgørelse nr. 1178 af 13. december 1996, at indgår et værgemål som et led i værgens øvrige forretningsdrift, kan der tillægges værgen et beløb på op til 1.500 kr. + moms årligt til dækning af kontorholdsudgifter.
 Beløbet blev ved bekendtgørelse nr. 1075 af 11. december 2003 forhøjet med virkning fra 1. januar 2004 til op til 2.000 kr. + moms årligt.
 Det fremgår af sagen, at statsamtet den 21. november 2002 etablerede et værgemål for LL, der omfatter alle personlige og økonomiske forhold.
 De har oplyst, at De har anvendt ca. 12 timer og Deres sekretær ca. 56 timer i alt i forbindelse med Deres varetagelse af værgemålet i perioden 22. november 2002 til 31. december 2004.
 De har endvidere oplyst, at De har anvendt ca. 4 timer og Deres sekretær ca. 8 timer på egentlig advokatarbejde.
 I Deres breve af 21. juli 2003, 2. december 2003 og 28. december 2004 har De nærmere redegjort for, hvori Deres arbejde har bestået.
 Vi har lagt vægt på ovenstående oplysninger og har herefter under henvisning til Deres time forbrug samt karakteren af Deres arbejde fundet et vederlag på i alt 30.000 kr. + moms for perioden 22. november 2002 til 31. december 2004 for passende.
 Vi finder derimod ikke grundlag for at ændre statsamtets afgørelse om et vederlag på 3.650 kr. + moms til dækning af kontorholdsudgifter og 6.400 kr. + moms i vederlag for udført advokatarbejde.
 Statsamtet har ikke i afgørelsen taget stilling til, hvem der skal betale Deres vederlag.
