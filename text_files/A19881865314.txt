 Denne datasammenskrivning omfatter lov om afgift af  

 charterflyvning, jf. lovbekendtgørelse nr. 637 af 20. oktober 1988 med de  

 ændringer, der følger af § 14 i lov nr. 700 af 22. november 1988.
§ 1.  Efter bestemmelserne i denne lov svares en  

 afgift til statskassen af charterflyvning med passagerer fra dansk lufthavn til udlandet.
 Stk. 2.  Loven omfatter følgende kategorier af  

 flyvninger:
a.
Selskabsrejseflyvning.
b.
Foreningsflyvning.
c.
Flyvning til eget brug.
d.
Studenterflyvning.
e.
Flyvning i forbindelse med sportsbegivenheder m.v.
f.
Anden flyvning omfattet af de af trafik- og kommunikationsministeren i  

 henhold til luftfartsloven fastsatte regler om charterflyvning med  

 passagerer.
 Stk. 3.  Med charterflyvning sidestilles i denne lov  

 ruteflyvning, der indholdsmæssigt svarer til de i stk. 2 nævnte kategorier.
§ 2.  Afgiften udgør 300 kr. pr. passager, der i en  

 dansk lufthavn påbegynder charterflyvning til andre europæiske lande eller  

 Marokko, Algeriet, Tunesien, Libyen, Egypten, Israel, Libanon, Syrien og  

 Cypern.
For charterflyvninger til andre lande udgør afgiften 400 kr. pr.  

 passager.
 § 3.  Afgiften svares af det luftfartsforetagende, der  

 udfører den i § 1 nævnte charterflyvning.
 § 4.  Den, der efter § 3 skal svare afgift, skal  

 anmelde sin virksomhed til registrering hos toldvæsenet.
 Stk. 2.  Til de registrerede virksomheder udstedes et  

 bevis for registreringen.
 § 5.  De registrerede virksomheder skal føre et  

 regnskab over udførelsen af afgiftspligtige charterflyvninger, der kan danne  

 grundlag for opgørelse af afgiften og for kontrollen med afgiftens rigtige  

 betaling.
 Stk. 2.  De nærmere bestemmelser om regnskabsførelsen  

 fastsættes af toldvæsenet.
 § 6.  De registrerede virksomheder skal efter udgangen  

 af hver måned og senest den 15. i den følgende måned til toldvæsenet angive  

 antallet af passagerer, hvoraf der skal svares afgift, samt afgiften heraf.  

 Angivelsen skal være underskrevet af virksomhedens ansvarlige ledelse.
 Stk. 2.  Afgiftsperioden er måneden.
 § 7.  Afgiften af det afgiftspligtige antal passagerer  

 i en måned skal indbetales til toldvæsenet inden udgangen af den følgende  

 måned.
 Stk. 2.  Betales afgiften ikke rettidigt, skal der  

 betales 1,3 pct. i månedlig rente for hver påbegyndt måned fra den sidste  

 rettidige indbetalingsdag, dog mindst 10 kr.
 § 8.  Toldvæsenet kan pålægge en virksomhed, der ikke  

 betaler afgift rettidigt, at afgive angivelsen for kortere perioder end en  

 måned.
 Stk. 2.  Toldvæsenet kan endvidere pålægge en  

 virksomhed, der ikke betaler afgift rettidigt, en kortere betalingsfrist end  

 den i § 7 angivne og kræve, at der stilles sikkerhed for afgiftens betaling.
 § 9.  Betales forfalden afgift ikke senest den 14. dag  

 efter betalingsfristens udløb, kan toldvæsenet inddrage registreringen af  

 virksomheden, indtil de forfaldne afgifter er betalt.
 Stk. 2.  Er der i henhold til § 8 sket forkortelse af  

 afgiftsperioden eller betalingsfristen, kan registreringen inddrages straks  

 efter betalingsfristens udløb.
 § 10.  Såfremt det konstateres, at en virksomhed har  

 afgivet urigtig angivelse af afgiftstilsvaret, således at virksomheden har  

 betalt for lidt i afgift, afkræves virksomheden det skyldige beløb til  

 betaling senest 14 dage efter påkrav.
 Stk. 2.  Kan størrelsen af det afgiftsbeløb, som  

 påhviler virksomheden, ikke opgøres på grundlag af virksomhedens regnskaber,  

 kan toldvæsenet foretage en skønsmæssig ansættelse af afgiftstilsvaret.  

 Afgørelsen skal indeholde oplysning om den i stk. 3 nævnte klageadgang.
Stk. 3.  En afgørelse efter stk. 2 kan af virksomheden  

 indbringes for det i merværdiafgiftslovens § 37 omhandlede nævn.
Begæring om  

 indbringelse for nævnet skal være fremsat over for toldvæsenet senest 4 uger  

 efter, at virksomheden er gjort bekendt med ansættelsen.
 Stk. 4.  Betales afgiften ikke rettidigt, skal der  

 betales 1,3 pct. i månedlig rente for hver påbegyndt måned fra det tidspunkt,  

 beløbet er afkrævet virksomheden, dog mindst 10 kr.
 § 10 a.  (* 2) Skatteministeren kan fastsætte  

 bestemmelser om gebyr for erindringsskrivelser vedrørende betaling af  

 afgifter m.v.
 § 11.  Toldvæsenet er berettiget til at foretage  

 eftersyn i de virksomheder, der omfattes af loven, og til at efterse  

 virksomhedernes forretningsbøger, øvrige regnskabsmateriale samt  

 korrespondance m.v.
 Stk. 2.  Virksomhedernes indehavere og de i  

 virksomhederne beskæftigede personer skal yde toldvæsenet fornøden vejledning  

 og hjælp ved foretagelsen af de i stk. 1 omhandlede eftersyn.
 Stk. 3.  Det i stk. 1 nævnte materiale skal på  

 toldvæsenets begæring udleveres eller indsendes til toldvæsenet.
 § 12.  Offentlige myndigheder skal på begæring meddele  

 toldvæsenet enhver oplysning til brug for toldvæsenets registrering af  

 virksomhederne og kontrol med afgiftens betaling.
 § 13.  Med bøde straffes den, der forsætligt eller  

 groft uagtsomt:
a.
Afgiver urigtige eller vildledende oplysninger eller fortier  

 oplysninger til brug for afgiftskontrollen.
b.
Overtræder § 4, stk. 1, § 5, stk. 1, § 6, stk. 1, og § 11, stk. 2 og 3.
c.
Undlader at efterkomme et i medfør af § 8, stk. 1, meddelt påbud.
d.
Fortsætter driften af en afgiftspligtig virksomhed, hvis registrering  

 toldvæsenet har inddraget efter § 9.
 Stk. 2.  I forskrifter, der udstedes i medfør af loven,  

 kan der fastsættes straf af bøde for den, der forsætligt eller groft uagtsomt  

 overtræder bestemmelser i forskrifterne.
 Stk. 3.  Den, der begår en af de nævnte overtrædelser  

 med forsæt til at unddrage statskassen afgift, straffes med bøde, hæfte eller  

 fængsel indtil 2 år.
 Stk. 4.  For overtrædelser, der begås af aktieselskaber,  

 anpartsselskaber, andelsselskaber eller lignende, kan der pålægges selskabet  

 som sådant bødeansvar.
 § 14.  Skønnes en overtrædelse ikke at ville medføre  

 højere straf end bøde, kan skatteministeren eller den, han bemyndiger dertil,  

 tilkendegive den pågældende, at sagen kan afgøres uden retslig forfølgning,  

 såfremt han erkender sig skyldig i overtrædelsen og erklærer sig rede til  

 inden for en nærmere angivet frist, der efter begæring kan forlænges, at  

 betale en i tilkendegivelsen angivet bøde.
 Stk. 2.  Med hensyn til den i stk. 1 nævnte  

 tilkendegivelse finder bestemmelsen i retsplejeloven om indhold af  

 anklageskrift i politisager tilsvarende anvendelse.
 Stk. 3.  Betales bøden i rette tid, eller bliver den  

 efter vedtagelse inddrevet eller afsonet, bortfalder videre forfølgning.
 Stk. 4.  (* 2) Når sager om de i § 13 nævnte  

 overtrædelser indbringes for domstolene, behandles de som politisager.  

 Retsmidlerne i retsplejelovens kapitel 73 kan anvendes i samme omfang som i  

 statsadvokatsager.
 § 15.  Det efter merværdiafgiftslovens § 37 nedsatte  

 nævn har den endelige administrative afgørelse af:
a.
Spørgsmål om afgiftspligtens omfang.
b.
Spørgsmål om, hvilket antal passagerer afgiften skal beregnes af.
c.
Klager over de af toldvæsenet i henhold til § 10 foretagne skønsmæssige  

 ansættelser.
 § 15 a.  (* 1) Skatteministeren kan fastsætte  

 bestemmelser om adgangen til at klage over afgørelser efter denne lov.
 Stk. 2.  Ministeren kan bestemme, at afgørelser, der er  

 truffet af Direktoratet for Toldvæsenet, ikke kan indbringes for højere  

 administrativ myndighed, jf. dog § 15.
 Stk. 3.  Ministeren kan på eget initiativ tage en  

 afgørelse, der er truffet af toldvæsenet, op til nærmere undersøgelse og  

 afgørelse.
 § 16.  For betaling af afgift efter bestemmelserne i  

 denne lov hæfter den, der som ejer, forpagter eller lignende driver  

 virksomheden for egen regning.
 § 17.  Betalingen for charterflyvninger kan af  

 virksomheden forhøjes med afgiften.
 § 18.  Skatteministeren fastsætter de fornødne regler  

 til gennemførelse af loven.
 § 19.  Loven træder i kraft den 1. oktober 1977, jf.  

 dog stk. 2.
 Stk. 2.  Virksomheder, der skal registreres fra lovens  

 ikrafttræden, skal anmelde sig til registrering hos toldvæsenet senest den  

 15. september 1977.
 § 20.  Loven gælder ikke for Færøerne og Grønland.
Skatteministeriet, den 20. oktober 1988 Anders Fogh Rasmussen / Jan Lyager Olsen (* 1) Lov nr. 925 af 19. december 1986 (indsættelse af § 15 a) trådte i  

 kraft den 1. januar 1986.
 (* 2) Lov nr. 700 af 22. november 1988 (indsættelse af § 10 a samt ændring  

 af henvisning til retsplejeloven i § 14, stk. 4) trådte i kraft den 30.  

 november 1988.
