 Cirkulæreskrivelse om ændring af lov om registreret partnerskab m.v.
Skrivelse til statsforvaltningerne om registrerede partneres adgang til adoption og overførsel af forældremyndighed Folketinget har ved lov nr. 537 af 26. maj 2010 vedtaget en ændring af reglerne i henholdsvis lov om registreret partnerskab og forældreansvarsloven. Ændringerne træder i kraft den 1. juli 2010.
 Lovændringen har til formål at sidestille registrerede partnere med ægtefæller i enhver adoptionsmæssig henseende, således at registrerede partnere får mulighed for at gennemføre fremmedadoption, familieadoption og stedbarnsadoption efter de samme regler, som gælder for ægtefæller.
 Herudover har ændringen til formål at gøre det muligt at overføre forældremyndigheden over et barn til et registreret par i forening, herunder til den ene forælder og dennes registrerede partner, således at der er fuld ligestilling mellem registrerede partnere og ægtefæller med hensyn til både adoption og forældremyndighed.
Sagsbehandlingen Statsforvaltningens sagsbehandling i forbindelse med registrerede partneres ansøgning om godkendelse til fremmedadoption og i forhold til registrerede partneres ansøgning om familie- og stedbarnsadoption skal følge de samme principper som gælder for ægtefæller.
Der henvises til godkendelsesbekendtgørelsen (BEK nr. 919 af 28. september 2009) og vejledning om adoption (VEJ nr. 9770 af 30. september 2009). Det samme gør sig gældende i forhold til registrerede partneres mulighed for at få tillagt forældremyndigheden over et barn.
Der henvises til vejledning om forældremyndighed og barnets bopæl (VEJ nr. 9859 af 6. september 2007, punkt 2.4.4. og 4.3.2.) Statsforvaltningen bedes være opmærksom på, at punkt 5.1.1. om registreret partnerskab i vejledning om adoption efter lovændringens ikrafttræden den 1. juli 2010 således ikke længere vil være gældende.
Det pågældende afsnit vil blive ændret i forbindelse med førstkommende revision af vejledning om adoption.
