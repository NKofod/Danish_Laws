(Til kommuner og amtskommuner) Information om flygtninge.
I dette brev beskrives de nye regler om refusion af udgifter efter  

 bistandsloven til flygtninge.
Det beskrives også, hvordan bestræbelserne på  

 at fordele flygtningene nogenlunde ligeligt mellem kommuner, vil blive  

 intensiveret.
For mange kommuner er flygtningeområdet endnu et temmelig nyt arbejdsfelt,  

 og nogle kommuner har endnu ikke haft berøring med flygtninge.
Derfor  

 benytter vi denne lejlighed til at give nogle flere oplysninger.
I indledningen opridses bl.a. de 3 instanser, der sukcessivt tager sig af  

 en asylansøger/flygtning.
Efter beskrivelsen af den nye refusionsbestemmelse  

 følger nogle oplysninger, der har tilknytning til refusionsbestemmelsen.  

 Derefter følger afsnittet om fordeling af flygtninge på kommuner.
Til slut  

 nævnes behovet for information til kommuner og amtskommuner om  

 flygtningearbejdet, herunder undervisning af medarbejdere på området.
A.
Indledning.
1. Det er Justitsministeriet (Direktoratet for  

 Udlændinge) der har det overordnede ansvar for en asylansøger, der opholder  

 sig her i landet mens asylsagen behandles.
Efter aftale med  

 Justitsministeriet driver Dansk Røde Kors en række asylcentre, hvor  

 asylansøgerne opholder sig mens sagen behandles.
2. En udlænding, der opnår opholdstilladelse efter  

 flygtningereglerne, overgår til Dansk Flygtningehjælp der på  

 Socialministeriets vegne varetager forsorgen i den første tid.
Det gælder de  

 udlændinge der får opholdstilladelse efter udlændingelovens §§ 7-8 og § 9,  

 stk. 2, nr. 2. De forskellige slags opholdstilladelser beskrives nærmere i  

 pkt. 2 i afsnit B.
Flygtningehjælpens integrationsprogram varer normalt 18 måneder.
Formålet  

 er at forberede flygtningen, så han efterhånden kan indgå i samfundet på lige  

 fod med andre borgere.
Programmet kan i særlige tilfælde strækkes udover 18  

 måneder.
I andre tilfælde er perioden kortere.
Det kan gælde hvis  

 flygtningen, f.eks. på grund af alder, ikke har behov for at blive  

 introduceret til arbejdsmarkeds- eller uddannelsesforanstaltninger.
 I integrationsperioden er det Flygtningehjælpen, der udbetaler  

 kontanthjælp og varetager den almindelige rådgivning og vejledning af  

 flygtningen.
3. Efter intregrationsperioden overgår flygtningen til  

 kommunen.
Men allerede i integrationsperioden kan der være behov for en  

 kommunal eller amtskommunal indsats inden for bistandslovens område.
Der kan  

 være behov for samarbejde mellem Flygtningehjælpen og kommunen/amtskommunen,  

 f.eks. om uddannelseshjælp efter bistandslovens § 42 og om boligplacering, og  

 hvis der opstår behov for serviceforanstaltninger og  

 institutionsanbringelser, jfr. pkt. 4 i afsnit C.
4. En arbejdsgruppe under Socialministeriet gennemgår  

 og vurderer det arbejde, der gøres for at integrere flygtninge i det danske  

 samfund.
Dette gælder både den indsats der gøres, mens flygtningene er under  

 Dansk Flygtningehjælp og efter at de er overgået til kommunerne.  

 Arbejdsgruppen kan løbende komme med forslag og tage initiativer, der kan  

 fremme og lette flygtninges integration.
I arbejdsgruppen er repræsenteret  

 Kommunernes Landsforening, Amtsrådsforeningen, Københavns og Frederiksberg  

 kommuner, Sammenslutningen af sociale Udvalg, Socialchefforeningen, Dansk  

 Flygtningehjælp og Socialstyrelsen.
B.
Den nye refusionsbestemmelse.
1. Med virkning fra 1. januar 1987 er bestemmelsen i  

 bistandsloven om refusion af udgifter til flygtninge ændret (§ 134, stk. 3).  

 Der har hidtil været fastsat nærmere regler om refusion i Socialministeriets  

 cirkulæreskrivelse af 17. oktober 1978 om hjælp til flygtninge m.v.
Denne  

 cirkulæreskrivelse er bortfaldet, og der udsendes ikke nogen ny; reglerne  

 findes nu alene i loven.
1. Den nye § 134, stk. 3, er gengivet i vedhæftede  

 bilag (* 1). De væsentligste ændringer er - at bestemmelsen nu også omfatter nogle flygtningelignende udlændinge, - at udgifterne refunderes i en bestemt periode, uanset om flygtningen har  

 klaret sig uden hjælp i en vis tid, og - at amtskommunerne får refusion i videre omfang end hidtil.
 2. Bestemmelsen omfatter herefter udlændinge med  

 opholdstilladelse efter følgende bestemmelser i udlændingeloven:
- § 7, dvs. udlændinge der er omfattet af flygtningekonventionen af 28.  

 juli 1951 eller hvor det af lignende grunde, som anført i konventionen, eller  

 af andre tungtvejende grunde ikke bør kræves, at udlændingen vender tilbage  

 til sit hjemland, - § 8, dvs. udlændinge der kommer hertil som led i en aftale med FN's  

 højkommissær eller efter lignende international aftale, - § 9, stk. 2, nr. 2, dvs. udlændinge som ikke anses for berettiget til en  

 opholdstilladelse efter § 7, men hvor væsentlige hensyn af humanitær karakter  

 alligevel taler for en opholdstilladelse, -§ 9, stk. 1, nr. 2-4, (familiesammenføring, jfr. bilag (* 1)), når den  

 person i Danmark, som udlændingen har tilknytning til, selv er kommet til  

 landet efter en af de bestemmelser der er nævnt ovenfor, eller hvor  

 tilknytningen kan føres tilbage til en sådan person.
 3. Der ydes fuld refusion for alle udgifter efter  

 bistandslovens afsnit III-VII, med undtagelse af § 87 (rådgivningscentre for  

 børn og unge).
4. Udgifterne refunderes i de første 6 1/2 år, regnet  

 fra datoen for opholdstilladelsen.
Bestemmelsen gælder uanset om  

 opholdstilladelsen er givet før 1. januar 1987.
C.
Nogle oplysninger.
 1. Kommunernes udgifter til udlændinge med  

 opholdstilladelse efter § 9, stk. 2, nr. 2, (opholdstilladelse af humanitære  

 grunde) refunderes med virkning fra 29. maj 1986, da finansudvalget tiltrådte  

 aktstykke nr. 236. Det gælder uanset om opholdstilladelsen er givet før denne  

 dato.
 2. Hvis en kommune har sikret sig refusionstilsagn fra  

 en fraflytningskommune, bør kommunen undlade at sende refusionskrav til  

 fraflytningskommunen, så længe der er fuld refusion efter bistandslovens §  

 134, stk. 3. Det er mest hensigtsmæssigt at kommunen selv direkte henter  

 statsrefusionen hjem.
 3. Når en udgift efter de almindelige  

 finansieringsregler skal deles mellem kommune og amtskommune, bør  

 driftsherren (den ansvarlige myndighed) selv hjemtage hele refusionen, så  

 længe der er refusion efter § 134, stk. 3, (f.eks. for døgninstitutioner:  

 amtskommunen, for familiepleje: kommunen).
4. Mange kommuner er i tvivl om hvem der skal tage sig  

 af en asylansøger der gifter sig med en dansker, hvis parret har behov for  

 kontanthjælp.
I denne situation behandles asylansøgeren på samme måde som  

 enhver anden udlænding, der er gift med en dansker.
Det er således kommunen,  

 der udbetaler kontanthjælp.
Direktoratet for Udlændinge ophører med at  

 udbetale lommepenge, men ser gerne at asylansøgeren bliver boende i et af  

 Røde Kors' asylcentre, fordi det er praktisk af hensyn til behandlingen af  

 asylsagen.
Hvis der gives asyl får flygtningen normalt tilbud om at deltage i  

 Flygtningehjælpens integrationsprogram, og flygtningen er nu omfattet af  

 bestemmelsen om fuld refusion.
Flygtningehjælpen og kommunen bør aftale  

 proceduren for udbetaling af ydelser til familien.
Når flygtningen overgår  

 til kommunal forsørgelse må kommunen kontere hjælpen, så det er muligt at  

 udskille flygtningens andel.
Hjælp til fælles børn fordeles med halvdelen til  

 hver af forældrene.
En asylansøger der gifter sig med en dansker kan have behov for råd om han  

 skal opretholde sin asylansøgning.
Kommunen kan indhente vejledning herom i  

 Socialstyrelsen.
5. I integrationsperioden er det som nævnt  

 Flygtningehjælpen der udbetaler kontanthjælp og varetager den almindelige  

 rådgivning og vejledning.
Hertil kommer særlige opgaver, f.eks. at finde  

 bolig, iværksætte uddannelse eller finde beskæftigelse, introducere til eller  

 skabe fritidstilbud og, mere bredt, indføre flygtningen i det danske samfund.
Allerede i integrationsperioden kan der være behov for foranstaltninger i  

 henhold til bistandsloven, som kun, eller mest hensigtsmæssigt, kan dækkes af  

 kommunale eller amtskommunale foranstaltninger.
I sådanne tilfælde har  

 flygtningen adgang til ydelser i samme omfang som andre borgere.
Dette kan  

 omfatte alle andre foranstaltninger end kontanthjælp som f.eks. forskellige  

 serviceforanstaltninger og institutionsanbringelser.
6. Familiesammenførte med flygtningetilknytning er som  

 nævnt omfattet af bestemmelsen om fuld refusion fra 1. januar 1987. En del af  

 de familiesammenførte har behov for den integrationsbistand, som  

 Flygtningehjælpen kan yde.
Nogle har behov for et fuldt 18 måneders program,  

 andre har brug for mindre.
Socialministeriet og Dansk Flygtningehjælp udarbejder retningslinjer for  

 den integrationsbistand, der skal tilbydes de familiesammenførte.
Disse  

 retningslinjer behandles i Socialministeriets arbejdsgruppe om integration af  

 flygtninge.
Indtil videre er det fortsat kommunen, der tager sig af denne gruppe,  

 medmindre de familiesammenførte selv har flygtningestatus.
I så tilfælde  

 overgår de til Flygtningehjælpens integrationsprogram.
D.
Fordeling af flygtninge på kommuner.
 Hvis integrationspolitikken skal lykkes, er det tvingende nødvendigt, at  

 alle kommuner deltager i arbejdet.
I 1986 overførte Dansk Flygtningehjælp ca. 5.000 flygtninge til det  

 kommunale ansvarsområde.
I 1987 forventes overført ca. 6.000 svarende til 500  

 pr. måned.
 Siden 1. januar 1985 er der placeret flygtninge i 200 af landets kommuner.  

 Antallet varierer typisk fra 0,5 til 2,0 flygtninge pr. 1.000 indbyggere.  

 Enkelte kommuner har dog op til 7-8 flygtninge pr. 1.000 indbyggere.
 Som fordelingstallene viser, har mange kommuner allerede gjort en  

 betydelig indsats, mens andre fortsat kun i begrænset omfang har haft  

 anledning til at deltage i opgavernes løsning.
 Der kan være kommuner, hvor det i hvert fald på kort sigt kan være  

 vanskeligt at finde varige boligplaceringer, men i så fald vil der eventuelt  

 være mulighed for at bidrage med midlertidige indkvarteringsmuligheder.
En fuldstændig ligelig fordeling måned for måned eller år for år vil af  

 integrationsmæssige grunde være uhensigtsmæssig at gennemføre.
Udover  

 bosætningsmuligheder er det nødvendigt at tage hensyn til områders  

 arbejdsmarkeds- og uddannelsesmuligheder.
Det vil også ofte være en fordel at  

 fordele flygtninge i grupper, med samme kulturelle og sproglige baggrund.
 Over en længere periode vil muligheden for en mere jævn fordeling være  

 større.
Ved den fremtidige fordeling af flygtninge mellem kommunerne er det  

 nødvendigt først og fremmest at inddrage de kommuner, der ligger under  

 landsgennemsnittet.
Det tilstræbes ved fordelingen, at kommuner over en  

 femårsperiode modtager et ligeligt antal flygtninge i forhold til  

 befolkningstallet.
Fordelingen af flygtninge på kommuner er en proces, som det kun er muligt  

 at registrere og delvis styre for så vidt angår fordelingen af flygtninge på  

 Dansk Flygtningehjælps midlertidige indkvarteringscentre og den individuelle  

 boligplacering i varig bolig, som opnås i integrationsperioden.
Det er ikke  

 muligt at styre efterfølgende boligskift til andre kommuner eller med  

 sikkerhed at fastslå, hvor mange flygtninge, der bor i en kommune.
 Vi kan således kun følge fordelingen af flygtninge på kommuner i de første  

 1 1/2 - 2 år, efter at flygtningene har opnået opholdstilladelse her i landet  

 med flygtningestatus.
 For i en vis udstrækning at tage hensyn til efterfølgende boligskift til  

 andre kommuner og til antallet af indvandrere i øvrigt i de enkelte kommuner  

 forudsættes det dog, at der ved fordelingen af flygtninge på kommuner skal  

 tages et vist hensyn til antallet af indvandrere i kommunen fra lande udenfor  

 Norden, EF-området og Nordamerika.
 Socialministeriets arbejdsgruppe om integration af flygtninge vil løbende  

 følge udviklingen i den faktiske og planlagte fordeling på amtskommuner og  

 kommuner.
 Fordelingstallene vil blive opgjort halvårligt og udsendt til kommunerne,  

 første gang juli 1987.
I det omfang det konstateres at enkelte kommuners flygtningeandel ligger  

 lavt i forhold til udviklingen i landsgennemsnittet, vil Socialministeren  

 tage initiativ til forhandlinger med de pågældende kommuner, Dansk  

 Flygtningehjælp og eventuelt andre instanser.
Formålet vil være at finde  

 muligheder for en intensivering af indsatsen for at øge antallet af varige  

 boligplaceringer og eventuelt oprettelse af midlertidige  

 indkvarteringscentre.
E.
Mere information.
 Socialministeriet er opmærksom på at mange kommuner har behov for flere  

 informationer om arbejdet med flygtninge m.v.
Socialministeriet samarbejder med Kommunernes Landsforening,  

 Amtsrådsforeningen og Dansk Flygtningehjælp om en ny udgave af pjecen  

 Danmarks Flygtninge, der udkom for et års tid siden.
Vi forventer at den nye  

 udgave kan udsendes i løbet af april måned.
Endvidere har Socialministeriet sammen med KL, ARF og Den kommunale  

 Højskole taget initiativ til at styrke indsatsen for undervisning af  

 kommunale og amtskommunale medarbejdere i flygtningearbejdet.
Den kommunale  

 Højskole vil i samarbejde med Kommuneforeningerne tilbyde kommunerne og  

 amtskommunerne kursusvirksomhed fra omkring 1. april.
 Dette retter sig fortrinsvis til medarbejdere i den sociale sektor men  

 også til andre medarbejdergrupper i kommuner og amtskommuner, der arbejder  

 med flygtninge.
Formålet er at give kursusdeltagerne viden om - integrationsarbejdets tilrettelæggelse og fordeling mellem myndigheder  

 og organisationer og principperne for samarbejde mellem disse, - flygtningenes politiske og kulturelle baggrund og disse forholds  

 betydning for integrationsarbejdets tilrettelæggelse og de anvendte  

 arbejdsmetoder.
 Kursernes nærmere indhold aftales i hvert enkelt tilfælde.
 De sociale højskoler i København, Odense, Århus og Esbjerg og  

 socialrådgiveruddannelsen ved Ålborg Universitetscenter tilbyder også kurser  

 inden for dette område. (Det drejer sig om informationskurser, korte  

 introduktionskurser, kurser til udvikling og afprøvning af teorier og metoder  

 i sagsbehandlingen og rekvirerede kurser, der afpasses efter den enkelte  

 rekvirents ønsker). Kurserne retter sig ikke kun mod socialrådgivergruppen,  

 men mod samtlige grupper af medarbejdere, der får berøring med flygtninge.
Det samme gælder den kursusvirksomhed, Dafolo tilbyder.
Kursus kan have  

 form af et 2-dages seminar eller uddybende temadage, der tilrettelægges i  

 samarbejde med den enkelte kommune eller grupper af kommuner.
 Medarbejdere i kommuner og amtskommuner er velkomne til at forelægge  

 spørgsmål telefonisk for Socialministeriets Flygtningekontor (01 12 25 17)  

 eller for Socialstyrelsens 1. Bistandskontor (01 29 91 22).
Med venlig hilsen Mimi Stilling Jakobsen /Thomas Børner.
