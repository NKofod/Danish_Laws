(Til skattemyndighederne) Hermed fremsendes eksemplarer af lovbekendtgørelse nr. 331  

 af 4. juli 1983 (skattekontrolloven). Lovbekendtgørelsen afløser  

 lovbekendtgørelse nr. 570 af 3. december 1981.
Ved lov nr. 202 af 25. maj 1983 om ændring af skattekontrolloven er der i  

 § 7, stk. 1, som litra d) indsat oplysningspligt vedrørende visse  

 naturalydelser, der tilflyder de ansatte udover den kontante løn, nemlig  

 automobil til rådighed, fri bolig og fri telefon.
Endvidere er affattelsen af  

 lovens § 8 G, stk. 1, 1. pkt., ændret således, at enhver ligningskommission  

 eller højere skattemyndighed fra den 1. juli 1983 direkte kan anmode  

 pengeinstitutter m.fl. om oplysning om navngivne personers indskud, lån,  

 depoter eller boks.
 1. I følge skattekontrollovens § 7, stk. 1, skal  

 arbejdsgivere m.fl. efter udløbet af et kalenderår uopfordret give  

 skattemyndighederne oplysning om udbetalte eller godskrevne lønninger,  

 honorarer og beløb, der efter kildeskattelovens § 43, stk. 2, anses for  

 A-indkomst for modtagerne.
Fra og med indkomståret 1983 er denne oplysningspligt udvidet med  

 naturalydelserne bil, bolig og telefon, for så vidt disse uden for  

 arbejdsstedet har været stillet til rådighed, uden at der er betalt fuldt  

 vederlag herfor.
Der har hidtil været angivet rubrikker på oplysningssedlen  

 til disse oplysninger, uden at arbejdsgiverne var pligtig at udfylde dem.  

 Dette er nu ændret, så udfyldelsen sker under strafansvar, jfr.  

 skattekontrollovens §§ 13 og 14, og eventuelt kan gennemtvinges, jfr. lovens  

 § 9. Den oplysningspligtige skal ligesom ved de kontante ydelser give  

 oplysning om modtagerens navn, personnummer, bopæl og bopælskommune, samt  

 eventuelle andre oplysninger, der er nødvendige til identifikation af  

 modtageren.
 De nærmere retningslinier i forbindelse med oplysningspligten vil blive  

 givet i statsskattedirektoratets vejledning om udfyldelse af  

 oplysningssedlen.
 Ved affattelsen af det nye litra d i lovens § 7, stk. 1, er indsat en  

 bemyndigelse til eventuel senere udnyttelse, idet ministeren for skatter og  

 afgifter kan fastsætte regler om pligt til at give yderligere oplysninger end  

 den blotte rådighedsstillelse af automobil, bolig og telefon.
 2. Efter lovændringen af skattekontrollovens § 8G,  

 stk. 1, 1. pkt., har alle landets ligningskommissioner fra 1. juli 1983  

 beføjelse til at kunne indhente bankoplysninger uden bemyndigelse fra  

 amtsligningsrådet.
 Bortset herfra gælder fremdeles reglerne i skattedepartementets cirkulære  

 af 29. juni 1982 om tilvejebringelse af oplysninger fra banker og sparekasser  

 m.fl.
 Til understregning af at adgangen til at indhente oplysninger ikke er  

 tænkt anvendt generelt og almindeligt, men alene i de særlige sager, hvor det  

 er af væsentlig betydning, at disse fremskaffes, er denne betingelse indsat  

 direkte i lovteksten.
3. I den nye lovbekendtgørelse er endelig indarbejdet  

 lov nr. 244 af 9. juni 1982, som ændrer forskellige skattelove vedrørende  

 indeholdelse af A-skat ved arbejdsudleje.
I den anledning er der foretaget en  

 redaktionel ændring i skattekontrollovens § 2, stk. 7, idet "e)" er  

 ændret til "f)".
