Fremsat den 3. november 2020 af Søren Egge Rasmussen (EL), Jette Gottlieb (EL) og Victoria Velasquez (EL) Forslag til folketingsbeslutning om øgede muligheder for at stille krav om almene boliger i lokalplaner ved fortætning af eksisterende byområder Folketinget pålægger regeringen at fremsætte de nødvendige lovforslag inden den 1. april 2021, der indebærer, at kommunerne kan kræve 33 pct. alment byggeri i forbindelse med lokalplanlægning af områder til fortætning af eksisterende byområder.
Bemærkninger til forslaget Beslutningsforslaget er en genfremsættelse af beslutningsforslag nr.
B 74, folketingsåret 2019-20. Der henvises til www.folketingstidende.dk, Folketingstidende 2019-20, tillæg A, B 74 som fremsat.
 Folketinget vedtog den 26. februar 2015 ændringer i planloven og lov om almene boliger (L 89 i folketingsåret 2014-15, 1. samling), der giver kommunerne mulighed for at stille krav om, at op til 25 pct. af boligmassen i et nyt lokalplanområde skal forbeholdes almene boliger omfattet af almenboligloven. Ændringerne trådte i kraft den 5. marts 2015.
 Formålet med ændringerne i planloven og lov om almene boliger var at få en mere blandet boligsammensætning af forskellige typer boliger i de store danske byer  bl.a. i de nye boligområder  og derigennem en mere blandet beboersammensætning.
Lovændringen gav kommunerne en mulighed for  men ikke en pligt til  at udlægge op til 25 pct. af boligmassen i et nyt lokalplanområde til almene boliger, uanset om området er privat eller kommunalt ejet.
Efter vedtagelse af en lokalplan med en sådan bestemmelse kan eksisterende lovlig anvendelse af en ejendom fortsætte uhindret også efter et salg af ejendommen.
Muligheden gælder alene for de områder i byerne, som ikke aktuelt lovligt anvendes til eller er lokalplanlagt til boligformål, dvs. for bl.a. lokalplanlagte erhvervsområder og områder udlagt til offentlige formål.
For områder, der har været udlagt til blandet bolig og erhverv, vil muligheden kunne anvendes ved ny lokalplanlægning for erhvervsområderne.
Lovændringen gav kommunerne mulighed for i forbindelse med kommuneplanlægningen at fastsætte retningslinjer for almene boliger og fastsætte rammer herfor i områder, der ikke lovligt anvendes til eller er lokalplanlagt for boligformål.
Fremover skal der således i en kommuneplan eller et kommuneplantillæg være optaget retningslinjer om almene boliger, hvis kommunen i en ny lokalplan ønsker at fastsætte krav om almene boliger.
I forbindelse med selve lokalplanlægningen kan kommunen dog som hidtil blot vedtage et kommuneplantillæg efter de herom gældende regler.
Enhedslisten vil med dette beslutningsforslag pålægge regeringen at ændre planloven, således at kommunerne gives mulighed for at stille krav om, at op til 33 pct. af boligmassen skal forbeholdes almene boliger omfattet af lov om almene boliger i lokalplaner for eksisterende byområder, hvor der med lokalplanen sker en fortætning.
De 33 pct. omfatter ikke etagekvadratmeter, som den eksisterende lokalplanlægning giver mulighed for, men gælder udelukkende for etagekvadratmeter, der muliggøres med en ny lokalplan.
 Beslutningsforslaget vil også forbedre mulighederne for at opføre almene boliger i de kommuner, som planlægger at opføre ekstra almene boliger som erstatning for de almene boliger, som nedrives eller sælges som følge af ghettolovene.
 Hvis en eksisterende lokalplan giver mulighed for en bebyggelse på 12.000 etagekvadratmeter og der med en ny lokalplan muliggøres en bebyggelse på samlet 24.000 etagekvadratmeter, vil det give kommunen ret til at kræve 3.960 etagekvadratmeter alment boligbyggeri (33 pct. af 24.000-12.000).
Baggrunden for forslaget er et ønske om at øge andelen af almene boliger i eksisterende dele af byerne og ikke kun i nye boligområder, som planloven nu giver mulighed for.
Dette vil være med til at give kommunerne redskaber til i højere grad at understøtte blandede byer.
I den politiske forståelse »Retfærdig retning for Danmark« står der: ». . . samt at kommunerne får mulighed for at stille betingede byggetilladelser, hvor op til en tredjedel af nye boliger skal være almene og opføres hurtigt.« Derfor har Enhedslisten også valgt 33 pct. i dette beslutningsforslag for lokalplaner, som ændres.
Skriftlig fremsættelse Søren Egge Rasmussen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om øgede muligheder for at stille krav om almene boliger i lokalplaner ved fortætning af eksisterende byområder.
(Beslutningsforslag nr.
B 74) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
