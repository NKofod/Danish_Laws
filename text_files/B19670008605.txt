 I medfør af § 15 i lov nr. 210 af 11. juni 1954 om værnepligt fastsættes  

 herved efter indhentet tilslutning fra folketingets finansudvalg følgende  

 regler om godtgørelse af værnepligtiges udgifter til lægeundersøgelser,  

 attestudstedelser m.v., der er foretaget efter pålæg af  

 udskrivningsmyndighederne:
 Til værnepligtige, som angiver eller formodes at have en lidelse, der vil  

 være af betydning for bedømmelsen af deres tjenstdygtighed, og som må bevises  

 ved lægeattest, udleveres af sessionen eller udskrivningskredsen en ved  

 indenrigsministeriets foranstaltning fremstillet vejledning om fremskaffelse  

 af lægeerklæring med attestblanket.
 I godtgørelse for lægeattester m.v., uddelt på grundlag af den til en  

 værnepligtig udleverede vejledning, ydes MAKSIMALT følgende beløb:
 1. Til den af den værnepligtige sædvanligt benyttede  

 læge for en attest, der kan afgives på grundlag af lægens egne iagttagelser  

 eller eget kendskab til den værnepligtiges helbredstilstand, herunder på  

 grundlag af tidligere foretagne speciallæge- eller hospitalsundersøgelser:  

 indtil 11 kr.
 2. Til den af den værnepligtige sædvanligt benyttede  

 læge for henvisning til speciallæge eller sygehus (sygehusafdeling): indtil 4  

 kr. 50 øre.
 3. Til speciallæge i øjensygdomme for en erklæring  

 vedrørende sådanne sygdomme: indtil 13 kr.
 4. Til speciallæge i øre-, hals- og næsesygdomme for  

 en erklæring vedrørende sådanne sygdomme: indtil 27 kr. 50 øre.
 5. Til anden speciallæge, til hvilken den  

 værnepligtige er henvist enten direkte af udskrivningsmyndighederne eller af  

 den af ham sædvanligt benyttede læge i overensstemmelse med den til  

 værnepligtige udleverede vejledning: indtil 27 kr. 50 øre.
 6. Til den af den væærnepligtige - nu eller tidligere  

 - sædvanligt benyttede læge for en erklæring vedrørende en alvorligere  

 lidelse (f.eks. gigtfeber eller sukkersyge), som lægen tidligere har  

 behandlet den værnepligtige for: indtil 7 kr. 50 øre.
 7. Til den af den værnepligtige sædvanligt benyttede  

 læge eller anden læge for foretagelse af en af udskrivningsmyndighederne  

 nærmere angivet speciel lægeundersøgelse af mindre omfang (f.eks.  

 undersøgelse af urin eller blodtype): indtil 7. kr. 50 øre.
 For så vidt angår de foran under 3, 4 og 5 anførte lægeerklæringer fra  

 speciallæge er den maksimale godtgørelse dog kun 11 kr., såfremt erklæringen  

 skrives på grundlag af tidligere foretagne undersøgelser (journaludskrift).
 Til samtlige ovennævnte beløb ydes tillæg som til de på finanslovens  

 honorarkonti opførte honorarer, d.v.s. såvel det midlertidige tillæg som  

 honorartillægget.
Foruden godtgørelse for udgifter til lægeattester m.v. kan godtgøres  

 sådanne udgifter - bortset fra beløb i alt under 2 kr. - til befordring med  

 offentlige befordringsmidler, som er nødvendiggjort af lægeundersøgelsen,  

 såfremt de værnepligtige på sessionen fremsætter begæring derom og medbringer  

 den afbenyttede billet eller anden dokumentation.
Sådan godtgørelse vil dog  

 kun kunne ydes, såfremt de værnepligtige henvender sig til deres sædvanlige  

 læge eller til den læge, der har behandlet dem for den angivne lidelse,  

 eller, hvis det er nødvendigt, til den speciallæge eller overlæge ved det  

 sygehus eller den sygehusafdeling, som den sædvanligt benyttede læge har  

 henvist til.
Såfremt den værnepligtige ikke tidligere har været undersøgt  

 eller behandlet for den formodede lidelse, hverken hos praktiserende læge  

 eller speciallæge eller på sygehus eller sygehusafdeling, er det normalt en  

 forudsætning for godtgørelsen af befordringsudgifter, at den værnepligtige  

 henvender sig til en af de nærmest boende læger eller, hvor han er blevet  

 henvist til speciallæge, til en af de nærmest boende speciallæger.
 Som overvejende hovedregel skal statens befordringsmidler benyttes til  

 rejser, for hvilke der ydes godtgørelse i henhold til foranstående.
 Nærværende bekendtgørelse træder i kraft med virkning fra den 1. april  

 1967 at regne.
 INDENRIGSMINISTERIET, DEN 18. MARTS  

 1967.
 P.M.V.
 Zeuthen.
 /Louis Heegaard.
