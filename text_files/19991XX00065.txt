Skriftlig fremsættelse (27. oktober 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om indgåelse af protokol om  

 ændring af dobbeltbeskatningsoverenskomsten mellem Danmark og  

 Spanien.
(Lovforslag nr.
L 73).
 Lovforslaget har til formål at opnå  

 Folketingets godkendelse til, at regeringen endeligt kan tiltræde denne  

 protokol og derved gennemføre dens bestemmelser i Danmark.
En dobbeltbeskatningsoverenskomst mellem to stater  

 går ud på at undgå international dobbeltbeskatning som  

 følge af, at begge stater beskatter samme person eller selskab af  

 samme indkomst.  Det sker typisk, når en person eller et selskab er  

 hjemmehørende i den ene stat (bopælsstaten) og modtager indkomst  

 fra den anden stat (kildestaten). Overenskomsten fordeler derfor retten til  

 at beskatte indkomsten mellem de to stater.
Endvidere er der regler for,  

 hvordan bopælsstaten skal ophæve dobbeltbeskatningen, når  

 begge stater beskatter samme indkomst.
Herved giver dobbeltbeskatningsoverenskomsten en  

 højere grad af skattemæssig sikkerhed og forudsigelighed til  

 personer og selskaber, som er hjemmehørende i den ene stat og modtager  

 indkomst fra den anden stat.
Generelt medfører  

 dobbeltbeskatningsoverenskomster, at virksomheder og personer får  

 gunstigere vilkår i forbindelse med etablering, investering og arbejde  

 i udlandet, end hvis sådanne overenskomster ikke foreligger.
Dertil  

 kommer, at en dobbeltbeskatningsoverenskomst kan medføre direkte  

 skattebesparelser for danske virksomheder.
 Protokollen medfører en række ændringer  

 af den gældende dobbeltbeskatningsoverenskomst, der stammer fra  

 1972.
 Det vigtigste punkt i protokollen er en ændring af  

 overenskomstens artikel om den metode, som Danmark skal anvende til at  

 undgå dobbeltbeskatning, når en person eller et selskab her i  

 landet modtager spansk indkomst, som Spanien har ret til at beskatte efter de  

 andre bestemmelser i overenskomsten.
 Efter den hidtil gældende overenskomst skal Danmark  

 som hovedregel undgå dobbeltbeskatning ved at undlade at beskatte en  

 person eller et selskab her i landet af vedkommendes spanske indkomst, uanset  

 størrelsen af den spanske skat af den pågældende  

 indkomst.
 Protokollen medfører, at Danmark i fremtiden skal  

 undgå dobbeltbeskatning ved at nedsætte den danske skat af den  

 spanske indkomst med den skat, som Spanien har opkrævet af den samme  

 indkomst.
 Desuden udformes overenskomstens regler om udbytte i  

 overensstemmelse med EU s moder-/datterselskabsdirektiv.
 Endeligt medfører protokollen, at en række  

 bestemmelser i den hidtil gældende overenskomst omformuleres, så  

 de svarer til den seneste OECD-model til  

 dobbeltbeskatningsoverenskomster.
Lovforslaget skønnes ikke at have væsentlige  

 administrative konsekvenser, og det har ikke EU-retlige aspekter udover den  

 nævnte.
De økonomiske og erhvervsmæssige konsekvenser  

 skønnes at være begrænsede.
 Idet jeg i øvrigt henviser til bemærkningerne  

 til lovforslaget, skal jeg hermed anbefale forslaget til velvillig behandling  

 i Tinget.
