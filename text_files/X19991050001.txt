Ikke dispensation til revisors medejerskab af  

 3 udlejningsejendomme Advokat NN har for klageren, statsautoriseret revisor K,  

 ved skrivelse af 8. august 1997 klaget over, at Erhvervs- og  

 Selskabsstyrelsen senest ved skrivelse af 23. juli 1997 har afslået af  

 dispensere fra bestemmelsen i § 10, stk. 4, i lov om statsautoriserede  

 revisorer med hensyn til medejerskab af 3 beboelsesejendomme.
 Sagens omstændigheder:
Klageren, der modtog beskikkelse som statsautoriseret  

 revisor den 22. januar 1997, ejer i lige sameje med en anden bl.a. de af  

 klagen omfattede 3 beboelsesejendomme: En ejendom erhvervet i 1987 med 3  

 beboelseslejligheder og et driftsoverskud i 1996 på 43.933 kr., en  

 ejendom erhvervet i 1988 med 2 beboelseslejligheder og et driftsoverskud i  

 1996 på 35.502 kr. og en ejendom erhvervet i 1991 med 3  

 beboelseslejligheder og et driftsoverskud i 1996 på 12.779 kr.
I 1994  

 erhvervedes endvidere en ejendom med 3 beboelseslejligheder, hvoraf klageren  

 bebor den ene lejlighed.
 Ved skrivelse af 19. februar 1997 ansøgte klageren  

 om dispensation efter § 10, stk. 4, i lov om statsautoriserede revisorer om  

 tilladelse til at beholde ejerandelene i alle 4 ejendomme, subsidiært -  

 for så vidt angår de af klagen omfattede 3 ejendomme - om en  

 frist på 4 år til at afstå ejerandelene til klagerens  

 kommende hustru eller tredjemand, og mere subsidiært om tilladelse til  

 at overdrage ejendommene til et anpartsselskab med klageren som ejer af  

 halvparten af anparterne og med særlige vedtægtsbestemmelser, som  

 ville afskære klageren fra indflydelse på driften.
 Ved skrivelse af 19. marts 1997 afslog Erhvervs- og  

 Selskabsstyrelsen at give dispensation og gav klageren en frist på 1  

 år til at afhænde ejendommene.
 Ved skrivelse af 6. maj 1997 ansøgte klageren bl.a.  

 subsidiært om tilladelse til at beholde en mindre ejerandel end 50% i  

 ejendommene eller en længere frist end 1 år til  

 afhændelse.
 Erhvervs- og Selskabsstyrelsen forelagde herefter sagen  

 for Revisorkommissionen, der i skrivelse af 16. juni 1997 bl.a. udtalte  

 følgende:
 "For så vidt angår den ejendom, som revisor  

 selv beboer, er det kommissionens opfattelse, at revisor kan bibeholde sin  

 ejerandel i ejendommen, idet revisor beboer mindst 1/3 af ejendommen.
 For så vidt angår advokatens anmodninger A, B,  

 og D, kan Revisorkommissionen imidlertid ikke imødekomme det  

 ansøgte, idet der efter kommissionens opfattelse er tale om en anden  

 erhvervsvirksomhed i revisorlovens forstand.
Samtidig skal det oplyses, at kommissionen i øvrigt  

 kan tilslutte sig den af Erhvervs- og Selskabsstyrelsen fastsatte tidsfrist  

 for afhændelse af revisors øvrige ejerandele i  

 udlejningsejendomme." Ved skrivelse af 23. juli 1997 fastholdt Erhvervs- og  

 Selskabsstyrelsen herefter sin afgørelse, idet klageren dog fik  

 dispensation til at beholde ejerandelen i den ejendom, han selv beboede.
 I klagen af 8. august 1997 til ankenævnet har  

 klagerens advokat bl.a. anført:
"Klageren, der ikke deler Kommissionens opfattelse af, at  

 der er tale om anden erhvervsvirksomhed, men om anskaffelser foretaget i  

 pensionsøjemed, ønsker Erhvervsankenævnets  

 prøvelse af de i ansøgningen under pkt.
A, B, C og D  

 anførte dispensationsmuligheder, ligesom klageren, der antageligt ikke  

 inden for 1 år kan sælge uden derved at konstatere tab, som  

 alternativ ønsker fastsat en frist på 2-3 år til salg til  

 tredjemand.
I forbindelse med sin vurdering af det under pkt.
D  

 anførte, bedes Erhvervsankenævnet været opmærksom  

 på, at man i den herved indklagede afgørelse fra Erhvervs- og  

 Selskabsstyrelsens side ikke har taget stilling til den subsidiære  

 anmodning om tilladelse til en mindre ejerandel i et selskab, og den i  

 skrivelsen af 6. maj d.å. refererede afgørelse fra  

 Revisorkommissionen samt bemærkningerne til lovforslaget  

 vedrørende forståelsen og anvendelsen af lov om  

 statsautoriserede revisorer, § 10, samt endelig statsautoriserede revisorers  

 muligheder for at foretage normale passive investeringer." Erhvervs- og Selskabsstyrelsen har afgivet en  

 redegørelse af 6. oktober 1997, hvori bl.a. anføres:
 "Det oplyses, at ejendommene igennem en længere  

 periode har givet overskud, og at der efter renovering i forbindelse med  

 byfornyelsen ikke er forestående behov for renovering eller  

 vedligeholdelsesarbejder.
 Klager har henvist til en sag fra 1992, hvor  

 Revisorkommissionen fandt, at en statsautoriseret revisor kunne deltage i et  

 kommanditselskab, der skulle købe en erhvervsejendom, og at dette ikke  

 var i strid med lovgivningen.
 Klager henviser til, at der i hans situation er tale om en  

 investering, der er meget mere beskeden end sagen om deltagelse i et  

 kommanditselskab og en i realiteten betydelig mere passiv  

 formueanbringelse.
 Styrelsen har ved brev af  3. juni 1997 anmodet  

 Revisorkommissionen om en stillingtagen til, samt udtalelse om, hvorvidt der  

 efter Kommissionens opfattelse kan meddeles dispensation i henhold til lov om  

 statsautoriserede revisorer § 10, stk. 4.
 Ved brev af 16. juni 1997 har Revisorkommissionen udtalt  

 følgende: "For så vidt angår den ejendom, som revisor selv  

 bebor, er det kommissionens opfattelse, at revisor kan bibeholde sin  

 ejerandel i ejendommen, idet revisor beboer mindst 1/3 af ejendommen.
 For så vidt angår advokatens anmodninger A, B,  

 og D, kan Revisorkommissionen imidlertid ikke imødekomme det  

 ansøgte, idet der efter kommissionens opfattelse er tale om en anden  

 erhvervsvirksomhed i revisorlovens forstand.
Samtidig kan det oplyses, at kommissionen i øvrigt  

 kan tilslutte sig den af Erhvervs- og Selskabsstyrelsen fastsatte tidsfrist  

 for afhændelse af revisors øvrige ejerandele i  

 udlejningsejendomme." Ved brev af 23. juli 1997 meddelte styrelsen klager, at  

 styrelsen kunne tilslutte sig Revisorkommissionens udtalelser, og der  

 meddeltes derfor tilladelse til, at revisor bibeholder sin ejerandel i den  

 ejendom, som revisor selv beboer, under forudsætning af, at revisor  

 selv beboer mindst 1/3 af ejendommen.
 Afslutningsvis meddeles, at styrelsen fastholder sit  

 afslag jf. brev af 19. marts 1997  for så vidt angår de  

 øvrige ejendomme, ligesom styrelsen fastholder 1 års fristen til  

 afhændelse af udlejningsejendommene.
 Sagens retlige omstændigheder:
 Det følger af bekendtgørelse nr. 603 af 28.  

 juni 1996 af lov om statsautoriserede revisorer § 10, stk. 2, at stillingen  

 som statsautoriseret revisor er uforenelige med udøvelsen af anden  

 erhvervsvirksomhed end den i § 6 a nævnte eller med stillingen som  

 bestyrelsesmedlem, direktør, administrator, likvidator, eller i  

 øvrigt som ansat i en virksomhed, der driver anden erhvervsvirksomhed  

 end den i § 6 a nævnte.
 Af § 6 a fremgår det, at en statsautoriseret  

 revisors virksomhed omfatter revision af regnskaber m.v. samt  

 rådgivning og assistance i forbindelse hermed og inden for  

 tilgrænsende områder.
Forbudet i § 10, stk. 2, omfatter alene  

 erhvervsmæssig udlejning.
Revisorkommissionen har i en skrivelse fra  

 1996 meddelt styrelsen, at Kommissionen som udgangspunkt er indstillet  

 på at anbefale dispensation i de tilfælde, hvor revisor udlejer  

 dele af en ejendom, hvorfra der tillige drives revisionsvirksomhed i min. 30%  

 af ejendommens arealer.
Endvidere er kommissionen indstillet på at  

 anbefale dispensation til udlejning af sommerhuse, som af ejeren benyttes i  

 begrænset omfang, samt til udlejning til nærmeste familie af  

 ejerlejligheder.
 Uanset det oplyste om at erhvervelsen af ejendommene er  

 sket som passiv investering i pensionsøjemed er der efter styrelsens  

 opfattelse tale om en erhvervsmæssig udlejning, jf. lov om  

 statsautoriserede revisorer § 10, stk. 2, hvortil Revisorkommissionen som  

 nævnt ikke har kunnet anbefale en dispensation.
For så vidt angår den overfor omtalte sag  

 vedrørende et kommanditselskabs køb af en erhvervsejendom kan  

 det oplyses, at der i kommanditselskabet var 7 kommanditister med lige store  

 andele. 4 kommanditister var statsautoriserede revisorer, som ikke var  

 involveret i udlejning og administration.
Det er styrelsens opfattelse, at  

 nærværende sag ikke er sammenlignelig med den nævnte  

 sag.
Revisorkommissionen kan efter sit brev af 16. juni 1997  

 ikke tilslutte sig den løsning, at klager stifter et selskab og  

 overdrager ejendommene til dette selskab, hvori han ejer halvparten af  

 anparterne.
Revisorkommissionen er ligesom styrelsen af den opfattelse, at  

 der i givet fald ville være tale om anden erhvervsvirksomhed i  

 revisorlovens forstand.
På baggrund af ovenstående skal styrelsen  

 fastholde sin afgørelse af  23. juli 1997." Ved skrivelse af 10. november 1997 bemærkede  

 klagerens advokat, at Erhvervs- og Selskabsstyrelsen ikke havde taget  

 stilling til, om klagerens ejerskab kunne accepteres ved en mindre ejerandel  

 end halvdelen.
 Efter yderligere skriftveksling blev det sidstnævnte  

 spørgsmål af Erhvervs- og Selskabsstyrelsen forelagt for  

 Revisorkommissionen, der i skrivelse af 25. marts 1998 bl.a  udtalte:
 "Ifølge § 10, stk. 3, i bekendtgørelse nr.  

 603 af 28. juni 1996 af lov om statsautoriserede revisorer, må en  

 statsautoriseret revisor ikke have en sådan ejerandel i en virksomhed,  

 der driver anden virksomhed end revisionsvirksomhed, at han derved får  

 indflydelse på eller en mere betydelig interesse i den  

 pågældende virksomhed.
 Kommissionen ønsker ikke at fravige praksis  

 på området, hvorefter der fordres dispensation, såfremt den  

 pågældende ejer mere end 10-15 % af anparterne i det nævnte  

 selskab.
Kommissionen finder ikke anledning til at anbefale en  

 dispensation." I skrivelse af 22. april 1998 har klagerens advokat  

 herefter afslutningsvist anført:
 "Sammenfattende skal vi gøre opmærksom  

 på, at de løsningsmodeller, især selskabsløsningen,  

 hvor min klient er uden indflydelse, bygger på, at min klient  

 forstår og vil respektere de nuværende intentioner i lovgivningen  

 som revisorer, og således vil sikre revisorens fuldstændige  

 uafhængighed.
Ved vurderingen bør det haves i erindring, at min  

 klient anskaffede ejendommene for mere end 10 år siden, dvs. på  

 et tidspunkt, hvor reglerne ikke var så restriktive, som de er i  

 øjeblikket.
Det synes derfor hårdt, at en mellemkommende  

 lovgivning skal ødelægge en i øvrigt fornuftig  

 pengeanbringelse.
Som anført i Revisorkommissionens indlæg af  

 25. marts 1998 har Styrelsen i sin afgørelse af 23. juli 1997 ikke  

 taget stilling til en eventuel ejerandel på mindre end 50% af et  

 selskab, hvori de 4 udlejningsejendomme placeres.
Denne del ønskes  

 naturligvis afgjort ved Erhvervsankenævnets afgørelse.
Afslutningsvis skal jeg oplyse, at min klient og jeg er  

 bekendt med, at der i øjeblikket arbejdes på at  

 gennemføre en mindre restriktiv lovgivning på området, dog  

 uden at der er fremsat lovforslag desangående.
På baggrund heraf  

 burde der være mulighed for en lempelig dispensation, eventuelt  

 åremålsbegrænset, således at min klient ikke tvinges  

 til afståelse på et tidspunkt, hvor han efterfølgende  

 må konstatere, at en nyere lovgivning ville have givet mulighed for et  

 fortsat ejerskab uden reel økonomisk indflydelse og dermed  

 afhængighed." Ankenævnet udtaler:
 Det bemærkes indledningsvis, at det fra d. 1. juli  

 1967, jf. bekendtgørelse 293/1967 om statsautoriserede revisorers  

 virksomhed, og indtil regler herom pr. 1. september 1994 blev optaget i loven  

 om statsautoriserede revisorer, var forbudt statsautoriserede revisorer at  

 drive bl.a. udlejningsvirksomhed, dog - som efter de gældende regler -  

 med mulighed for dispensation.
 Ankenævnet tiltræder, at udlejningen af de  

 omhandlede lejligheder må anses som erhvervsmæssig.
 Efter lovens § 10, stk. 3, må klagerens ejerandel  

 herefter ikke være så stor, at klageren derved får  

 "indflydelse på eller en mere betydelig økonomisk  

 interesse" i virksomheden.
 Ankenævnet finder ikke grundlag for at  

 tilsidesætte Revisorkommissionens praksis, hvorefter en ejerandel  

 på mere end 10-15% giver "en mere betydelig økonomisk interesse"  

 i virksomheden.
 Ankenævnet tiltræder endvidere, at der ikke  

 foreligger sådanne særlige omstændigheder i klagerens  

 tilfælde, at der er grundlag for at tillade klageren direkte eller  

 gennem et selskab at beholde en større ejerandel, end hvad der  

 følger af den ovennævnte praksis, eller for at meddele klageren  

 en længere frist end allerede meddelt til afhændelse af  

 ejerandele.
 Ankenævnet stadfæster derfor Erhvervs- og  

 Selskabsstyrelsens afgørelse af 23. juli 1997.
 I sagens behandling har Suzanne Helsteen, Christen  

 Sørensen og Vagn Joensen deltaget.
