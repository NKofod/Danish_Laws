 Cirkulæreskrivelse om meddelelse om  

 selvforskyldt ledighed - Overtagelse af varigt arbejde -  

 Feriedagpenge.
 Kommentar m.v.:
Et medlem opsagde sin faste stilling og havde et vikariat af mindre end 5  

 ugers varighed, hvorefter hun overtog nyt varigt arbejde.
Medlemmet kunne  

 ikke anses for selvforskyldt ledig i forbindelse med opsigelsen.
 Meddelelse om afgørelsen:
 Et medlem opsagde selv sin faste stilling til fratrædelse 31. maj  

 1995. Hun havde i juni 1995 ansættelse i et vikarbureau.
 Medlemmet søgte 1. juni 1995 om feriedagpenge for perioden 4.-31.  

 juli 1995, idet hun ønskede at holde ferie, inden hun skulle overtage  

 et nyt varigt arbejde 1. august 1995.
 Direktoratet tiltrådte arbejdsløshedskassens  

 afgørelse om, at medlemmet ikke havde ret til feriedagpenge, fordi hun  

 havde opsagt sin stilling uden fyldestgørende grund og derfor skulle  

 pålægges en effektiv karantæne på 5 uger regnet fra  

 1. juni 1995.
 Direktoratet henviste til, at medlemmet på ophørstidspunktet  

 31. maj 1995 havde planlagt at overtage vikararbejde af mindre end 5 ugers  

 varighed, idet hun ønskede at holde ferie med feriedagpenge  - uden  

 for et ansættelsesforhold - fra 4. juli 1995, og at hun som  

 følge heraf ikke var omfattet af undtagelsen i § 19, stk. 2, i  

 rådighedsbekendtgørelsen om overtagelse af varigt arbejde.
 For så vidt medlemmets overtagelse af varigt arbejde senere blev  

 ændret fra 1. august til 1. juli 1995, således at ferien rent  

 faktisk afholdtes i et ansættelsesforhold, bemærkede  

 direktoratet, at det var forudsætningerne ved medlemmets opsigelse, der  

 måtte lægges til grund ved afgørelsen af  

 spørgsmålet om varigt arbejde.
 Da medlemmet ved ansøgningen om feriedagpenge i perioden 4.-31.  

 juli 1995 ikke havde afviklet eller udstået 5 ugers effektiv  

 karantæne, kunne der efter direktoratets opfattelse ikke udbetales  

 feriedagpenge.
 Arbejdsmarkedets Ankenævn vurderede, at medlemmet ikke  

 kunne anses for selvforskyldt ledig ved arbejdsophøret 31. maj  

 1995.
 Ankenævnet lagde vægt på, at medlemmet havde  

 ansættelse som vikar fra 1. til 30. juni 1995, at hun 1. juli 1995  

 skulle overtage nyt varigt arbejde, og at hun således ikke kunne  

 betragtes som ledig i perioden efter arbejdsophøret 31. maj 1995 til  

 den planlagte ferie fra 4. juli 1995.
 Ankenævnet mente derfor, at der ikke var grundlag for at  

 pålægge medlemmet karantæne, og at hun således havde  

 været berettiget til udbetaling af feriedagpenge i perioden 4.-31. juli  

 1995.
 Ankenævnet ændrede dermed direktoratets afgørelse.
