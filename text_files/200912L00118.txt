Fremsat den 28. januar 2010 af transportministeren (Lars Barfoed) Forslag til Lov om ændring af lov om taxikørsel m.v.1) (Obligatorisk tv-overvågning i taxier) § l I lov om taxikørsel m.v., jf. lovbekendtgørelse nr. 1039 af 8. oktober 2009, foretages følgende ændringer:
 1. Efter § 14 a indsættes:
»Tv-overvågning § 15. Køretøjer, der anvendes til taxikørsel, skal være forsynet med indvendig tv-overvågning.
Stk. 2. Kommunalbestyrelsen kan fritage indehavere af tilladelser til taxikørsel for pligten til at forsyne et køretøj med tv-overvågning, hvis køretøjet hovedsageligt anvendes til forudbestilt kørsel ifølge kontrakt.« 2. I § 16, stk. 1, nr. 1, ændres »samt § 9 og § 10, stk. 1,« til: »§ 9, § 10, stk. 1, og § 15, stk. 1,«.
§ 2 Stk. 1. Loven træder i kraft den 1. juli 2010.
 Stk. 2. Køretøjer, der er omfattet af § 15, stk. 1, som affattet ved denne lovs § 1, nr. 1, og som ved lovens ikrafttræden ikke er forsynet med tv-overvågning, skal senest den 1. juli 2012 opfylde kravene i § 15, som affattet ved denne lovs § 1, nr. 1.
Bemærkninger til lovforslaget Almindelige bemærkninger 1. Lovforslagets formål og baggrund Lovforslaget er en opfølgning på folketingsbeslutning B 79 om videoovervågning i taxaer, der blev vedtaget 26. maj 2009.
Formålet med forslaget er at forebygge og bidrage til opklaring af røverier og overfald imod førere af taxier.
På denne baggrund foreslås det, at der indsættes en ny bestemmelse i taxiloven med krav om, at køretøjer, der bruges til taxikørsel, skal være forsynet med indvendig tv-overvågning.
Forslaget giver mulighed for, at kommunalbestyrelsen kan fritage en taxi for pligten til at være forsynet med tv-overvågning, hvis taxien hovedsageligt anvendes til forudbestilt kørsel ifølge kontrakt, f.eks. befordring af personale, børn, patienter, ældre m.v.
Almindelige bestillinger via bestillingskontor er ikke omfattet af dispensationsadgangen.
 Der skal ved synlig skiltning i køretøjets kabine oplyses om tv-overvågningen i køretøjet.
 Af hensyn til lovforslagets økonomiske konsekvenser i forbindelse med anskaffelse og vedligeholdelse af tv-overvågningsudstyr foreslås en overgangsperiode, således at taxier, der ved lovens ikrafttræden ikke er forsynet med tv-overvågning, senest den 1. juli 2012 skal opfylde lovens krav.
Tv-overvågning anvendes allerede i vid udstrækning i taxier i en række større kommuner, f.eks. Århus, Herning, Esbjerg og Odense.
Det er således vurderingen, at der er det nødvendige udstyr på markedet i dag.
Der vurderes ikke at være behov for at stille særlige tekniske krav til tv-overvågningsudstyr.
Det er dog klart, at den foreslåede regel om obligatorisk tv-overvågning indebærer, at der skal være tale om udstyr, der kan optage og lagre billedmateriale, der gør det muligt at identificere de fotograferede.
2. Gældende ret Taxiloven indeholder ikke i dag regler om obligatorisk tv-overvågning i taxier.
Transportministerens bemyndigelse i § 12, stk. 1, nr. 8, til at fastsætte regler om køretøjers benyttelse, afmærkning, indretning og udstyr, herunder regler vedrørende taxameter, kontrolapparat, printer, mobiltelefon, kontroldokumenter og maksimaltakster, vurderes ikke at give en tilstrækkelig sikker hjemmel til at stille krav om obligatorisk tv-overvågning, da de i bestemmelsen nævnte regler alene er begrundet i hensynet til kundebetjening og til kontrol med omsætningen i erhvervet.
For så vidt angår lov om tv-overvågning, jf. lovbekendtgørelse nr. 1190 af 11. oktober 2007 om tv-overvågning (tv-overvågningsloven), bemærkes, at tv-overvågning, som alene sker inde i taxier, ikke er omfattet af forbuddet mod privates tv-overvågning i lovens § 1, stk. 1. Forbuddet i § 1, stk. 1, omfatter således alene tv-overvågning af gade, vej, plads eller lignende område, som benyttes til almindelig færdsel.
Forbuddet i § 1, stk. 1, indebærer imidlertid, at det skal sikres, at tv-overvågningen ikke omfatter personer udenfor taxiens kabine.
Hvis der foretages tv-overvågning inde i taxier, følger det endvidere af tv-overvågningslovens § 3, at der skal oplyses om overvågningen ved skiltning eller på anden tydelig måde.
 Tv-overvågning af personer er omfattet af lov nr. 429 af 31. maj 2000 om behandling af personoplysninger med senere ændringer (persondataloven).
Persondataloven stiller krav om, at grundlæggende principper om god databehandlingsskik, saglighed og proportionalitet iagttages.
Dette vil bl.a. indebære, at tv-overvågningen skal foretages så skånsomt som muligt.
Persondataloven fastsætter endvidere en række krav til bl.a. opbevaring, indsigt, videregivelse og sletning m.v. af personoplysninger.
Persondataloven stiller således bl.a. krav om, at personoplysninger skal behandles sikkerhedsmæssigt forsvarligt.
Dette medfører, at der skal træffes de fornødne foranstaltninger mod, at oplysningerne kommer til uvedkommendes kendskab eller misbruges.
Datatilsynet har på tilsynets hjemmeside offentliggjort anbefalinger om sikkerhed ved optagelse og opbevaring af optagelser i forbindelse med tv-overvågning.
Datatilsynets anbefalinger omfatter bl.a. beskrivelse af sikkerhed, begrænsning af adgang til optagelser, adgang til elektronisk udstyr med adgangskode, beskyttelse af datamedier og om instruktion af medarbejdere, som håndterer personoplysninger.
Ifølge § 263 i straffeloven må der ikke foretages hemmelig aflytning eller optagelse af samtaler mellem andre.
Dette forbud gælder overalt og dermed også i befordringsmidler, herunder taxier. § 263 i straffeloven indebærer således, at det normalt vil være forbudt at aflytte eller at optage lyd i tilknytning til tv-overvågning, medmindre aflytningen eller optagelsen sker med samtykke fra mindst én af deltagerne i samtalen.
Optagelse af samtale mellem taxikunder i forbindelse med tv-overvågning må således udelukkende finde sted, hvis der foreligger samtykke fra disse.
Ifølge persondataloven skal der være en dataansvarlig, som har ansvar for, at tv-overvågningsoptagelser behandles i overensstemmelse med persondataloven.
Det vil være den, der er ansvarlig for en taxis indretning (taxivognmanden), der bliver dataansvarlig efter persondataloven.
Ifølge § 26 a, stk. 1, i persondataloven må optagelser fra tv-overvågning videregives til politiet i kriminalitetsopklarende øjemed.
Optagelser fra tv-overvågning i kriminalitetsforebyggende øjemed skal som hovedregel ifølge persondatalovens § 26, a, stk. 2, slettes senest 30 dage efter optagelse.
 Datatilsynet fører ifølge § 55, stk. 1, og § 62, stk. 3, i persondataloven tilsyn med, at persondataloven iagttages i forbindelse med tv-overvågning i taxier.
3. Lovforslagets indhold Det foreslås, at der i taxiloven stilles krav om, at taxier skal være forsynet med indvendig tv-overvågning.
Det foreslås endvidere, at kommunalbestyrelsen kan fritage en taxi for pligten til at være forsynet med indvendig tv-overvågning, hvis taxien hovedsageligt anvendes til forudbestilt kørsel ifølge kontrakt, herunder f.eks. kontrakt om befordring af personale, børn, patienter, ældre m.v.
Der skal ifølge § 3, stk. 1, i tv-overvågningsloven oplyses tydeligt om tv-overvågning ved synlig skiltning i taxiens kabine.
Overtrædelse af denne bestemmelse straffes ifølge § 5, stk. 1, i tv-overvågningsloven med bøde.
De foreslåede bestemmelser indebærer alene, at der i forhold til den gældende ordning indføres en almindelig pligt til at forsyne taxier med indvendig tv-overvågning.
Forslaget ændrer således ikke på, at gældende regler for tv-overvågning, herunder navnlig tv-overvågningsloven og persondataloven, skal iagttages.
Tv-overvågning skal således bl.a. foretages så skånsomt som muligt, og det skal sikres, at tv-overvågningen ikke omfatter personer og genstande udenfor taxiens kabine.
Indførelse af en almindelig pligt til tv-overvågning i taxier vil imidlertid indebære en fravigelse af ordningen i persondataloven, hvor det forudsættes, at den dataansvarlige - i dette tilfælde den enkelte vognmand  selv har foretaget en vurdering af, i hvilket omfang tv-overvågning er nødvendig.
En sådan særregulering bør derfor kun foretages, hvis vægtige samfundsmæssige hensyn taler herfor.
Transportministeriet finder, at vægtige samfundsmæssige interesser taler for indførelse af obligatorisk tv-overvågning i taxier, idet det vurderes, at hensynet til beskyttelse af førere af taxier imod overfald og røverier samt hensynet til forebyggelse, efterforskning og retsforfølgning i forbindelse med overgreb mod førere af taxier nødvendiggør indførelse af obligatorisk tv-overvågning i taxier.
Det vurderes således, at de indsamlede oplysninger vil være relevante, tilstrækkelige og ikke vil omfatte mere, end hvad der kræves for at opfylde formålet.
Herudover vurderes det, at hensynet til en tilstrækkelig sikring af førere af taxier ikke kan tilvejebringes på anden måde end ved tv-overvågning.
Det vurderes videre, at hensynet til sikring af førere af taxier imod røverier og overfald er så tungtvejende, at indførelse af obligatorisk tv-overvågning i taxier er sagligt og proportionalt i forhold til persondatalovens og databeskyttelsesdirektivets principper.
Ifølge Rigspolitiet laves der ikke særskilte opgørelser over røverier og overfald mod førere af taxier.
En chaufførorganisation har lavet sin egen opgørelse på baggrund af avisomtaler, indberetninger fra førere af taxier m.v.
I en henvendelse fra samme organisation er det oplyst, at antallet af episoder med vold og trusler mod førere er stigende.
I 2007 var der ifølge organisationen 35 tilfælde, som den betegnede som alvorlige.
I de to første måneder af 2008 registrerede organisationen 16 af sådanne tilfælde.
Det skønnes, at lovforslaget vil omfatte ca. 1.500 taxivognmænd, og at lovforslaget vil indebære, at der skal indføres tv-overvågningsudstyr i ca. 3.000 taxier.
De pågældende taxivognmænd vil som nævnt i afsnit 2 blive dataansvarlige i henhold til persondataloven, herunder ansvarlige for, at tv-overvågningsoptagelser behandles korrekt og kun videregives til politiet i kriminalitetsopklarende øjemed.
 Af hensyn til lovforslagets økonomiske konsekvenser i forbindelse med anskaffelse og vedligeholdelse af tv-overvågningsudstyret skal taxier, der ved lovens ikrafttræden ikke er forsynet med tv-overvågning, senest den 1. juli 2012 opfylde lovens krav.
Tv-overvågning anvendes allerede i vid udstrækning i taxier i en række større kommuner, f.eks. Århus, Herning, Esbjerg og Odense.
Det er således vurderingen, at der er det nødvendige udstyr på markedet i dag.
Det stilles ikke krav om brug af en bestemt type teknologi.
Det er dog klart, at den foreslåede regel om obligatorisk tv-overvågning indebærer, at der skal være tale om udstyr, der kan optage og lagre billedmateriale, der gør det muligt at identificere de fotograferede.
4. Administrative og økonomiske konsekvenser for stat, regioner og kommuner Det vurderes, at forslaget ikke får administrative og økonomiske konsekvenser for regionerne.
Forslaget vurderes i et mindre omfang at kunne medføre visse administrative konsekvenser for kommunerne og kommunale fællesskaber i forbindelse med behandlingen af eventuelle dispensationsansøgninger.
Forslaget vurderes endvidere at kunne medføre visse mindre økonomiske omkostninger for kommunerne og kommunale fællesskaber i forbindelse med behandlingen af eventuelle dispensationsansøgninger.
Forslaget vurderes endelig at medføre visse administrative og økonomiske konsekvenser for staten i forbindelse med tilsyn med dataansvarlige.
5. Administrative konsekvenser for erhvervslivet Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer, at pligten til tv-overvågning i taxier i princippet vil medføre løbende administrative konsekvenser for taxierhvervet i forbindelse med varetagelse af reglerne for behandling af data i henhold til persondataloven.
De løbende administrative konsekvenser i forbindelse hermed vurderes dog at blive varetaget automatisk med den teknik, som indgår i tv-overvågningsudstyret.
Det vil således kun være i forbindelse med opklaring af røverier og overfald imod førere af taxier og imod passagerer, at taxierhvervet vil blive pålagt egentlige byrder i form af informationsforpligtelser.
 Forslaget er derfor ikke forelagt et virksomhedspanel.
 Transportministeriet vurderer, at lovforslaget medfører administrative konsekvenser for taxierhvervet i forbindelse med varetagelse af reglerne for behandling af data i henhold til persondataloven samt i forbindelse med eventuel ansøgning om fritagelse for pligten til at forsyne taxier med tv-overvågning.
6. Økonomiske konsekvenser for erhvervslivet Lovforslaget vurderes at medføre økonomiske konsekvenser for taxierhvervet i form af udgifter til anskaffelse og vedligeholdelse af tv-overvågningsudstyr.
Anskaffelsesudgifterne skønnes at være i størrelsesordenen 7.000  10.000 kr. incl. montering pr. taxi.
Hertil kommer årlige skønnede vedligeholdelsesomkostninger på 1.000  2. 000 kr. pr. taxi.
Det skønnes, at lovforslaget vil omfatte ca. 1.500 taxivognmænd, og at lovforslaget indebærer, at der skal indføres tv-overvågningsudstyr i ca. 3.000 taxier.
7. Administrative konsekvenser for borgerne Lovforslaget medfører ikke administrative konsekvenser for borgerne.
8. Miljømæssige konsekvenser Lovforslaget medfører ikke miljømæssige konsekvenser.
9. Forholdet til EU-retten Databeskyttelsesdirektivet, som danner grundlag for dansk rets bestemmelser om beskyttelse af persondata, forudsætter i artikel 6, at enhver behandling af person­oplysninger skal ske i overensstemmelse med grundlæggende principper om proportionalitet og saglighed.
 Databeskyttelsesdirektivets artikel 13, stk. 1, giver medlemsstaterne mulighed for at træffe lovmæssige foranstaltninger med henblik på at begrænse rækkevidden af de forpligtelser og rettigheder, der bl.a. er behandlet i direktivets artikel 6, hvis hensynet til statens sikkerhed, den offentlige sikkerhed eller forebyggelse, efterforskning, afsløring og retsforfølgning i straffesager nødvendiggør det.
Da formålet med lovforslaget er at forebygge og opklare røverier og overfald imod førere af taxier, vurderes lovforslaget at være i overensstemmelse med databeskyttelsesdirektivet.
Der henvises herved til afsnit 3.
Et obligatorisk krav om, at køretøjer, der anvendes til taxikørsel, skal være forsynet med indvendig tv-overvågning, må anses for omfattet af definitionen af en såkaldt teknisk forskrift efter informationsproceduredirektivet (Europa-Parlamentets og Rådets direktiv 98/34/EF af 22. juni 1998, som ændret ved direktiv 98/48/EF). Lovforslaget er den 8. januar 2010 blevet notificeret til Kommissionen.
Notifikationsproceduren skal være gennemført, før lovforslaget kan vedtages.
Notifikationsproceduren indebærer bl.a., at Kommissionen som minimum har 3 måneder til at kommentere lovforslaget.
Denne periode kan under visse omstændigheder forlænges.
10. Ligestillingsmæssige konsekvenser Forslaget har gennemgået en ligestillingsvurdering.
Det vurderes, at kvinder i højere grad end mænd vil opleve tv-overvågning i taxier som tryghedsskabende, og at tv-overvågning dermed vil bidrage til at forbedre kvinders adgang til transportsystemet både som passagerer og som førere.
11. Høring Lovforslaget har været sendt til høring hos følgende myndigheder, organisationer mv.:
 Datatilsynet, Centralforeningen af Taxiforeninger i Danmark (C.A.T.), Danmarks Automobilforhandler Forening, Danmarks Naturfredningsforening, Dansk Erhverv, Dansk Metal, Dansk Taxi Råd, Danske Advokater, Danske Bilimportører, Danske Busvognmænd, Danske Regioner, Danske Taxivognmænds Arbejdsgiverforening, De Samvirkende Invalideorganisationer (DSI), Den Danske Bilbranche, Det Centrale Handi­cap­råd, Det Økologiske Råd, DI, Fagligt Fælles Forbund (3F), Forbrugerrådet, Forenede Danske Motorejere, Kommunernes Landsforening, Landsorganisationen i Danmark, NOAH-Trafik, Rådet for Større Færdselssikkerhed, Storkøbenhavns Taxi-Fører Forening og Taxinævnet i Region Hovedstaden.
Bemærkningerne til lovforslagets enkelte bestemmelser Til § 1 Til nr. 1 Det foreslås i stk. 1, at køretøjer, der anvendes til taxikørsel, skal være forsynet med indvendig tv-overvågning.
Bestemmelsen forpligter indehavere af taxitilladelser til at udstyre deres taxier med indvendig tv-overvågning.
 I medfør af § 5, stk. 1, i persondataloven skal den dataansvarlige (taxivognmanden), give forudgående information til ansatte førere om, at der udføres tv-overvågning i kontroløjemed, og oplysning om hvor længe optagelserne opbevares, ligesom det skal oplyses, at optagelser vil kunne videregives til politiet.
Der stilles ikke krav om brug af en bestemt type teknologi i relation til tv-overvågningsudstyr.
Det er dog klart, at den foreslåede regel om obligatorisk tv-overvågning indebærer, at der skal være tale om udstyr, der kan optage og lagre billedmateriale, der gør det muligt at identificere de fotograferede.
Tv-overvågning anvendes således allerede i vid udstrækning i taxier i en række større kommuner.
Det er således vurderingen, at der er det nødvendige udstyr på markedet i dag.
Det foreslås i stk. 2, at køretøjer, der hovedsageligt anvendes til forudbestilt kørsel ifølge kontrakt, f.eks. befordring af personale, børn, patienter, ældre m.v., kan fritages for pligten til at være forsynet med tv-overvågning.
Almindelige bestillinger via bestillingskontor vil ikke være omfattet af dispensationsadgangen.
Det forhold, at taxien hovedsageligt skal anvendes til forudbestilt kørsel ifølge kontrakt, betyder, at taxien helt overvejende skal anvendes til sådan kørsel.
Kommunen skal i den forbindelse foretage en konkret vurdering af den enkelte taxis anvendelse.
Kommunen skal ikke herved foretage en isoleret bedømmelse af f.eks. antallet af kørselsopgaver, men må også inddrage andre faktorer såsom f.eks. antallet af kørte kilometre og omsætningen i forbindelse med taxiens kørselsopgaver.
Med forslaget lægges der op til, at hovedreglen skal være, at taxier skal være forsynet med tv-overvågning, men at der i undtagelsestilfælde kan meddeles fritagelse herfor.
Til nr. 2 Det foreslås, at overtrædelse af kravet om tv-overvågning straffes med bøde, medmindre højere straf følger af anden lovgivning.
Til § 2 Det foreslås i stk. 1, at loven træder i kraft den 1. juli 2010. Det bemærkes, at lovforslaget som anført i de almindelige bemærkninger under pkt. 9 er blevet notificeret til Kommissionen den 8. januar 2010. Notifikationsproceduren skal være gennemført, før lovforslaget kan vedtages.
Notifikationsproceduren indebærer bl.a., at Kommissionen som minimum har 3 måneder til at kommentere lovforslaget.
Denne periode kan under visse omstændigheder forlænges.
Hvis perioden forlænges, kan konsekvensen være, at lovforslaget ikke kan vedtages som planlagt, og at loven derfor ikke kan træde i kraft den 1. juli 2010.
 Det foreslås i stk. 2, at taxier, der ved lovens ikrafttræden ikke er forsynet med tv-overvågning, senest den 1. juli 2012 skal opfylde lovens krav.
Bilag 1 Lovforslaget sammenholdt med gældende lov 1) Loven har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet), som ændret ved direktiv 98/48/EF.
