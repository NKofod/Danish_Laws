 Ifølge jagtlovens § 52 kan der ved dom for forsætlig overtrædelse af  

 lovgivningen om jagt og vildtforvaltning ske frakendelse af retten til at  

 have eller erhverve jagttegn, såfremt det begåede forhold giver grund til at  

 antage, at den pågældende ikke fremtidig vil udøve jagt på forsvarlig måde.
 Det samme gælder ved dom for dyrplageri efter lovgivningen om værn for dyr  

 eller for under jagt på strafbar måde at have forvoldt skade på andre  

 menneskers person eller fare herfor.
 Det må antages, at jagtloven udtømmende har gjort op med, hvilke  

 lovovertrædelser der kan begrunde frakendelse af retten til at have eller  

 erhverve jagttegn.
Ifølge våbenlovens § 2 b, sammenholdt med våbenbekendtgørelsens § 3, kan  

 jagttegn kun udstedes med samtykke fra politiet.
Anmodning om udstedelse skal  

 rettes til Landbrugsministeriets (nu Miljøministeriets) Vildtforvaltning.
Samtykke til udstedelse af jagttegn kan efter våbenlovens § 2 f til enhver  

 tid tilbagekaldes.
Ifølge Jcir 86 19.7.1988 § 2, stk. 1, kan samtykke til  

 jagttegn kun gives til personer, om hvis personlige forhold og hidtidige  

 vandel der ikke foreligger oplysninger, som gør det betænkeligt at imødekomme  

 ansøgningen.
Efter cirkulærets § 28, stk. 1, skal der herved ses bort fra  

 kriminelle forhold, der er begået før den 1. januar 1986.
Justitsministeriet er i forbindelse med behandlingen af klager over  

 politiets afslag på samtykke til jagttegn i flere tilfælde stødt på den  

 situation, at politiet under henvisning til en idømt eller vedtaget bøde for  

 overtrædelse af jagtloven efterfølgende har tilbagekaldt eller nægtet den  

 pågældende samtykke til jagttegn i medfør af våbenloven, uden at spørgsmålet  

 om retten til jagttegn har været berørt under straffesagen.
Således  

 forekommer det, at den pågældende ikke forinden bødevedtagelse eller dom i  

 sagen er blevet orienteret om den supplerende følge, der består i  

 administrativ tilbagekaldelse eller nægtelse af samtykke til jagttegn.
 Efter aftale med Justitsministeriet fastsættes der derfor følgende regler  

 om afpasning mellem tiltalepraksis vedrørende påstand om frakendelse af  

 retten til jagttegn og administrativ praksis vedrørende tilbagekaldelse eller  

 nægtelse af samtykke til jagttegn:
 1. Overtrædelse af lovgivningen om jagt og  

 vildtforvaltning.
 1.1. Tiltalte er i besiddelse af jagttegn.
 Inden tiltalerejsning eller udsendelse af bødeforelæg for forsætlige  

 overtrædelser, der efter politiets opfattelse kan begrunde frakendelse af  

 retten til at have jagttegn, indhentes der en udtalelse om spørgsmålet fra  

 Miljøministeriets Vildtforvaltning.
 Er der herefter grundlag for frakendelsespåstand, forelægges sagen for mig  

 gennem vedkommende statsadvokat i overensstemmelse med de almindelige  

 forelæggelsesregler i RA cir 212 14.11.1951 og J cis 29.6.1984, pkt. 3.a.
 Såfremt der herefter ikke nedlægges frakendelsespåstand, eller en  

 frakendelsespåstand ikke tages til følge af retten, må der ikke efterfølgende  

 træffes administrativ afgørelse om tilbagekaldelse af samtykke til jagttegn  

 alene på grundlag af denne overtrædelse.
 1.2. Tiltalte er ikke i besiddelse af jagttegn.
 Har tiltalte ikke jagttegn, men ifølge oplysningerne i sagen ansøgt herom  

 på tidspunktet for tiltalerejsning, forholdes der som anført i afsnit 1.1.
Såfremt tiltalte hverken har jagttegn eller har ansøgt herom, kan sagen  

 afgøres uden at tage stilling til spørgsmålet om jagttegn.
Det forudsættes  

 dog, at tiltalte til rapport er gjort bekendt med, at der ikke ved den  

 strafferetlige afgørelse af sagen er taget stilling til, om afgørelsen kan  

 danne grundlag for at nægte samtykke ved en fremtidig anmodning om udstedelse  

 af jagttegn.
 2. Dyrplageri.
 Der forholdes i det hele som angivet i afsnit 1, idet sagen dog ikke skal  

 forelægges for Miljøministeriets Vildtforvaltning, medmindre forholdet er  

 begået i forbindelse med jagt.
 3. Strafbar forvoldelse af personskade eller fare  

 herfor under jagt.
 Der forholdes i det hele som angivet i afsnit 1, herunder også med hensyn  

 til forelæggelse for Miljøministeriets Vildtforvaltning.
 Det er ikke i jagtloven forudsat, at kun forsætlige overtrædelser af anden  

 lovgivning end jagtloven kan begrunde frakendelse af retten til jagttegn.
 Asbjørn Jensen.
