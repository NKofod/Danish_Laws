Nr BSF 21 Forslag til folketingsbeslutning om amternes pligt til at sikre døende  

 mulighed for en værdig pleje Fremsat af Bruno Jerup (EL) Frank Aaen (EL) den 21. oktober 1997 Folketinget opfordrer regeringen til at fremsætte lovforslag, der pålægger  

 amterne at sikre døende ret til omsorg, pleje og smertebehandling under  

 hospicelignende forhold.
Dette kan ske ved oprettelse af særlige afdelinger  

 som en integreret del af det offentlige sygehusvæsen eller ved at indgå  

 driftsoverenskomst med non-profitorganisationer.
Bemærkninger til forslaget Det bør være en naturlig del af et velfærdssamfunds virke at sikre  

 borgerne den nødvendige hjælp og støtte i alle dele af livets faser, også når  

 visheden om døden bliver et dagligt tilstedeværende element.
 Mange borgere bliver ramt af dødelige sygdomme som f.eks. cancer og AIDS.  

 Det offentliges tilbud til disse medborgere bør ud over behandling, der  

 afbøder virkningen af sygdommen, være et varieret tilbud om pleje, der  

 tilgodeser den enkeltes ønsker og behov.
Ikke alle har mulighed for eller lyst til at udnytte bistandslovens  

 muligheder for at kombinere ydelser fra hjemmeplejen med aflønning af  

 pårørende suppleret med lægelig behandling fra sundhedsvæsenet.
De  

 almindelige sygehusafdelinger er et dårligt tilbud til denne gruppe borgere,  

 som ofte har brug for en længerevarende indlæggelse i fysiske rammer, der  

 tilgodeser behovet for privatliv og aktivitetsmuligheder kombineret med  

 terminalpleje og en socialpsykologisk indsats, så den sidste del af livet får  

 størst mulig kvalitet.
 De få danske erfaringer, der er med hospice, viser, at mange borgere er  

 interesserede i dette tilbud, men både de privatøkonomiske begrænsninger og  

 hospicekapaciteten gør, at der ikke i dag er et generelt tilbud til borgerne.
Derfor vil det være naturligt at forpligte amterne til at sikre borgerne  

 denne valgmulighed ved enten at oprette hospicelignende afdelinger som en  

 integreret del af det offentlige sygehusvæsen eller ved indgåelse af  

 driftsoverenskomst med non-profitorganisationer.
Tilbudet skal også kunne  

 bruges af personer, der bliver passet i eget hjem med hjælp af pårørende i  

 henhold til bistandsloven i forbindelse med aflastningsophold.
 Ved udformning af lovforslaget skal der tages stilling til en eventuel.  

 udgiftsforskydning mellem kommune og amt.
Skriftlig fremsættelse Bruno Jerup (EL):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om amternes pligt til at sikre døende  

 mulighed for en værdig pleje.
(Beslutningsforslag nr.
B 21) Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
