Bekendtgørelse om forsøg med  

 tilskud til (amts)kommuner, der indgår elevkontrakt med voksne I medfør af § 27, stk. 2, i lov om en aktiv  

 arbejdsmarkedspolitik, jf. lovbekendtgørelse nr. 66 af 1. februar 1999  

 som ændret ved lov nr. 276 af 12. maj 1999, fastsættes:
 § 1. Arbejdsformidlingen kan udbetale tilskud til  

 (amts)kommuner, der indgår elevkontrakt med voksne i henhold til lov om  

 grundlæggende social- og sundhedsuddannelser m.v., hvis der efter det  

 regionale arbejdsmarkedsråds vurdering er eller kan forventes mangel  

 på uddannet arbejdskraft inden for området.
 Stk. 2. Arbejdsmarkedsrådet  

 fastsætter mål og retningslinier for tilskudsordningen, herunder  

 for prioritering og dimensionering af Arbejdsformidlingens bevilling af  

 tilskud, jf. dog § 8.
 § 2. Tilskudsordningen omfatter elevkontrakter med  

 personer, der ved kontraktens indgåelse er mindst 25 år.
Stk. 2. (Amts)kommunen skal under praktikophold hos  

 (amts)kommunen udbetale en ved kollektiv overenskomst fastsat løn, der  

 mindst svarer til den laveste løn, en ikke-faglært  

 lønmodtager er berettiget til inden for det pågældende  

 område.
På ikke-overenskomstdækkede områder skal  

 lønnen mindst svare til, hvad der er gældende inden for  

 beslægtede overenskomstområder.
§ 3. (Amts)kommunerne dimensionerer det antal  

 elever, der er behov for i amtskommunen, jf. lov om grundlæggende  

 social- og sundhedsuddannelser m.v.
Tilskud kan kun bevilges for det antal  

 elever, der ligger ud over det dimensionerede antal elever for det år,  

 der søges i.
Dimensioneringen af antallet af elever for det år,  

 der søges i, skal mindst svare til det dimensionerede antal elever for  

 året før, og antallet af påbegyndte elever året  

 før det år, der søges i, skal mindst svare til det  

 dimensionerede antal elever for samme år.
 Stk. 2. Arbejdsmarkedsrådet indhenter i forbindelse  

 med planlægning af indsatsen, jf. § 1, stk. 2, en erklæring fra  

 amtskommunen om, at betingelserne i stk. 1 er opfyldt.
 Stk. 3. Arbejdsmarkedsrådet indhenter endvidere en  

 udtalelse fra fællesbestyrelsen i vedkommende amt om, hvorvidt det  

 dimensionerede antal elever for det år, der søges i, svarer til  

 det skønnede behov.
§ 4. Tilskuddet udgør 40,- kr. pr. time  

 under praktikopholdet hos (amts)kommunen for personer, der var ledige ved  

 elevkontraktens indgåelse.
For personer, der var i beskæftigelse  

 ved elevkontraktens indgåelse, eller var beskæftiget i  

 (amts)kommunen inden for de seneste 6 uger forud for elevkontraktens  

 indgåelse, udgør tilskuddet 35,- kr. pr. time.
 Stk. 2. Tilskud efter stk. 1 gives i de første 1 ½  

 år af elevkontraktperioden.
 § 5. Ansøgning om tilskud indgives af  

 (amts)kommunen til Arbejdsformidlingen, der træffer afgørelse  

 om, tilskud kan bevilges, jf. §§ 1-3.
 Stk. 2. Ansøgningen kan indgives inden elevkontaktens  

 påbegyndelse og skal indgives senest 1 måned efter  

 elevkontraktens påbegyndelse.
 Stk. 3. Ansøgningen skal indgives på en  

 særlig blanket, der skal indeholde en erklæring fra  

 (amts)kommunen om, at betingelserne i § 2 og § 3 er opfyldt.
§ 6. Arbejdsformidlingen udbetaler tilskuddet  

 månedsvis bagud på grundlag af (amts)kommunens anmodning om  

 udbetaling af tilskuddet.
Tilskud kan udbetales for fuld  

 overenskomstmæssig arbejdstid, sædvanligvis 37 timer.
Der kan  

 ikke udbetales tilskud for overarbejde.
 Stk. 2. Anmodningen om udbetaling af tilskud skal indeholde  

 oplysning om (amts)kommunens navn, SE-nr., adresse på praktikstedet og  

 telefonnummer, gironummer eller kontonummer i et pengeinstitut, praktikantens  

 navn og cpr.nummer, det antal arbejdstimer for hvilke, der er udbetalt  

 løn m.v.
 Stk. 3. (Amts)kommunen skal erklære, at (amts)kommunen  

 til samme praktikpladsophold ikke har modtaget eller vil modtage offentlig  

 støtte efter andre regler.
 Stk. 4. Anmodningen skal være Arbejdsformidlingen i  

 hænde senest den 15. i den efterfølgende måned.  

 Arbejdsformidlingen udbetaler tilskuddet til (amts)kommunen inden udgangen af  

 den måned, hvor anmodningen er modtaget.
 § 7. Arbejdsformidlingen påser, at  

 betingelserne er opfyldt.
 § 8. Arbejdsmarkedsstyrelsen fastsætter  

 måltal for, hvor mange elevkontrakter den enkelte AF-region bevilger  

 tilskud til.
 § 9. Klage over Arbejdsformidlingens  

 afgørelser, der er begrundet i retningslinier fastsat af det regionale  

 arbejdsmarkedsråd, kan af (amts)kommunen indbringes for  

 Arbejdsmarkedsrådet inden 4 uger.
Stk. 2. Klage over Arbejdsformidlingens afgørelser, der  

 ikke er omfattet af stk. 1, kan af (amts)kommunen indbringes for  

 Arbejdsmarkedsstyrelsen inden 4 uger.
Klagen indgives til vedkommende  

 regionschef, der, hvis afgørelsen fastholdes, videresender klagen til  

 Arbejdsmarkedsstyrelsen.
 Stk. 3. Afgørelser efter stk. 1 og stk. 2 kan  

 ikke indbringes for anden administrativ myndighed.
 § 10. Bekendtgørelsen træder i kraft den 22.  

 september 1999 og gælder for elevkontrakter, hvor uddannelsen  

 påbegyndes efter denne dato og inden den 1. januar 2001.
