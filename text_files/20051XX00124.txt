Skriftlig fremsættelse (7. december 2005) Undervisningsministeren  

  

 (Bertel Haarder) :
 Herved tillader jeg mig for Folketinget at fremsætte:
Forslag til lov om ændring  

 af lov om folkeskolen (Styrket evaluering og anvendelse af nationale test som  

 pædagogisk redskab samt obligatoriske prøver mv.) (Lovforslag nr.
L 101).
 Lovforslaget udgør et blandt flere elementer i den fornyelse af  

 folkeskolen, som ønskes iværksat for at forbedre det faglige niveau i  

 folkeskolen.
Undersøgelser viser, at  

 de fleste elever trives i skolen, er motiverede for at lære, er positive over  

 for konkurrence og samarbejde, og at forældrene værdsætter børnenes trygge  

 hverdag og samarbejdet med skolen.
Det er vigtigt at fastholde denne styrke i  

 skolens arbejde.
Imidlertid viser de seneste undersøgelser, at de faglige  

 resultater fortsat er utilfredsstillende.
Fremgang på det faglige område  

 kræver  

 efter OECDs og andres vurderinger en særlig indsats og fremadrettede  

 initiativer, ligesom der fra flere sider er peget på, at evalueringskulturen  

 i  

 Danmark er utilstrækkelig.
Forslaget tilsigter derfor at styrke den løbende evaluering af  

 elevernes udbytte af undervisningen i skolen.
Med den foreslåede ændring  

 kommer  

 det udtrykkeligt til at fremgå, at den løbende evaluering af elevernes  

 udbytte  

 af undervisningen skal inddrage de bindende trin- og slutmål, og det  

 præciseres,  

 at evalueringen også danner grundlag for underretning af hjemmet om elevens  

 udbytte af undervisningen.
Det foreslås endvidere, at der som led i evalueringen af elevens  

 udbytte af undervisningen skal anvendes centralt udarbejdede test i udvalgte  

 fag på bestemte klassetrin.
Testene er et pædagogisk værktøj.
De skal  

 anvendes  

 sammen med resultaterne af evalueringen i øvrigt fremadrettet til brug for  

 den  

 videre planlægning af undervisningen, i vejledningen af den enkelte elev, og  

 i  

 underretningen af forældrene med henblik på at tilrettelægge en undervisning  

 og  

 et forældresamarbejde, der understøtter eleven bedst muligt.
Med forslaget bestemmes det endvidere, at oplysninger om testresultater  

 for den enkelte elev, grupper af elever, hold, klasser, skoler, kommuner og  

 amtskommuner mv., er fortrolige.
Derved sikres det, at der fx ikke sker en  

 offentliggørelse af testresultater, som kan danne grundlag for rangordning af  

 skoler.
Endvidere er oplysninger om testopgaver fortrolige.
Det er i dag frivilligt  

 at deltage i folkeskolens afgangsprøver.
Som yderligere incitament til at  

 alle  

 unge har en god faglig ballast, når de forlader folkeskolen, og dermed bedre  

 forudsætninger for at gennemføre en ungdomsuddannelse, indeholder forslaget  

 endvidere, at der indføres obligatoriske afgangsprøver ved afslutningen af  

 undervisningen i 9. klasse.
Rækken af prøvefag udvides med historie,  

 samfundsfag og kristendomskundskab.
 Endelig indeholder forslaget en ændring af ikrafttrædelsen af  

 lov nr. 594 af 24. juni 2005 om ændring af lov om folkeskolen (Styrket  

 undervisning i dansk som andetsprog, herunder ved udvidet adgang til at  

 henvise  

 tosprogede elever til andre skoler end distriktsskolen). Det foreslås, at der  

 bliver mulighed for at anvende henvisningsmuligheden til en anden skole også  

 i  

 skoleåret 2005/06 for elever, der søger om at starte undervisning i  

 folkeskolen, herunder søger om at skifte skole, i dette skoleår efter  

 tidspunktet for offentliggørelsen i Lovtidende.
 Det foreslås, at loven træder i kraft trinvist, således at dele  

 af loven træder i kraft den 1. april 2006. Prøvebestemmelserne foreslås sat i  

 kraft den 1. august 2006. Indførelse af anvendelse af obligatoriske test i  

 udvalgte fag og på bestemte klassetrin sættes i kraft ved  

 undervisningsministerens bestemmelse.
 Idet jeg i øvrigt henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig  

 behandling i det høje Ting.
