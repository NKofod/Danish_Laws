Kapitel 1   Ordningens indhold Kapitel 2   Administration Kapitel 3   Tilskudsberettigede projekter Kapitel 4   Betingelser for tilskud Kapitel 5   Tilskudsberettigede projektudgifter Kapitel 6   Ændring af projektet og indtræden i tilsagn Kapitel 7   Beregning af tilskud Kapitel 8   Udbetaling af tilskud Kapitel 9   Underretningspligt Kapitel 10   Bortfald og tilbagebetaling af tilskud Kapitel 11   Force majeure Kapitel 12   Klageadgang Kapitel 13   Ikrafttræden Bekendtgørelse om tilskud til foranstaltninger til beskyttelse og udvikling af den akvatiske fauna og flora I medfør af § 3, jf. § 2, nr. 3, litra b, § 4, stk. 2, § 5, § 7, stk. 4, § 11, stk. 4, og § 13, stk. 1, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes efter bemyndigelse:
Kapitel 1 Ordningens indhold § 1. FødevareErhverv kan inden for de afsatte rammer give tilsagn om tilskud til initiativer af fælles interesse, der har til formål at beskytte og udvikle den akvatiske fauna og flora samtidig med at vandmiljøet forbedres.
 Stk. 2. Tilsagn om tilskud kan gives til offentlige institutioner, myndigheder samt til organisationer inden for fiskerisektoren eller selvejende institutioner, som Ministeriet for Fødevarer, Landbrug og Fiskeri har godkendt til formålet.
 Stk. 3. FødevareErhverv kan anvende de afsatte rammer i én ansøgningsperiode eller fordele den på flere ansøgningsperioder.
Kapitel 2 Administration Myndigheder og kontrol § 2. Fødevareerhverv træffer afgørelse efter denne bekendtgørelse.
 § 3. FødevareErhverv foretager kontrol i forbindelse med administrationen efter denne bekendtgørelse.
 Stk. 2. FødevareErhverv forestår den fysiske kontrol og den efterfølgende regnskabskontrol.
 Stk. 3. Efter bemyndigelse kan en anden myndighed under Ministeriet for Fødevarer, Landbrug og Fiskeri forestå den fysiske kontrol og den efterfølgende regnskabskontrol.
 Stk. 4. De i stk. 1-3 nævnte kontrolmyndigheder kan til brug for kontrollen indhente oplysninger fra andre myndigheder i fornødent omfang i overensstemmelse med fiskeriudviklingslovens § 12.
Ansøgning om tilskud § 4. Ansøgning om tilsagn om tilskud indsendes til FødevareErhverv på et særligt skema, der fås ved henvendelse til FødevareErhverv eller via Fødevareerhvervs hjemmeside.
Stk. 2. Ansøgning kan indgives fra den 1. februar og skal være modtaget i FødevareErhverv senest den 1. april i ansøgningsåret.
I 2010 kan ansøgning dog indgives fra den 20. maj og skal være modtaget i FødevareErhverv senest den 20. juni 2010. FødevareErhverv kan fastsætte yderligere ansøgningsperioder, der offentliggøres på FødevareErhvervs hjemmeside senest 4 uger før ansøgningsfristens udløb.
I tilfælde, hvor sidste dag af ansøgningsfristen er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 3. FødevareErhverv kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 5. FødevareErhverv meddeler tilsagn om tilskud for ansøgninger, der er modtaget inden ansøgningsfristens udløb, og som opfylder betingelserne for tilskud, jf. kap. 1 og 3, efter en prioritering på grundlag af projekternes aktiviteter og forventede effekter, idet de i stk. 2-4 nævnte forhold tages i betragtning ved prioriteringen.
 Stk. 2. For projekter om genoprettelse af vandløb, jf. § 8, nr. 1, indgår der i forbindelse med prioriteringen en vurdering af, om projektet forventes at bidrage indenfor følgende områder:
 1) Forbedrede gydeforhold eller reproduktionsmuligheder for fisk.
 2) Forbedret passage for vandrende arter.
 3) Flere og bedre levesteder for akvatisk fauna og flora.
 4) Bidrag til formålene i Ministeriet for Fødevarer, Landbrug og Fiskeris handlingsplan for fiskepleje.
 5) Positive effekter for berørte akvakulturanlæg.
 Stk. 3. For projekter inden for rammerne af NATURA 2000, jf. § 8, nr. 2, indgår der i forbindelse med prioriteringen en vurdering af følgende:
 1) Om projektet forventes at bidrage til reducering af påvirkningen af miljøet i Natura 2000 områder og optimering af udnyttelsen af fiskeri- og akvakulturressourcer.
 2) Om de fiskeriaktiviteter, der behandles i projektet, har en vis økonomisk eller social betydning.
 3) Om projektet bidrager til vidensgrundlag, der indgår ved udvikling af fiskeriforvaltningstiltag i Natura 2000 områder.
 Stk. 4. For projekter vedrørende direkte udsætning af levende akvatiske organismer, jf. § 8, nr. 3, lægges i forbindelse med prioritering vægt på, om projektet bidrager til opfyldelse af en bevaringsforanstaltning i henhold til en fællesskabsretsakt.
 Stk. 5. Fiskeridirektoratet afgiver efter anmodning herom fra FødevareErhverv udtalelse om ansøgninger vedrørende den i § 8, nr. 2, nævnte projekttype, herunder om aktiviteterne i projekterne er tilskudsberettigede.
 § 6. FødevareErhverv kan fastlægge en eller flere tilsagnsrammer for de enkelte projekttyper, jf. kap. 3. FødevareErhverv kan i den forbindelse fastlægge dels en tilsagnsramme, hvor finansieringen hidrører fra Fødevareministeriets finanslovsbevilling og fra EU-medfinansiering fra Den Europæiske Fiskerifond, dels en tilsagnsramme for midler fra Den Europæiske Fiskerifond til projekter, der medfinansieres med andre offentlige midler end midler fra Fødevareministeriets Finanslovsbevilling til gennemførelse af programmet for udvikling af den danske fiskeri- og akvakultursektor.
 § 7. Hvis ansøgningen kan imødekommes giver FødevareErhverv tilsagn om tilskud.
Stk. 2. FødevareErhverv kan give helt eller delvis afslag på ansøgninger med henvisning til en prioritering af de tilsagnsrammer, der er afsat for de enkelte projekttyper for den pågældende ansøgningsperiode.
Fødevareerhverv kan endvidere give afslag på ansøgninger, når FødevareErhverv vurderer, at effekten af det ansøgte projekt ikke i tilstrækkeligt omfang bidrager til ordningens formål.
Kapitel 3 Tilskudsberettigede projekter § 8. Tilsagn om tilskud kan ydes til:
 1) Projekter vedrørende genoprettelse af vandløb, herunder vandrende arters gyde- og opvækstpladser og vandringsveje.
 2) Projekter omfattende undersøgelser med henblik på vidensopbygning eller udvikling af tiltag vedrørende fiskeri, som kan indgå i bestræbelserne på at forbedre miljøtilstanden i Natura 2000 områder, hvis projekterne direkte omfatter mulige erhvervsfiskeriaktiviteter.
 3) Projekter vedrørende direkte udsætning af levende akvatiske organismer, uanset om de er produceret i klækkerier eller fisket andet sted, under forudsætning af at udsætningen er et led i en bevaringsforanstaltning i henhold til en fællesskabsretsakt.
Kapitel 4 Betingelser for tilskud § 9. Det er en betingelse for tilskud, 1) at de samlede tilskudsberettigede udgifter til projektet beløber sig til mindst 50.000 kr., 2) at de nødvendige tilladelser fra offentlige myndigheder opnås, 3) at ansøger afgiver de oplysninger, FødevareErhverv anmoder om til brug for sagsbehandlingen, 4) at projektet afsluttes senest på det tidspunkt, der er anført i ansøgningen, dog senest 18 måneder efter tilsagnsdatoen, med mindre FødevareErhverv meddeler dispensation herfra, 5) at tilsagnshaver indsender afsluttende udbetalingsanmodning og projektrapport rettidigt, jf. § 15, stk. 3, 6) at projektet opretholdes af tilsagnshaver i en periode på mindst fem år fra datoen for tilsagn, og 7) at udbetalingsanmodning og originale regnskabsbilag holdes tilgængeligt indtil 31. december 2021.
 Stk. 2. FødevareErhverv fastsætter i tilsagnet nærmere betingelser om tilsagnshavers forpligtigelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
Stk. 3. Tilsagnshaver er forpligtet til at indsende en rapport om projektets effekter 2 og 5 år efter afsluttende udbetaling af tilskud.
I tilsagnet fastsættes, hvilke oplysninger, der skal gives i rapporterne.
 Stk. 4. FødevareErhverv kan i tilsagnet fastsætte yderligere betingelser for tilskud.
Kapitel 5 Tilskudsberettigede projektudgifter § 10. De tilskudsberettigede udgifter kan omfatte 1) investeringsudgifter til genopretning af vandløb, herunder etablering af gydebanker og vandringsveje, 2) udgifter til udarbejdelse af undersøgelser i NATURA 2000 områder, der har betydning for erhvervsfiskeriet, 3) udgifter til arkitekt- og ingeniørhonorar og andre udgifter til projektering, 4) udgifter til attestation af betalte udgifter, 5) udgifter til indkøb, produktion og transport af akvatiske organismer i forbindelse med tilskud til direkte udsætning, 6) udgifter til projektrapportering, og 7) andre udgifter, som FødevareErhverv vurderer at være nødvendige for at gennemføre projektet.
§ 11. De tilskudsberettigede udgifter kan ikke omfatte 1) almindelige driftsomkostninger, 2) udgifter, hvortil der ydes andre EU-tilskud efter anden lovgivning, 3) indretninger eller anlæg, der har til formål at tiltrække fisk, 4) udgifter, som tilsagnshaver har afholdt inden FødevareErhverv har givet tilladelse til at iværksætte projektet, jf. § 4, stk. 3, 5) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 6) finansierings-, revisions-, advokat- og pengeinstitutomkostninger, medmindre disse skyldes krav fra tilsagnsgivende myndighed, 7) moms, medmindre denne endeligt bæres af tilsagnshaver, og 8) opkøb af akvakulturanlæg med henblik på lukning af produktionen.
 Stk. 2. Uanset stk. 1, nr. 4, kan ansøger, for ansøgninger vedrørende projekter omfattet af § 8, nr. 3, der indgives i 2010 i den i § 4, stk. 2, 2. punktum fastsatte ansøgningsperiode, få godkendt tilskudsberettigede udgifter, der er afholdt den 1. april 2010 eller senere.
Kapitel 6 Ændring af projektet og indtræden i tilsagn § 12. Ændring af et projekt kan godkendes af FødevareErhverv på betingelse af, at ændringen efter FødevareErhvervs vurdering er i overensstemmelse med projektets formål.
Ansøgning om ændring af et projekt skal godkendes af FødevareErhverv, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
§ 13. FødevareErhverv kan efter ansøgning tillade, at en anden, der ifølge § 1, stk. 2, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 7 Beregning af tilskud § 14. FødevareErhverv kan efter denne bekendtgørelse yde et tilskud på op til 50 pct. af de tilskudsberettigede udgifter for projekter om vandløbsrestaurering, jf. § 8, nr. 1, og for projekter der omfatter udsætning, jf. § 8, nr. 3. For projekter om NATURA 2000 jf. § 8, nr. 2, kan tilskuddet udgøre op til 100 pct. af de godkendte tilskudsberettigede udgifter.
 Stk. 2. Tilskud til vandløbsrestaurering, jf. § 8, nr. 1, og tilskud til udsætning, jf. § 8, nr. 3, ydes kun hvis ansøger kan dokumentere, at der er ydet tilskud af andre offentlige midler på mindst samme beløb, som tilskuddet efter denne bekendtgørelse udgør.
Kapitel 8 Udbetaling af tilskud § 15. Udbetaling af tilskud sker på grundlag af tilsagnshavers opgørelse over betalte tilskudsberettigede projektudgifter, der skal kunne dokumenteres.
Anmodning om udbetaling af tilskud skal ske på et særligt skema og vedlægges en revisorerklæring fra en registreret eller statsautoriseret revisor.
Skemaer og formular til revisorerklæring fås ved henvendelse til FødevareErhverv eller via FødevareErhvervs hjemmeside.
Stk. 2. Tilskud kan udbetales i indtil 2 rater.
De enkelte rater skal udgøre mindst 20 pct. af det totale tilsagnsbeløb.
Stk. 3. Anmodning om slutudbetaling skal være FødevareErhverv i hænde senest tre måneder efter, at projektet er afsluttet.
FødevareErhverv kan i særlige tilfælde meddele dispensation fra denne frist.
Afsluttende udbetalingsanmodning skal være vedlagt en projektrapport.
 Stk. 4. Tilskuddet overføres til tilsagnshavers NemKonto.
Kapitel 9 Underretningspligt § 16. Tilsagnshaver skal i hele perioden, hvor betingelserne for tilskud skal opfyldes, på forlangende afgive erklæring til FødevareErhverv om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold at give Fødevareerhverv meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 17.
Kapitel 10 Bortfald og tilbagebetaling af tilskud § 17. Tilsagn om tilskud bortfalder, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter fiskeriudviklingslovens § 11, stk. 2, 3) tilsagnshaver ikke opfylder sin underretningspligt efter § 16, 4) projektet ikke gennemføres i overensstemmelse med den godkendte ansøgning, eller 5) betingelserne for tilskud ikke er opfyldt.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 11 Force majeure § 18. FødevareErhverv anerkender følgende begivenheder som force majeure:
 1) Ekspropriation hvis en sådan ikke kunne forudses ved tilsagnsperiodens begyndelse.
 2) En alvorlig naturkatastrofe der i væsentlig grad berører tilsagnshavers virksomhed.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. FødevareErhverv kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 19. Hvis tilsagnshaver ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 12 Klageadgang § 20. Afgørelser truffet af FødevareErhverv i medfør af denne bekendtgørelse kan påklages til ministeren for fødevarer, landbrug og fiskeri.
Stk. 2. Klagen skal indgives gennem FødevareErhverv.
Klagen skal være FødevareErhverv i hænde senest 4 uger efter modtagelsen af den afgørelse, klagen vedrører.
 Stk. 3. FødevareErhverv kan genoptage en sag, efter at der er indgivet en klage.
Kapitel 13 Ikrafttræden § 21. Bekendtgørelsen træder i kraft den 20. maj 2010.
