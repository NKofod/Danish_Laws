Pressenævnets kendelse i sag nr. 12-70-00378 Resumé Klagerne  forældrene  er utilfredse med artikler om Garagedrengen og mener at have sendt en mail med overskriften Dementi NU eller Pressenævnet ind i sagen til MetroXpress.
Det er dog ikke dokumenteret og Pressenævnet afviser sagen.
 Pressenævnets formand udtaler:
Klager over tilsidesættelse af god presseskik kan rettes til det pågældende massemedie selv eller direkte til Pressenævnet.
Fristen for at klage til Pressenævnet er fire uger efter offentliggørelsen i mediet eller fire uger efter mediets afgørelse, jf. medieansvarsloven § 34, stk. 2.
 En anmodning om genmæle skal fremsættes til mediet senest fire uger efter 
offentliggørelsen
 af de faktiske oplysninger, der ønskes imødegået, jf. medieansvarslovens § 36, stk. 3. Afslag på genmæle kan indbringes for Pressenævnet senest fire uger efter, at afslaget er kommet frem til den, der har anmodet herom, jf. medieansvarslovens § 40, stk. 1.
Da klagen vedrører artikler bragt på MetroXpress.dk i september 2012, og der ikke foreligger dokumentation for en henvendelse til mediet før klagen til Pressenævnet i december 2012, er klagen over artiklen på MetroXpress.dk indgivet efter klagefristens udløb.
Klagen afvises derfor som åbenbar grundløs i relation til anmodning om genmæle, jf. medieansvarslovens § 43, stk. 2, nr. 1, og som for sen for så vidt angår spørgsmålet om god presseskik, jf. medieansvarslovens § 43, stk. 3.
 Klagen afvises uden realitetsbehandling.
[Klager 1] og [Klager 2] har klaget til Pressenævnet over en række mediers omtale af Garagedrengen i september og oktober 2012, herunder artiklerne Skjulte dreng i garagen i Helsingør i fire år og Forældre til garagebarn skjulte to børn mere bragt på MetroXpress.dk henholdsvis den 21. og 23. september 2012, idet klagerne mener, at god presseskik er tilsidesat.
Klagen omfatter endvidere klagernes anmodning om genmæle.
 Klagen over artiklerne er modtaget i Pressenævnet den 6. december 2012 (ved e-mail af 5. december 2012 kl. 16.59).
Sagsfremstilling Der er over for Pressenævnet fremlagt dokumentation for, at klagerne ved e-mail af 17. oktober 2012 sendte en e-mail med emnet PRESSEMEDDELELSE: Dementi NU eller Pressenævnet ind i sagen til en række medier.
Af denne dokumentation ses e-mailen ikke at være sendt til MetroXpress.dk.
 Pressenævnet anmodede derfor ved e-mail af 8. januar 2013 [Klager 1] og [Klager 2] om at dokumentere, at pressemeddelelsen også er sendt til MetroXpress.dk.
Klagerne har ved e-mail af 15. januar 2013 fremsendt yderligere oplysninger til dokumentation for, at pressemeddelelsen skulle være sendt til de medier, som havde omtalt Garagedrengen.
Af disse oplysninger ses pressemeddelelsen imidlertid ikke at være sendt til MetroXpress.dk.
Parternes synspunkter [Klager 1] og [Klager 2] har til støtte for klagen bl.a. anført, at de ved e-mailen af 17. oktober 2012 klagede til de medier, som havde omtalt Garagedrengen, og ved e-mail af 26. oktober 2012 rykkede for svar fra de medier, der ikke havde reageret på klagen.
 MetroXpress.dk har anført, at det ikke umiddelbart har været muligt at opklare, om redaktionen har modtaget klagernes pressemeddelelse.
 Pressenævnets formand udtaler:
Klager over tilsidesættelse af god presseskik kan rettes til det pågældende massemedie selv eller direkte til Pressenævnet.
Fristen for at klage til Pressenævnet er fire uger efter offentliggørelsen i mediet eller fire uger efter mediets afgørelse, jf. medieansvarsloven § 34, stk. 2.
 En anmodning om genmæle skal fremsættes til mediet senest fire uger efter offentliggørelsen af de faktiske oplysninger, der ønskes imødegået, jf. medieansvarslovens § 36, stk. 3. Afslag på genmæle kan indbringes for Pressenævnet senest fire uger efter, at afslaget er kommet frem til den, der har anmodet herom, jf. medieansvarslovens § 40, stk. 1.
Da klagen vedrører artikler bragt på MetroXpress.dk i september 2012, og der ikke foreligger dokumentation for en henvendelse til mediet før klagen til Pressenævnet i december 2012, er klagen over artiklen på MetroXpress.dk indgivet efter klagefristens udløb.
Klagen afvises derfor som åbenbar grundløs i relation til anmodning om genmæle, jf. medieansvarslovens § 43, stk. 2, nr. 1, og som for sen for så vidt angår spørgsmålet om god presseskik, jf. medieansvarslovens § 43, stk. 3.
 Klagen afvises uden realitetsbehandling.
