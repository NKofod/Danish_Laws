Fremsat den 11. december 2019 af Peter Skaarup (DF), Karina Adsbøl (DF), Kristian Thulesen Dahl (DF), Søren Espersen (DF) og Dennis Flydtkjær (DF) Forslag til folketingsbeslutning om fratagelse af passet fra dømte pædofile Folketinget pålægger regeringen inden den 1. juni 2020 at fremsætte et lovforslag, der indebærer, at personer, der er dømt for seksuelt overgreb mod børn, skal have inddraget deres pas.
Passet skal først kunne udleveres igen, når det efter en sagkyndigs vurdering skønnes, at vedkommende ikke vil begå nye overgreb.
Bemærkninger til forslaget Dette beslutningsforslag er en revideret genfremsættelse af beslutningsforslag nr.
B 99 om fratagelse af passet fra dømte pædofile, folketingsåret 2017-18. Der henvises til www.folketingstidende.dk, Folketidende 2017-18, tillæg A, B 99 som fremsat, og tillæg F, møde 99, kl. 13.25.
Seksuelle overgreb mod børn er en frygtelig forbrydelse, som forfølger de børn, det går ud over, resten af livet.
På trods af at der i Danmark er massive indsatser for at få pædofile til at stoppe med at begå overgreb mod børn, sker det alligevel, at dømte pædofile foretager rejser, primært til Sydøstasien, hvor de pædofile ikke længere er underlagt dansk lovgivning og normer og derved kan fortsætte deres seksuelle overgreb.
Efter forslagsstillernes mening vil det derfor være nødvendigt at inddrage dømte pædofiles pas, indtil der foreligger en lægelig vurdering af, at vedkommende ikke længere vil være til fare for børn gennem seksuel udnyttelse.
Sexturismen i udlandet er for nogle landes vedkommende temmelig udviklet.
Og denne sexturisme frister de pædofile.
Ved at fratage dømte pædofile deres pas undgår man, at disse pædofile fortsætter med at udleve deres seksuelle tilbøjeligheder i lande langt væk fra Danmark.
 Ifølge Retsudvalget alm. del  svar på spørgsmål nr. 306, folketingsåret 2018-19, 2. samling, henviser justitsministeren til DR1, der den 9. september 2019 bragte et indslag i TV-Avisen som opfølgning på tv-dokumentaren »Sexovergreb på bestilling«, hvoraf det fremgik, at der i USA, Australien og England er etableret ordninger om f.eks. indskrænket udrejse for personer dømt for seksuelle overgreb mod mindreårige.
Forslagsstillerne ønsker at henlede opmærksomheden på, at andre lande som f.eks.
England, som Danmark normalt sammenligner sig med, skulle have indført lignende ordninger, som dette forslag indeholder.
Forslagsstillerne mener, at vi som samfund skal have meget bedre styr på de mennesker, der begår seksuelle overgreb, særlig mod børn, og at en fratagelse af passet vil være en ud af flere muligheder for at undgå, at dømte pædofile fortsætter med at udnytte børn seksuelt.
Dømte pædofile skal ikke have mulighed for at udleve deres seksuelle tilbøjeligheder ved at opsøge børn i udlandet.
I stedet skal de i en eller anden form for behandling, og først, når det vurderes, at de ikke længere vil begå nye seksuelle overgreb, skal de kunne få udleveret deres pas.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fratagelse af passet fra dømte pædofile.
(Beslutningsforslag nr.
B 60) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
