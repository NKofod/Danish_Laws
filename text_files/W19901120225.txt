 Et børnebidrag bortfaldt på grund af barnets egen indtægt i en  

 tidligere nu afsluttet periode.
 Statsamtet afslog den 30. november 1989 at lade bidraget til barnet  

 bortfalde, idet det over for statsamtet var oplyst, at barnet ingen indtægter  

 havde.
 Faderen klagede over afgørelsen og anmodede om, at bidraget bortfaldt.
 Det fremgik af sagen, at bidragene ifølge statsamtets resolution forfaldt  

 hver den 1. juni og 1. december.
 Faderen indgav ansøgning om bortfald af bidraget den 27. maj 1989 og H  

 blev gjort bekendt hermed den 14. august 1989.
Barnet havde ifølge skatteoplysninger i 1989 en indkomst på 16.600 kr.,  

 hvoraf ca. 11.200 kr. var optjent i perioden 10. oktober 1989 til 1. december  

 1989. I perioden december 1989 til februar 1990 havde barnet endvidere en  

 indtægt på ialt ca. 19.700 kr.
Kommunen oplyste, at barnet siden 1. marts  

 1990 havde modtaget bistandshjælp og ikke siden dette tidspunkt havde haft  

 arbejde.
 Under særlig henvisning til bidragets forfaldsterminer fandt  

 Civilretsdirektoratet det rettest at lade bidraget til barnets underhold  

 bortfalde fra 1. december 1989. Faderen pålagdes at betale bidrag igen fra 1.  

 marts 1990.
Civilretsdirektoratet bemærkede blandt andet, at bidrag efter  

 statsamternes og Civilretsdirektoratets praksis i almindelighed bortfalder  

 efter ansøgning fra den bidragspligtige, når barnets gennemsnitlige månedlige  

 indtægt klart overstiger 3 gange normalbidraget.
Direktoratet udtalte videre,  

 at en ændring normalt tidligst tillægges virkning fra førstkommende  

 forfaldsdag efter den trufne afgørelse, men at afgørelsen om bortfald eller  

 nedsættelse af bidraget vil kun få virkning fra en tidligere forfaldsdag,  

 hvis barnet gennem længere tid har haft en indtægt, som væsentligt overstiger  

 et beløb, som efter nævnte praksis ville give grundlag for at lade bidraget  

 bortfalde.
Dette gælder i tilfælde, hvor ansøgningen er indgivet før eller  

 umiddelbart efter en forfaldsdag, men statsamtets afgørelse først foreligger  

 efter forfaldsdagen.
