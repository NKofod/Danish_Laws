Cirkulæreskrivelse om sygedagslister I tilslutning til tidligere underretning om indførelse af  

 ændrede bestemmelser fra 1. april 1973 angående sygefravær  

 m.m. skal man meddele, at man herfra har foranlediget fremstillet  

 sygedagslister som vedlagte eksemplar til brug ved notering af sygedage m.v.  

 for ansatte i statstjenesten.
Sygedagslister vil kunne rekvireres i statens  

 trykningskontor.
Sygedagslisten er indrettet med henblik på notering og  

 optælling af sygedagenes antal inden for hver enkelt forekommende  

 sygeperiode og inden for de sidste 12 på hinanden følgende  

 måneder samt på registrering af fravær med begrundelse i  

 særlige forhold.
Ved overgang til tjeneste på andet tjenestested  

 skal sygedagsliste for ansatte medfølge.
 Med hensyn til sygedagslisters anvendelse bemærkes  

 følgende:
 For tjenestemænd.
 Opmærksomheden henledes på cirkulære nr. 163 af 5. juli  

 1973 om statstjenestemænds forhold i forbindelse med sygdom, hvor det i  

 § 4, stk. 1, er bestemt, at der for enhver tjenestemand skal føres en  

 sygedagsliste, indeholdende oplysning om tidspunktet for hver sygeperiodes  

 begyndelse og ophør og det samlede antal sygedage.
 For så vidt angår tjenestemænd, der har oppebåret  

 løn under fravær som følge af sygdom i i alt 120 dage  

 inden for et tidsrum af 12 på hinanden følgende måneder  

 (f. eks. tidsrummet 12. oktober 1972-11. oktober 1973), henvises til  

 bestemmelserne herom i cirkulære nr. 47 af 15. marts 1973 om afsked af  

 tjenestemænd i staten, folkeskolen og folkekirken på grund af  

 helbredsbetinget utjenstdygtighed eller alder med følgeskrivelser af  

 22. marts og 28. marts 1973.
For sådanne tjenestemænd gælder, at der inden  

 udløbet af 14 dage herefter bør være indhentet en  

 erklæring fra den pågældendes læge.
Ved sygemelding  

 som følge af tilskadekomst i tjenesten kan der dog - uanset  

 tjenestemandens forudgående sygeperioder inden for de senest  

 forløbne 12 måneder - hengå i alt 120 dage, forinden  

 sådan erklæring vedrørende helbredstilstanden  

 indhentes.
 Ved opgørelse af 120 dages fravær som følge af sygdom  

 medregnes såvel søn- og helligdage som fridage på hverdage  

 i sygdomsperioder.
Ifølge § 4, stk. 2, i cirkulæret om statstjenestemænds  

 forhold i forbindelse med sygdom skal der foretages notering på  

 sygedagslisten om given tilladelse til af helbredsmæssige grunde at  

 udføre tjeneste med nedsat tjenestetid.
Sygedagslisten skal endvidere  

 indeholde oplysning om opnået tjenestefrihed af hensyn til pasning af  

 mindreårige, hjemmeværende børn under sygdom, jfr.  

 økonomi- og budgetministeriets cirkulæreskrivelse nr. 41 af 2.  

 marts 1973, pkt. 4.
Oplysning om nedsat tjenestetid af helbredsmæssige grunde med  

 angivelse af tjenestetidsnedsættelsens omfang og om fravær  

 på grund af børns sygdom noteres i sygedagslistens  

 bemærkningsrubrik.
Det bedes iagttaget, at fravær af disse  

 årsager ikke skal noteres som sygedage.
 Bemærkningsrubrikken skal desuden indeholde oplysning om, hvorvidt  

 en given sygeperiode er forårsaget af tilskadekomst under  

 udførelse af tjenesten, jfr. i denne forbindelse  cirkulære nr.  

 47 af 15. marts 1973, § 7, med følgeskrivelse af 22. marts 1973, ad §  

 7.
 For overenskomstansatte.
 a.   Ansatte i henhold til kontorfunktionæroverenskomsten af 27.  

 juni 1973 eller laboratoriefunktionæroverenskomsten af 7. august  

 1973.
 Sygedagslister føres på tilsvarende måde som for  

 tjenestemænd.
 Ved opgørelsen af den ovenfor nævnte periode på 120  

 sygedage bortses dog fra feriedage og sammenhængende fridage på  

 mindst 2 døgns længde, hvori frilørdage medregnes, jfr.  

 overenskomsternes § 41, stk. 4, og § 28, stk. 4.
 b.  Øvrige overenskomstansatte.
 Sygelister føres på tilsvarende måde som for  

 tjenestemænd.
 I tilfælde, hvor der i henhold til funktionærloven er truffet  

 aftale med den enkelte ansatte om forkortet opsigelsesvarsel, når den  

 ansatte inden for et tidsrum af 12 på hinanden følgende  

 måneder har oppebåret løn under sygdom i i alt 120 dage,  

 medregnes ved opgørelsen af antal sygedage samtlige sygedage  

 (kalenderdage).
 I tilfælde, hvor det i kollektiv overenskomst er fastsat, at  

 ansættelsesforholdet bortfalder uden særligt opsigelsesvarsel,  

 når den ansatte inden for et tidsrum af 12 på hinanden  

 følgende måneder har oppebåret løn under sygdom i i  

 alt 120 dage, medregnes ved opgørelsen af antal sygedage samtlige  

 sygedage (kalenderdage).
 Der henvises i øvrigt til det i de enkelte overenskomster  

 fastsatte.
