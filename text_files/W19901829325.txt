Et selskab var ved Østre Landsret og Højesteret pålagt at betale et  

 beløb i sagsomkostninger til Ministeriet for Skatter og Afgifter i  

 forbindelse med en skattesag.
Ved lov om omkostningsdækning af udgifter til  

 sagkyndig bistand i skattesager blev fradragsret for sådanne udgifter  

 afskaffet, og der kunne ikke herefter med støtte i Jauer-dommen godkendes  

 fradrag for pålagte omkostninger.
Anpartsselskabet A klagede for skatteåret 1986/87 over, at de stedlige  

 skattemyndigheder ikke havde anset selskabet for berettiget til at fradrage  

 pålagte sagsomkostninger, 13.300 kr., i forbindelse med en skattesag.
Det var  

 oplyst, at selskabet ved Østre Landsrets dom af 8. november 1983 og  

 Højesterets dom af 28. januar 1986 var pålagt at betale i alt 13.300 kr. i  

 sagsomkostninger til modparten, Ministeriet for Skatter og Afgifter.  

 Selskabets advokat nedlagde påstand om, at de pålagte sagsomkostninger måtte  

 anses for fradragsberettigede i medfør af selskabslovens § 8, stk. 1, jf.  

 statsskattelovens § 6, stk. 2, litra a.
Han henviste herunder til, at der -  

 indtil retten til at fradrage betalte personlige skatter ved opgørelsen af  

 den skattepligtige indkomst faldt bort i 1967 - efter hans formening havde  

 været fradragsret for både egne og pålagte sagsomkostninger.
Fra 1967 og  

 indtil Østre Landsrets dom af 18. juni 1982 (Jauer-sagen) var praksis  

 vedrørende fradragsret for advokatudgifter m.v. i skattesager, at disse  

 udgifter havde relation til opgørelsen af skattetilsvaret og derfor ikke var  

 fradragsberettigede.
Advokaten henviste til, at der ved Jauer-dommen var  

 gjort op med denne mangeårige praksis, idet en skatteyder ved denne dom blev  

 anset for berettiget til at fradrage udgifter til advokat m.v. i forbindelse  

 med en skattesag.
Efter advokatens opfattelse måtte dommen tages som udtryk  

 for, at det havde været uhjemlet at begrænse den før 1967 gældende praksis på  

 området og pålagte sagsomkostninger måtte anses omfattet af denne praksis.  

 Det blev videre af advokaten fremført at fradragsretten for udgifter til  

 advokat m.v. i skattesager blev afløst af lov nr. 233 af 23. maj 1984 om  

 omkostningsdækning af udgifter til sagkyndig bistand i skattesager.  

 Baggrunden for denne lovændring var, at et flertal i Folketinget havde ønsket  

 den gældende tilstand afløst af en tilskudsordning, idet man ikke fandt det  

 retfærdigt med en fradragsret navnlig for personer, hvor fradragsrettens  

 værdi kunne svinge mellem 48% og 73%. Således som lovforslaget var fremsat,  

 og som det blev vedtaget var der alene tale om dækning af omkostninger til  

 betalt bistand, medens lovforslaget intet havde nævnt om pålagte omkostninger  

 i forbindelse med skattesager.
Advokaten henviste herunder til § 1, stk. 1, i  

 lov om omkostningsdækning, hvorefter udgifter, betalt til bistand i  

 skattesager, var omfattet af loven, medens udgifter til bistand i skattesager  

 ifølge stk. 2 ikke var fradragsberettigede ved indkomstopgørelsen.
Advokaten  

 gjorde gældende, at hvis loven i stedet havde anvendt udtrykket  

 »udgifter i skattesager« og ikke »udgifter til bistand i  

 skattesager«, ville det have dækket såvel udgifter til egen bistand som  

 pålagte omkostninger.
Den anvendte formulering måtte efter advokatens  

 opfattelse bevirke, at man modsætningsvis kunne slutte, at der fortsat var  

 fradragsret for udgifter bestående i pålagte omkostninger i skattesager.
Told- og Skattestyrelsen indstillede den påklagede ansættelse stadfæstet  

 og anførte, at pålagte sagsomkostninger i skattesager ikke efter styrelsens  

 opfattelse var fradragsberettigede i henhold til statsskattelovens § 6 a.  

 Styrelsen henviste dels til Vestre Landsrets dom af 29. december 1983, der  

 nægtede fradragsret for pålagte inkassoomkostninger, dels til, at der fra  

 regeringens side som følge af Jauerdommen blev fremsat et lovforslag den 18.  

 februar 1983 (L 157) om skattemæssig fradragsret for udgifter til sagkyndig  

 bistand i skattesager, der skulie lovfæste retsstillingen efter dommen.
Det  

 fremgik af bemærkningerne til lovforslaget at der ikke skulle være  

 fradragsret for sagsomkostninger til staten, som retten pålagde skatteyderen  

 at betale.
Dette lovforslag kunne ikke gennemføres, og i stedet gennemførtes  

 loven om omkostningsdækning, hvorefter der ej heller var adgang til dækning  

 af pålagte sagsomkostninger til modparten.
Landsskatteretten bemærkede, at  

 der med loven om omkostningsdækning af udgifter til sagkyndig bistand i  

 skattesager var tilvejebragt lovregulering for den skattemæssige behandling  

 af procesomkostninger i skattesager.
Dette måtte - henset til det anførte om  

 lovens tilblivelse - også gælde pålagte omkostninger.
Der ville følgelig ikke  

 med støtte i Østre Landsrets dom af 18. juni 1982 kunne indrømmes fradrag for  

 sådanne omkostninger, og den påklagede ansættelse blev derfor stadfæstet.
 LV 1989, F 4.
