Skriftlig fremsættelse (16. november 2012) Beskæftigelsesministeren: (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats (Midlertidig forhøjelse af jobrotationsydelsen til private arbejdsgivere, individuel aftale om mentorstøtte og midlertidig sænkelse af driftsloftet over de kommunale aktiveringsudgifter) (Lovforslag nr.
L 75) Lovforslaget udmønter dele af finanslovsaftalen for 2013, som er indgået mellem regeringen (Socialdemokraterne, Radikale Venstre og Socialistisk Folkeparti) og Enhedslisten.
 Lovforslaget udmønter følgende elementer:
  Det foreslås, at jobrotationsydelsen til private arbejdsgivere på forsøgsbasis forhøjes fra 160 pct. til 180 pct. af højeste dagpenge fra 1. januar 2013 og indtil 1. juli 2014. Hensigten med forslaget er, at en forhøjelse af jobrotationsydelsen vil skabe større tilskyndelse til at anvende jobrotation i den private sektor.
 Det foreslås, at der indføres krav om indgåelse af en skriftlig aftale om mentorstøtte mellem personen og jobcenteret.
Hensigten med forslaget er at sikre, at de personer, der har fået bevilget mentorstøtte, er klar over, at de har fået tilknyttet en mentor, og hvad formålet med mentorstøtten er.
  Der foreslås en midlertidig sænkelse af driftsloftet over de kommunale aktiveringsudgifter, som bl.a. skal finansiere uddannelsesløftet for ledige, en styrket ungeindsats og etablering af en uddannelsespulje.
 De samlede økonomiske konsekvenser af lovforslaget er mindreudgifter for det offentlige på 327 mio. kr. i 2013, 210 mio. kr. i 2014, 196 mio. kr. i 2015 og 50 mio. kr. i 2016.
Lovforslaget ønskes færdigbehandlet inden jul med henblik på ikrafttræden den 1. januar 2013. Lovforslaget sendes samtidigt med fremsættelsen i høring hos relevante organisationer.
Det har ikke været muligt at sende lovforslaget i høring tidligere af tidsmæssige årsager, da aftalen om finansloven for 2013 først blev indgået den 11. november 2012.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
