 Styrelsen meddeler en landinspektør, at man ikke kan imødekomme hans  

 ansøgning om at slette en vej over et matr.nr. på matrikelkortet, idet der  

 ikke foreligger tilstrækkelig dokumentation for at privat vej til et andet  

 matr.nr. også kan bruges som adgangsvej til det første matr.nr., der  

 sammenlægges med det andet matr.nr.
 Boligministeriets departement har d. 18. juli 1989 bedt om en udtalelse  

 fra Kort- og Matrikelstyrelsen i anledning af en klage fra landinspektør S.  

 Klagen vedrører styrelsens behandling af en matrikulær sag (U1988/ 57230).
Sagen vedrører en ansøgning om sammenlægning af ejendommene matr.nr. 7k og  

 8e Nyby By til et matr.nr. samt slettelse af den hidtidige vejadgang til  

 matr.nr. 8e over matr.nr. 8d smst.
Den sammenlagte ejendom skulle herefter  

 alene have adgang til offentlig vej ad en privat vej over matr.nr. 4a smst.,  

 der hidtil har tjent som adgangsvej for matr.nr. 7k.
 I denne anledning skal man udtale følgende:
I brev af 13. juni 1989 meddelte styrelsen landinspektøren, at man ikke  

 kunne imødekomme hans ansøgning om at slette vejen over matr.nr. 8d på  

 matrikelkortet, idet der ikke forelå tilstrækkelig dokumentation for, at der  

 var vejret til arealet matr.nr. 8e ad vejen over matr.nr. 4a.
Det fremgik af  

 de foreliggende oplysninger, at den 3.00 m brede vej over matr.nr. 4a er  

 udlagt i 1966 som adgangsvej for parcellen matr.nr. 7k, der skulle bebygges  

 med en brandbeholder, og at den 2.50 m brede vej over matr.nr. 8d er udlagt i  

 1945 som adgangsvej til parcellen matr.nr. 8e, der er bebygget med et  

 parcelhus.
 Den ansøgte sammenlægning af matr.nr. 7k og 8e kunne fortsat ske, såfremt  

 dette ønskedes.
Den 15. juni sendte landinspektøren sin ansøgning tilbage til styrelsen,  

 idet han betvivlede, at styrelsen havde hjemmel til at afslå ansøgningen om  

 slettelse af vejen over matr.nr. 8d.
Han ønskede lovhjemlen oplyst.
 Imidlertid meddelte ejeren af matr.nr. 7k og 8e, Hansen, Kort- og  

 Matrikelstyrelsen, at han ikke længere ønskede sammenlægningen foretaget  

 (telefonisk d. 20. juni og skriftligt d. 22. juni). Landinspektør S blev den  

 22. juni 1989 herfra orienteret om dette.
Den 26. juni 1989 oplyste landispektøren, at Hansen har indgået aftale om  

 ordningen med ejeren af matr.nr. 8d, og at Hansen efter landinspektørens  

 opfattelse ikke ensidigt kan ophæve aftalen.
Landinspektøren ønskede sit brev  

 af 15. juni 1989 besvaret.
 Efter Kort-og Matrikelstyrelsens opfattelse kan styrelsen ikke foretage  

 sammenlægning af de 2 ejendomme mod ejerens ønske, medmindre sammenlægningen  

 skulle blive pålagt ejeren i forbindelse med en retslig afgørelse, hvorved  

 han forpligtes til at vedstå den omhandlede aftale.
 Under hensyn til, at sagen således ikke kunne videreføres på det  

 foreliggende grundlag, fandt man ikke anledning til at besvare spørgsmålene i  

 landinspektørens brev af 26. juni 1989.
Styrelsens afslag i brevet af 13. juni 1989 er begrundet.
Da landinspektør  

 S nu har gentaget sit ønske om at få svar på spørgsmålet om hjemmel for  

 afslaget, uanset at sagen er stillet i bero, skal man oplyse følgende:
Ifølge udstykningslovens § 4, stk. 2, skal der for enhver ved udstykning  

 fremkommen lod være sørget for adgang til offentlig vej, medmindre lodden  

 forenes med en tilgrænsende ejendom, og vejlovgivningens bestemmelser ikke er  

 til hinder for, at adgangen til denne ejendom tillige tjener som adgang for  

 lodden.
Færdselsretten må ikke være tidsbegrænset eller betinget.
Hvis  

 adgangen skal ske ad privat fællesvej, skal denne vej optages på  

 matrikelkortet, jf. § 29 i udstykningsbekendtgørelsen.
Landinspektør S mener, at den vejret, der i 1966 af den daværende ejer af  

 matr.nr. 4a er meddelt til brug for matr.nr. 7k i forbindelse med  

 udstykningen af denne parcel, uden videre kan udvides til at omfatte matr.nr.  

 8e, når dette matr.nr. sammenlægges med matr.nr. 7k.
Han henviser i denne  

 forbindelse bl.a. til bestemmelsen i udstykningslovens § 4, stk. 2, hvorefter  

 færdselsretten ikke må være tidsbegrænset eller betinget.
 Denne bestemmelse har efter Kort- og Matrikelstyrelsens opfattelse det  

 formål at sikre, at en aftale om vejadgang ikke har sådanne begrænsninger, at  

 parcellen på et senere tidspunkt kan blive helt eller delvis uden vejadgang.  

 En vej, der er udlagt som adgangsvej til et bestemt areal (parcel eller lod),  

 kan derimod, jf. gældende retspraksis, ikke uden videre tjene som adgangsvej  

 for andre parceller eller for et større areal, hvortil der er en færdsel af  

 væsentlig større omfang end forudsat ved vejudlægget, jf. reglerne i § 29 i  

 udstykningsbekendtgørelsen om vejadgang for nye parceller.
Det er en forudsætning for undtagelsesreglen i udstykningslovens § 29,  

 stk. 2, for tilfælde, hvor en lod forenes med tilgrænsende ejendom, at den  

 bestående vejadgang også kan omfatte det tillagte areal.
Dette gælder ikke  

 alene i forhold til vejlovgivningen, men må også gælde i forhold til de  

 privatretlige aftaler, der er grundlag for en eksisterende vejret.
I de  

 fleste tilfælde vil en sådan vejret være til stede, og der er derfor ikke  

 fastsat regler om, at der skal være dokumentation for vejretten.
Det samme  

 gælder i sager om sammenlægning af flere ejendomme til en ejendom, da der som  

 følge af de nævnte regler i udstykningsloven og udstykningsbekendtgørelsen i  

 almindelighed findes fornøden adgangsvej til arealerne.
 I den konkrete sag er der imidlertid samtidig med sammenlægningen ansøgt  

 om slettelse på matrikelkortet af den private fællesvej, der er adgangsvej  

 til matr.nr. 8e.
 Efter de gældende regler i udstykningsbekendtgørelsens § 47, stk. 1, der  

 ligesom bekendtgørelsens øvrige regler om adgang ad privat fællesvej - har  

 sammenhæng med bestemmelserne i lov nr. 143 af 13. april 1938, kan en privat  

 fællesvej, der er eneste adgang til en parcel, som følge af vejadgangskravet  

 i udstykningslovens § 4, stk. 2, ikke slettes på matrikelkortet, medmindre  

 der er sørget for anden adgangsvej til arealet, jf. også § 53 i lov om  

 private fællesveje.
 Kort- og Matrikelstyrelsen har fundet, at der er en så begrundet tvivl om,  

 hvorvidt Hansen er berettiget til at benytte vejen over matr.nr. 4a som  

 adgangsvej til matr.nr. 8e, at det i overensstemmelse med reglerne i  

 udstykningsbekendtgørelsens § 47, stk. 1, er berettiget at kræve  

 dokumentation for, at vejretten består.
Spørgsmålet om, hvorvidt der er vejret for matr.nr. 8e eller den  

 sammenlagte ejendom (matr.nr. 7k og 8e) ad vejen over matr.nr. 4a, er  

 privatretlig og dets afgørelse hører under domstolene.
Det har derfor ikke i  

 denne henseende betydning, at vejmyndighden, Nyby kommune, har godkendt  

 sagen.
 Landinspektør S mener, at den lange ekspeditionstid i KMS har været  

 medvirkende til, at den ene part, Hansen, har mistet tålmodigheden og troet,  

 at aftalen ikke ville gå i orden.
Hertil bemærkes, at sagen indkom til styrelsen den 21. december 1988, og  

 afgørelsen blev meddelt landinspektøren den 13. juni 1989. Fra den 23.  

 februar til den 10. april 1989 var sagen imidlertid tilbagesendt til  

 landinspektøren.
Under hensyn hertil og til sagens karakter finder styrelsen  

 ikke, at ekspeditionstiden har været urimelig lang.
