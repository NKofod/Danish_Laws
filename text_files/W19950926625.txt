Ankestyrelsens principafgørelse O-17-95 om kontanthjælp - udmåling - hidtidigt indtægtsniveau - regulering Resume:
 Der var ikke hjemmel til at foretage opskrivning af hidtidigt indtægtsniveau i en situation, hvor en ansøger i flere år havde modtaget kontanthjælp.
 Kassation:
Principafgørelsen har ikke længere vejledningsværdi Kassationsdato:
10-06-2009 Love:
Lov om social bistand - lovbekendtgørelse nr. 1024 af 13. december 1994 - § 37a Sagsfremstilling:
 Ansøger, der var gift, havde modtaget løbende kontanthjælp siden januar 1991. I perioder havde hjælpen været ydet som supplement til hustruens arbejdsindtægt.
Familiens samlede indtægtsniveau blev af kommunen i forbindelse med overgangen til kontanthjælp beregnet til 11.880 kr.
Familiens samlede behov i form af grundydelse, børnetillæg og boligtillæg oversteg dette beløb.
 Ansøgeren klagede i januar 1994 til ankenævnet over kommunens beregning af særlig støtte i henhold til bistandslovens § 37 a.
 Ankenævnet fik i forbindelse med sagens behandling oplyst fra Danmarks Statistik, at der ved en sammenligning mellem løntallene for december 1990 og december 1993 var sket en stigning på 9,6% for ufaglærte og 7,4% for funktionærgruppen.
 På baggrund heraf fandt ankenævnet, at der skulle ske en opskrivning af familiens hidtidige indtægtsniveau fra december 1990 til december 1993 med 9,6%, hvilket skulle indgå i beregningen af den løbende kontanthjælp efter bistandslovens § 37 a fra den 1. januar 1994 og fremover.
 Sagen blev behandlet i principielt møde med henblik på afklaring af mulighederne for opregulering af hidtidigt indtægtsniveau i en kontanthjælpsperiode.
 Afgørelse:
Ankestyrelsen fandt, at hverken den tidligere eller nugældende bistandslov indeholder regler om, at der kan ske regulering af den i henhold til lovens regler fastsatte hidtidige indtægt.
Det er anført i henholdsvis den tidligere vejledning om kontanthjælp efter bistandsloven pkt. 7 og nuværende vejledning pkt. 10 c, afsnit4, at ændringen i forholdene normalt vil falde sammen med ansøgningstidspunktet (for kontanthjælp), men at der for nogle kontanthjælpsmodtagere kan være tale om, at de hidtidige indtægter ligger op til flere år tilbage, og at indtægterne i så fald må opregnes til det nuværende lønniveau.
 Ankestyrelsen fandt, at dette alene var en vejledning om, hvorledes der skulle forholdes i forbindelse med den første fastsættelse af en kontanthjælpsmodtagers hidtidige indtægtsniveau.
 Ankestyrelsen fandt således, at der ikke var hjemmel i bistandsloven til at foretage den af det sociale ankenævn fastsatte opskrivning af familiens hidtidige indtægtsniveau.
 Ankestyrelsen ændrede derfor ankenævnets afgørelse herom med den virkning, at der ikke længere kunne udbetales særlig støtte i henhold til bistandslovens § 37 a på baggrund af et opreguleret indtægtsniveau.
