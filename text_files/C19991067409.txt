Kundgørelse om elektricitetsbrande og  

 ulykker samt sagkyndig bistand til undersøgelser i sådanne  

 anledninger I alle tilfælde, hvor en brand  

 eller et ulykkestilfælde kan skyldes elektricitet, bør der  

 drages omsorg for, at ingen del af den pågældende elektriske  

 installation m.v. fjernes, forinden den om fornødent er blevet  

 undersøgt af sagkyndige.  Endvidere bør vedkommende  

 forsyningsanlæg altid have underretning om politiets  

 undersøgelse, hvad enten den sker med eller uden sagkyndig assistance,  

 således at forsyningsanlægget har mulighed for at lade en  

 repræsentant komme til stede og deltage i undersøgelsen.
 Sagkyndige fra Dansk Brandværnskomité vil  

 kunne tilkaldes til at foretage undersøgelser på brandsteder,  

 hvor ildens opkomst kan antages at skyldes den elektriske installation.
 Politiet skal til komiteen i hver enkelt sag betale et  

 gebyr til dækning af komiteens udgifter i forbindelse med  

 assistanceydelsen.
 Gebyrets størrelse fremgår af bilaget til  

 kundgørelsen, der endvidere indeholder en fortegnelse over de  

 sagkyndige, der kan komme på tale.
 Nærværende kundgørelse erstatter  

 kundgørelse II nr. 16 af 26. april 1978.
