Nr BSF 118 Forslag til folketingsbeslutning om bedre retsstilling for private  

 kreditorer Fremsat af John Vinther (KF) Pia Christmas-Møller (KF) Helge Adam Møller  

 (KF) Gitte Seeberg (KF) Erling Oxdam (V) Inge Dahl-Sørensen (V) Birte Rønn  

 Hornbech (V) den 9. maj 1995 Folketinget opfordrer regeringen til efter følgende retningslinjer inden udgangen af 1995 at fremsætte lovforslag, der hjemler fogedretten adgang til efter begæring af private kreditorer at træffe beslutning om, at der skal ske indeholdelse i skyldnerens løn:
 1. Begæring om lønindeholdelse skal behandles i fogedretten.
 2. Det offentlige gives fortsat fortrinsret til at søge sig fyldestgjort i  

 skyldnerens løn.
 3. Lønindeholdelsen skal trækkes med en bestemt individuelt fastsat  

 procentsats af skyldnerens nettoløn efter skattetræk.
 4. Såfremt det ikke på baggrund af de fremkomne oplysninger om skyldnerens  

 økonomiske forhold er muligt at fastsætte en konkret individuel procentsats,  

 som skal indeholdes af skyldnerens nettoløn efter skattetræk, skal  

 fogedretten kunne træffe beslutning om, at op til 15 pct. af skyldnerens  

 indkomst skal tilbageholdes.
 5. Der skal være mulighed for såvel skyldner som kreditor for at begære  

 sagen genoptaget til fogedretlig behandling, hvis skyldnerens økonomiske  

 forhold ændrer sig.
 6. Den indbyrdes prioritetsstilling blandt kreditorerne afgøres af det  

 tidspunkt, hvor den lønindeholdelsespligtige modtager tilbageholdelsesordren.
7. Der skal ikke fastsættes absolutte grænser for, hvor længe der skal  

 kunne ske lønindeholdelse hos den enkelte skyldner.
Derimod skal der  

 opstilles regler for, hvor længe en enkelt kreditor skal kunne foretage  

 lønindeholdelse.
Det forudsættes således, at der ud over for krav fra det  

 offentlige alene kan ske lønindeholdelse for en enkelt privat kreditors krav  

 ad gangen.
 8. Lønindeholdelse skal anvendes parallelt med reglerne om udlæg, således  

 at skyldneren kan afværge lønindeholdelse ved at benytte sig af sin  

 påvisningsret, dvs. ret til at anvise aktiver til genstand for udlæg.
 9. En skyldner skal kunne forhindre retsmidlets anvendelse ved over for  

 fogedretten at dokumentere, at den del af indtægten, som ikke medgår til  

 opretholdelsen af en beskeden levefod, allerede anvendes til betaling af gæld  

 og også fortsat vil blive anvendt hertil.
Bemærkninger til forslaget Almindelige bemærkninger I Danmark opleves det at inddrive private fordringer som værende dyrt og  

 langsommeligt.
Set i lyset af udviklingen i trangsbeneficiets omfang må det  

 tillige konstateres, at visse skyldnere trods en relativ høj levestandard  

 formår at indrette sig på en sådan måde, at de intet ejer, der kan gøres til  

 genstand for udlæg.
Ved trangsbeneficiet forstås aktiver, der er undtaget for  

 udlæg på grund af deres nødvendighed til opretholdelse af et beskedent hjem  

 og en beskeden levefod for skyldneren og dennes husstand.
Det bliver derfor ofte umuligt for de private fordringshavere at inddrive  

 deres tilgodehavender.
Yderligere viser udviklingen, at private  

 fordringshavere med krav af relativ beskeden størrelse ofte vælger at afstå  

 fra at forsøge at inddrive deres fordringer.
Det skyldes, at de omkostninger,  

 der er forbundet hermed, er uforholdsmæssigt store.
Nogle vælger til og med en mere eller mindre ulovlig inkassation.
Begge  

 dele er naturligvis ud fra et retssikkerhedssynspunkt uacceptabelt.
 Ydermere opleves det som urimeligt, at det offentlige har mulighed for at  

 inddrive fordringer ved anvendelse af lønindeholdelse, når denne mulighed  

 ikke består for private kreditorer.
Det har i debatten været anført, at retsmidlet hovedsagelig vil blive  

 brugt over for lønmodtagere, og at dette begrænser effekten.
Men hertil er at  

 sige, at lønmodtagere trods alt udgør den største indkomstgruppe i Danmark.
Med henblik på at styrke private kreditorers retsstilling foreslås det  

 derfor, at der skabes lovhjemmel til, at fogedretten efter begæring af en  

 fordringshaver kan træffe beslutning om, at der skal ske lønindeholdelse i en  

 skyldners løn.
Forslagsstillerne finder, at de nærmere regler for  

 lønindeholdelse for private krav skal udformes i overensstemmelse med de af  

 Retsplejerådet i betænkning nr. 1239/1992 afgivne anbefalinger.
Dog er det forslagsstillernes opfattelse, at behandlingen af sager om  

 lønindeholdelse bør gennemføres inden for det eksisterende fogedretlige  

 system.
Den fogedretlige behandling af disse sager bør i modsætning til  

 Retsplejerådets anbefaling ske mundtligt.
Bemærkninger til beslutningsforslagets enkelte punkter Ad 1 Offentlige krav inddrives i Danmark af kommunale pantefogder, statslige  

 toldfogder og af Kongeriget Danmarks Hypotekbank, mens private krav inddrives  

 ved domstolene.
Sådan mener forslagsstillerne at det fortsat skal være.
Det vil være uhensigtsmæssigt at tillægge pante- og toldfogder  

 fogedrettens opgaver.
Af retssikkerhedshensyn er det vigtigt, at skyldnerens  

 eventuelle indsigelser kan underkastes en efterprøvelse i retsplejens former,  

 når henses til forskelligheden af de fundamenter, som efter retsplejeloven  

 kan danne grundlag for udlæg.
Ad 2 Det er et hyppigt anvendt argument for det offentliges fortrinsret, at det  

 offentlige i modsætning til de private ikke har mulighed for at vælge sine  

 skyldnere.
Dette er imidlertid ikke i sig selv et argument imod private  

 kreditorers mulighed for at foretage lønindeholdelse.
Ser man på en moderne  

 rentabel erhvervsvirksomhed i dag, er det indlysende, at den ikke har  

 mulighed for at vurdere hver eneste kundes økonomiske baggrund for at undgå,  

 at denne misligholder en indgået aftale.
Forslagsstillerne finder imidlertid, at en total ligestilling af  

 offentlige og private krav må antages at ville påføre det offentlige et  

 ganske uantageligt indtægtstab.
Derfor skal det offentlige bevare sin  

 fortrinsret frem for de private kreditorer.
Ad 3 Den del af lønnen, som kan tilbageholdes af den tilbageholdelsespligtige,  

 skal af fogedretten fastsættes individuelt af hensyn til, hvad den enkelte  

 skyldner må menes at kunne undvære for at opretholde en rimelig levestandard.  

 Af hensyn til retsmidlets effektivitet er det også vigtigt, at der bliver  

 tale om en individuelt fastsat procentsats, så der kan inddrives mest muligt  

 hos den enkelte skyldner.
 Det foreslås, at den maksimale samlede lønindeholdelsesprocent, hvis både  

 det offentlige og private har fordringer hos samme skyldner, sættes til 20  

 pct.
Ad 4 De 15 pct. er fastsat under hensyn til, at det er den almindeligt anvendte  

 procentsats for det offentliges lønindeholdelse, som i visse særlige tilfælde  

 kan gå op til 20 pct.
 Muligheden for fogedretten for at træffe beslutning om de 15 pct. vil gøre  

 det muligt for fogedretten at færdigekspedere langt de fleste anmodninger om  

 lønindeholdelse, hvad enten skyldneren bidrager til sagens oplysning eller  

 ej.
Ad 5 Under hensyn til, at en skyldners økonomiske forhold af den ene eller  

 anden grund kan ændre sig, bør der være en mulighed for både skyldner og  

 fordringshaver for at genoptage sagen, så lønindeholdelsesprocenten kan  

 ændres.
Ad 6 Umiddelbart ville det være mest rimeligt, hvis prioritetsstillingen mellem  

 kreditorerne afhang af tidspunktet for begæringens indgivelse, således at det  

 alene ville være op til den enkelte kreditor selv at sikre sig en gunstig  

 stilling.
Men da en beslutning om lønindeholdelse imidlertid iværksættes  

 straks, ville det med en sådan prioritetsregel være nødvendigt at træffe  

 enhver beslutning med forbehold over for en anden fordringshavers bedre ret.
Hertil kommer, at der ved en sådan ordning ville kunne forekomme tilfælde,  

 hvor den lønindeholdelsespligtige kunne komme i tvivl om, hvilken af flere  

 tilbageholdelsesordrer der skulle opfyldes.
Derfor bør prioritetsstillingen  

 afhænge af det tidspunkt, hvor den lønindeholdelsespligtige modtager  

 tilbageholdelsesordren.
Ad 7 Der bør ikke fastsættes absolutte grænser for, hvor længe der kan ske  

 lønindeholdelse hos den enkelte skyldner.
Dette skal ses i lyset af, at  

 sådanne regler ikke findes, for så vidt angår offentlige krav.
Yderligere  

 åbner reglerne om gældssanering jo netop mulighed for at nedsætte en  

 skyldners gæld i de situationer, hvor gælden er så stor, at der vil kunne  

 foretages lønindeholdelse i en uoverskuelig fremtid.
 Derimod bør der opstilles regler for længstetid for den periode, i hvilken  

 der kan foretages lønindeholdelse til fordel for en enkelt kreditor, idet det  

 alene ved en sådan regel er muligt at sikre, at alle fordringshavere før  

 eller siden får mulighed for at benytte sig af retsmidlet.
Ad 8 Reglerne om udlæg skal fortsat gælde, således at en skyldner kan undgå  

 lønindeholdelse ved at påvise aktiver, i hvilke der kan foretages udlæg, dog  

 under forudsætning af, at aktiverne ved bortsalg på auktion kan dække  

 fordringshaverens krav fuldt ud.
Påvisningsretten skal som hidtil kunne  

 suppleres med en afdragsordning som foreskrevet i retsplejelovens § 525.
 Forslagsstillerne forudser, at lønindeholdelse vil blive det hyppigst  

 anvendte og mest effektive inddrivelsesmiddel, idet trangsbeneficiet i vidt  

 omfang hindrer udlæg i løsøre.
Ad 9 Rent principielt skal det være muligt for en skyldner at forhindre  

 retsmidlets anvendelse, når vedkommende allerede gør, hvad han eller hun kan  

 for af sine løbende indtægter at betale forfalden gæld, dog kun hvis  

 vedkommende over for fogedretten kan dokumentere, at den del af indtægten,  

 der ikke medgår til opretholdelse af en beskeden levefod, allerede anvendes  

 til betaling af gæld og også fortsat vil blive anvendt hertil.
