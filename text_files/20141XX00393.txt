Skriftlig fremsættelse (17. december 2014) Beskæftigelsesministeren (Henrik Dam Kristensen):
 Herved tillader jeg mig for Folketinget at fremsætte:
Forslag til Lov om ændring af lov om udstationering af lønmodtagere m.v. (Forhøjelse af straffen for overtrædelser af grovere karakter af anmeldelsespligten til Register for Udenlandske Tjenesteydere) (Lovforslag nr.
L 102) Udenlandske virksomheder, som udstationerer lønmodtagere til Danmark har pligt til at anmelde en række oplysninger til Register for Udenlandske Tjenesteydere (herefter RUT).
 RUT har til formål at give myndighederne og arbejdsmarkedets parter mulighed for at sikre håndhævelsen af de regler og vilkår, der gælder for udenlandske tjenesteydere og arbejdstagere, der udfører arbejde i Danmark.
RUT er et vigtigt redskab for både myndighederne og arbejdsmarkedets parter for at sikre, at udenlandske tjenesteydere overholder danske regler og vilkår, når de midlertidigt udfører arbejde i Danmark.
Det er derfor af stor betydning, at udenlandske tjenesteydere overholder anmeldelsespligten til RUT og at manglende overholdelse af anmeldelsespligten sanktioneres effektivt.
Efter gældende praksis er bødeniveauet for manglende overholdelse af anmeldelsespligten til RUT 10.000 kr. i normaltilfælde.
I forbindelse med finanslovsaftalen for 2015 om en styrket indsats mod social dumping blev Regeringen, Enhedslisten og Socialistisk Folkeparti enige om, at bøden ved overtrædelse af anmeldelsespligten til RUT skal skærpes ved gentagne overtrædelser, og at bøden skal hæves med 100 pct. anden gang reglerne overtrædes.
Formålet med lovforslaget er at bidrage til en mere effektiv efterlevelse af reglerne om anmeldelsespligt til RUT.
 Lovforslaget er således en udmøntning af en del af finanslovsaftalen, som forudsætter en ændring af lov om udstationering af lønmodtagere m.v.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
