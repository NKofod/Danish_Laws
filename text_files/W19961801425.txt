Ligningsrådet afslog en ansøgning om efterfølgende at tilbageføre  

 skattemæssige afskrivninger på en erhvervsbebyggelse.
Som begrundelse for  

 afslaget henviste Ligningsrådet dels til, at ansøgningen skyldtes, at der ved  

 selvangivelsen var blevet truffet et bevidst valg, der efterfølgende havde  

 vist sig uhensigtsmæssigt, dels til at ansøgningen var blevet indgivet senere  

 end 3 år efter udløbet af de pågældende indkomstår, uden at der efter  

 Ligningsrådets opfattelse forelå særlige omstændigheder.
 En skatteyder ansøgte i medfør af afskrivningslovens § 30, stk. 3, om  

 Ligningsrådets tilladelse til for indkomstårene 1990 og 1991, at tilbageføre  

 skattemæssige afskrivninger på et butikscenter, for hvert år 1.424.433 kr.,  

 svarende til 6 pct.
 Det fremgik af sagens oplysninger, at skatteyderen i brev af 4/12 1995  

 over for den kommunale skattforvaltning havde fremsat ønske om efterfølgende  

 at tilbageføre de foretagne bygningsafskrivninger, for indkomstårene 1990,  

 1991 og 1992.
 For indkomståret 1992 imødekom den kommunale skatteforvaltning ansøgningen  

 og tillod, at de foretagne bygningsafskrivninger på 1.424.433 kr. blev  

 tilbageført, men for så vidt angik indkomstårene 1990 og 1991, videresendte  

 kommunen ansøgningen til Ligningsrådet, idet ansøgningen for så vidt angik  

 disse indkomstår, ikke var omfattet af bemyndigelsen i TS-cirkulære 1994-12  

 af 27/6 1994, da ansøgningen var blevet indgivet senere end 3 år efter  

 udløbet af indkomstårene.
I forbindelse med sagens behandling for Ligningsrådet oplyste den  

 kommunale skatteforvaltning, at skatteyderens revisor for indkomståret 1990  

 oprindelig havde afskrevet med 0 pct., men ved skrivelse af 20/3 1992 ansøgt  

 han om tilladelse til i stedet for at afskrive med 6 pct., svarende til  

 1.424.433 kr., jf. ovenfor.
Denne ansøgning imødekom kommunen ved afgørelse  

 af 24/4 1992.
Til støtte for imødekommelse af ansøgningen anførte skatteyderen over for  

 Ligningsrådet, at det ham tilhørende butikscenter i de omhandlede indkomstår  

 og fremefter havde været underskudsgivende, og at han havde haft en negativ  

 skattepligtig indkomst.
Det skyldtes derfor mangelfuld revisorbistand, at der  

 i indkomstårene 1990 og 1991 blev foretaget skattemæssige afskrivninger,  

 skønt hans skattepligtige indkomst herved blev negativ.
Som følge af reglerne  

 om, at skattemæssige underskud højst kan fremføres til modregning i positiv  

 skattepligtig indkomst i 5 år, ville afskrivningerne gå tabt, dersom  

 ansøgningen ikke blev imødekommet.
Ligningsrådet fandt at måtte lægge til grund, at den afskrivningssats, der  

 var blevet benyttet ved afskrivning på butikscentret, måtte anses for at være  

 udtryk for et bevidst valg.
De foretagne afskrivninger medførte en forøgelse  

 af de skattemæssige underskud for de pågældende indkomstår, og det måtte  

 efter rådets opfattelse antages, at skatteyderen og hans revisor på  

 tidspunkterne for udfærdigelse af selvangivelse havde påregnet at kunne  

 udnytte underskuddene til modregning i positiv skattepligtig indkomst for  

 senere indkomstår, hvilket efterfølgende viste sig ikke at kunne ske.  

 Allerede fordi der således forelå en situation, hvor ansøgningen skyldtes, at  

 der ved selvangivelsen var blevet truffet et bevidst valg, der efterfølgende  

 havde vist sig uhensigtsmæssigt, afslog Ligningsrådet ansøgningen.
Ligningsrådet bemærkede endvidere, at ansøgningen for begge de omhandlede  

 indkomstår, var blevet indgivet senere end 3 år efter udløbet af  

 indkomstårene, hvorfor imødekommelse af ansøgningen forudsatte, at der forelå  

 særlige omstændigheder, jf. at sådanne anmodninger i henhold til TS-cirkulære  

 1994-12, pkt. 3.2., altid skal forelægges for Rådet.
Da Ligningsrådet ikke  

 fandt, at der forelå sådanne særlige omstændigheder, afslog Ligningsrådet  

 også af denne grund ansøgningen.
