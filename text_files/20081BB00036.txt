Fremsat den 7. november 2008 af Simon Emil Ammitzbøll (UFG) Forslag til folketingsbeslutning om adgang til at ansøge om fremmedadoption for par i registreretpartnerskab Folketinget opfordrer regeringen til at fremsætte lovforslag og gennemføre administrative ændringer, som giver registrerede partnere adgang til at adoptere danske og udenlandske børn  efter samme procedurer og godkendelseskrav, som gælder for ægtefæller og enlige,  under forudsætning af, at der med hensyn til adoption af udenlandske børn foreligger en bilateral aftale mellem de pågældende donorlande og Danmark om adoption til par i registreret partnerskab.
Bemærkninger til forslaget 1. Beslutningsforslagets formål Beslutningsforslagets hensigt er at give par i registreret partnerskab ret til at ansøge om fremmedadoption af danske og udenlandske børn.
 I forbindelse med adoption af udenlandske børn skal det imidlertid være en forudsætning, at der er indgået en bilateral aftale mellem de danske adoptionsmyndigheder og de pågældende donorlande om, at børn kan adopteres af par i registreret partnerskab, jf. punkt 2.
Forslagsstilleren ønsker at medvirke til, at registrerede pars egnethed som adoptivforældre kan blive vurderet på samme måde som ægtepars.
Det vil sige, at homoseksuelle pars egnethed skal bero på en konkret vurdering efter de gældende procedurer.
Homoseksuelle par bør have en ret til at blive vurderet.
Millioner af børn i verden lever under kummerlige forhold, og kun en stor indsats imod fattigdoms- og ulighedsproblemer kan afhjælpe dette.
Men den foreslåede ændring af adoptionslovgivningen vil være et positivt skridt, således at nogle af disse børn kan tilbydes en tryg og kærlig opvækst.
Homoseksuelle er lige så egnede som heteroseksuelle til at give børn et stabilt hjem og den nødvendige kærlighed og omsorg.
Det er derfor i barnets interesse, at det får mulighed for en opvækst i en god og tryg familie.
2. Donorlandenes mulighed for at tage forbehold I forbindelse med adoption af børn fra andre lande er der i forslaget lagt op til, at donorlandene kan tage forbehold for, at homoseksuelle skal kunne adoptere.
Det er allerede sådan i dag, at donorlandene indgår en aftale med Danmark, hvor begge parter kan tage forbehold.
Sådan skal det naturligvis også være i fremtiden.
I Sverige gælder samme princip, og i de tilfælde hvor donorlandet ikke ønsker at bortadoptere til homoseksuelle, har det ikke haft konsekvenser for heteroseksuelles mulighed for adoption.
3. Gældende lovgivning Loven om registreret partnerskab fra 1989 blev i 1999 ændret, så stedbarnsadoption blev gjort mulig (lov nr. 360 af 2. juni 1999). Med denne anerkendelse af homoseksuelle forældre vil det være rimeligt nu at tage skridtet fuldt ud og gennemføre en lovgivning, der også giver homoseksuelle ret til fremmedadoption af både danske og udenlandske børn.
4. Procedurer og godkendelseskrav Det foreslås, at de gældende procedurer og godkendelseskrav i forbindelse med adoption skal gælde på fuldstændig tilsvarende vis for adoption til registrerede partnere.
Det vil sige, at bl.a. følgende regler finder anvendelse:
  Ansøgere, der ønsker at adoptere sammen, skal være fyldt 25 år og have boet sammen i minimum 2½ år, når de indgiver ansøgningen, og de skal være gift (efter beslutningsforslaget alternativt have indgået registreret partnerskab) på tidspunktet for godkendelsen.
  Ansøgernes bolig skal være egnet til at danne ramme for opfostring af barnet.
  Ansøgerne skal have forsvarlige økonomiske forhold.
Det er et grundlæggende krav for, at man kan få lov til at adoptere, at adoptionen kan antages at være til gavn for den, som man ønsker at adoptere.
Vurderingen af, om adoptionen er til gavn for barnet, sker på baggrund af en undersøgelse af adoptanternes og barnets forhold.
5. Homoseksuelle par har mulighed for at blive plejeforældre Homoseksuelle par har på samme vilkår som heteroseksuelle par mulighed for at blive plejeforældre.
Den daværende socialminister oplyste under behandlingen af beslutningsforslag nr.
B 65 i folketingssamlingen 2002-03, at der ikke er nogen retlige begrænsninger, der hindrer homoseksuelle pars mulighed for at blive plejefamilier.
6. Lovgivningen i Norden og resten af Europa I Norge, Sverige, Island, Holland, Belgien, Storbritannien, Spanien og Andorra har homoseksuelle par adgang til adoption.
Forud for den svenske beslutning gennemførte det svenske justitsministerium i 2001 en omfattende undersøgelse af, hvorvidt homoseksualitet er en omstændighed, der sagligt kan begrunde særbehandling i forbindelse med retligt forældreskab.
I undersøgelsens sammenfatning af resultaterne hedder det blandt andet, at »den samlede forskning viser, at børn med homoseksuelle forældre har udviklet sig psykologisk og socialt på samme vis som de børn, de sammenlignes med.
Ingen forskelle er fremkommet, hvad angår barnets kønsudvikling.« Selv om der ikke er gennemført tilsvarende danske undersøgelser, vil man uden videre kunne forvente samme resultater i Danmark som i Sverige, da landene i mange henseender ligner hinanden.
Skriftlig fremsættelse Simon Emil Ammitzbøll (UFG):
 Forslag til folketingsbeslutning om adgang til at ansøge om fremmedadoption for par i registreretpartnerskab.
(Beslutningsforslag nr.
B 36).
