Ankestyrelsens principafgørelse D-65-91 om afslag på barseldagpenge Resume:
 Beskæftigelseskravet i dagpengelovens § 17, stk. 1, var ikke opfyldt, da den pågældende ikke havde afsluttet sin uddannelse på fødselstidspunktet den 12. april 1991.
 Der var heller ikke ret til barseldagpenge fra den 23. maj 1991, hvor den pågældende ville have været berettiget til arbejdsløshedsdagpenge.
 Kassation:
Der er kommet nye regler på området Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 17, stk. 1, nr. 3 Sagsfremstilling:
 Det er oplyst, at fødslen fandt sted den 12. april 1991, og at den pågældende først den 23. april 1991 afsluttede sin uddannelse som afspændingspædagog.
Kommunen har afslået at udbetale barseldagpenge, da hun på fødselstidspunktet stadig var under uddannelse.
Den pågældende har i sin klage gjort gældende, at 1. fraværsdag bør regnes fra den 23. april 1991, og at hun - hvis der ikke havde været tale om barsel - ville have været berettiget til dagpenge fra sin arbejdsløshedskasse fra den 23. maj 1991, fra hvilken dato hun mener at have et indtægtstab.
 Afgørelse:
 Dagpengeudvalget har på sit møde den 20. september 1991 truffet den afgørelse, at den pågældende ikke har ret til barseldagpenge, da hun ikke havde afsluttet sin uddannelse på fødselstidspunktet den 12. april 1991. Hun opfylder således ikke beskæftigelseskravet efter dagpengelovens § 17, stk. 1, nr. 3, idet hun ikke inden for den seneste måned havde afsluttet en erhvervsmæssig uddannelse af mindst 18 måneders varighed.
 Hun er heller ikke berettiget til barseldagpenge fra den 23. maj 1991, hvor hun ville have været berettiget til dagpenge fra arbejdsløshedskassen.
 Efter dagpengelovens § 17, stk. 1, nr. 2, er der ret til barseldagpenge, hvis pågældende senest ved fødslen ville have været berettiget til arbejdsløshedsdagpenge, uddannelses- eller iværksætterydelse eller kursusgodtgørelse ydet som erstatning for arbejdsløshedsdagpenge, såfremt fraværet på grund af barsel mv. ikke fandt sted.
 Dagpengeudvalget tiltræder således kommunens afgørelse.
