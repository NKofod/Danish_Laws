Rigsadvokatmeddelelsen, afsnittet: Indberetningsordning vedr. anmodninger om international retshjælp Revideret 3. marts 2016 1. Overblik og tjekliste Danmark og de øvrige EU-medlemsstater blev med Ministerrådets afgørelse af 16. december 2008 om styrkelse af Eurojust forpligtet til at sikre, at der foretages indberetning til Eurojust af en række oplysninger i visse sager, hvor der anmodes om international retshjælp i forbindelse med efterforskning af straffesager.
 Rigsadvokaten har på den baggrund iværksat en indberetningsordning for retshjælpsanmodninger sendt til andre EU-medlemsstater.
2. Politiets efterforskning og sagsbehandling 3. Forberedelse Rigsadvokaten har tilstræbt, at indberetningsordningen udmøntes på en måde, der er praktisk håndterbar, og som ikke belaster kredsene og statsadvokaturerne unødigt.
 Det er på den baggrund besluttet at iværksætte følgende ordning:
  Politikredsene og statsadvokaterne sender kopi til Rigsadvokaten af alle retshjælpsanmodninger til andre EU-medlemsstater, herunder anmodninger om etablering af fælles efterforskningshold og om gennemførelse af kontrollerede leverancer.
 Undtaget fra ordningen er:
 retsanmodninger, der omhandler forkyndelse af stævning eller indkaldelse til retsmøder i Danmark over for tiltalte eller vidner bosat uden for Danmark,  retsanmodninger, der omhandler fremskaffelse af oplysninger om tidligere strafbare forhold, straffeattester eller tidligere straffedomme.
 Det vil være tilstrækkeligt, at der til Rigsadvokaten indsendes kopi af den pågældende retshjælpsanmodning, hvorpå bedes anført Indberetning til Eurojust.
 Rigsadvokaten vil herefter foretage det videre fornødne i forbindelse med den praktiske gennemførelse af indberetningen til Eurojust.
 Er man i tvivl om, hvordan ordningen nærmere skal forstås, eller om der i en konkret sag skal indsendes kopi af retsanmodninger, er man velkommen til at kontakte Rigsadvokatens internationale enhed.
4. Jura Formålet med ordningen er at øge informationsudvekslingen mellem Eurojust og medlemsstaterne, for at Eurojust får bedre mulighed for at bistå de nationale myndigheder ved bekæmpelsen af alvorlig og organiseret, grænseoverskridende kriminalitet.
Indberetningsforpligtelsen er fastlagt i Ministerrådets afgørelse af 16. december 2008 om styrkelse af Eurojust efter nogle ganske omfattende og detaljerede kriterier.
Det fremgår af rådsafgørelsens artikel 13 og bilaget til afgørelsen, hvilke oplysninger medlemsstaterne skal indberette.
Dette afhænger bl.a. af sagens karakter.
