 Udtalt, at oplysninger om virksomheders økonomiske nøgletal, som  

 kreditoplysningsbureauer registrerer og videregiver, skal betragtes som  

 kreditoplysninger, der er omfattet af reglerne i lov om private registre  

 kapitel 3, og at registrering af oplysninger om nøgletal medfører pligt til  

 at udsende meddelelse efter lovens § 10, stk. 1.
 I forbindelse med en inspektion hos et kreditoplysningsbureau blev  

 bureauets virksomhed generelt gennemgået, herunder også nye ydelser, som  

 bureauet tilbød abonnenterne.
 Det blev bl.a. oplyst, at kreditoplysningsbureauet tilbød abonnenterne  

 regnskabsoplysninger, idet abonnenterne kunne få årsregnskaber og nøgletal  

 for de seneste 2 år samt basisoplysninger om virksomheder, herunder  

 oplysninger om navn, branche, kapital, direktion og bestyrelse.
Bureauet købte regnskabsoplysningerne hos et andet kreditoplysningsbureau,  

 men bureauet indlagde oplysningerne i egen database, dog uden at foretage  

 rettelser eller tilføjelser til oplysningerne.
Ved en abonnents forespørgsel  

 på regnskabsoplysninger var det således bureauets eget register,  

 oplysningerne blev trukket fra.
Det blev oplyst, at kreditoplysningsbureauet  

 ikke havde udsendt registreringsmeddelelse i henhold til lov om private  

 registre § 10, stk. 1, til de virksomheder, som bureauet havde indkøbt  

 oplysninger om.
 Efter at have behandlet sagen på et møde i Registerrådet udtalte  

 Registertilsynet, at oplysninger om virksomheders økonomiske nøgletal, som  

 kreditoplysningsbureauer registrerer og videregiver, efter Registertilsynets  

 opfattelse skal betragtes som kreditoplysninger, der er omfattet af reglerne  

 i kapitel 3 i lov om private registre.
 Da bureauet indlagde oplysningerne i egen database, fandt  

 Registertilsynet, at bureauet foretog en selvstændig registrering af  

 oplysningerne.
 Registertilsynet fandt endvidere, at registrering af oplysninger om  

 nøgletal medførte pligt til at udsende meddelelse efter lovens § 10, stk. 1,  

 idet tilsynet lagde vægt på, at oplysningerne - uanset at disse udregnes  

 efter almindeligt anerkendte principper - ikke frit kunne indhentes fra  

 erhvervsregisteret.
 Registertilsynet meddelte derfor i medfør af lovens § 23, stk. 6, bureauet  

 pålæg om at udsende registreringsmeddelelse til de virksomheder, bureauet  

 havde registreret i den forbindelse, og som ikke havde modtaget en sådan  

 meddelelse.
 Bureauet har efterfølgende meddelt, at pålægget er efterkommet, og at  

 bureauet ikke længere tilbyder oplysninger om nøgletal til abonnenterne.
 Registertilsynets Årsberetning side 119.
