Fastholdelse af strakspåbud om at sikre, at der blev anvendt et egnet teknisk hjælpemiddel til nedtagning af betonaltaner på byggepladsen, så risiko for at ramme stilladset under arbejdet kunne undgås Resume Arbejdsmiljøklagenævnet vurderede, at der på tilsynstidspunktet ikke blev anvendt et egnet teknisk hjælpemiddel til nedtagning af betonaltaner.
 Nævnet vurderede, at der ved at anvende en grab monteret på en lastbilkran var betydelig fare for, at en ansat kunne styrte ned fra stilladset og pådrage sig knoglebrud eller alvorlige livstruende skader.
 Nævnet lagde vægt på, at Arbejdstilsynet konstaterede, at virksomheden ved arbejde med nedtagning af nogle ældre altaner anvendte en grab, der var monteret på en lastbilkran.
 Nævnet lagde endvidere vægt på, at skadelidte stod i umiddelbar nærhed af grabben, da ulykken skete.
 Afgørelsen er truffet af et enigt nævn.
Den konkrete afgørelse [Adressat udeladt] Afgørelse I har klaget over Arbejdstilsynets afgørelse af den 30. september 2019 om anvendelse af egnet teknisk hjælpemiddel.
 Arbejdsmiljøklagenævnet har nu afgjort sagen på møde den 2. juni 2020.
 Resultatet er:
  Arbejdsmiljøklagenævnet fastholder Arbejdstilsynets afgørelse af 30. september 2019 med strakspåbud til jer om at sikre, at der anvendes et egnet teknisk hjælpemiddel til nedtagning af betonaltaner på byggepladsen [adresse udeladt], så risiko for at ramme stilladset under arbejdet undgås.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at der på tilsynstidspunktet ikke blev anvendt et egnet teknisk hjælpemiddel til nedtagning af betonaltaner.
 Nævnet vurderer, at der ved at anvende en grab monteret på en lastbilkran var betydelig fare for, at en ansat kunne styrte ned fra stilladset og pådrage sig knoglebrud eller alvorlige livstruende skader.
Hvad er afgørende for resultatet Nævnet lægger vægt på, at Arbejdstilsynet konstaterede, at I ved arbejde med nedtagning af nogle ældre altaner anvendte en grab, der var monteret på en lastbilkran.
 Nævnet lægger endvidere vægt på, at skadelidte stod i umiddelbar nærhed af grabben, da ulykken skete.
 Nævnet lægger til grund, at der på arbejdsstedet foran en toetages ejendom var opstillet et stillads af [navn udeladt], hvor der som gangdæk var anvendt trætraller.
 Nævnet lægger endvidere til grund, at vognmanden under arbejdet var styrtet ned gennem stilladset, og var kommet til skade.
Nævnet er opmærksom på, at det i klagen er anført, at stilladset manglede tværstivere, hvorfor det gled fra hinanden, da betonelement på ca. 500 kg blev løftet op fra stilladset.
Kran inklusiv grab rørte aldrig stilladset, og grabben var ikke for bred til arbejdet, da der var et frirum på 108 cm.
Det kan ikke føre til et andet resultat.
Der henvises i den forbindelse til nævnets begrundelse.
 Det er ikke afgørende, om grabben i forbindelse med arbejdet ramte stilladset eller om grabben var for bred, da anvendelsen af grab i sig selv udgjorde en overtrædelse af reglerne, da det ikke var et egnet teknisk hjælpemiddel til den pågældende arbejdsopgave.
 Vedrørende de manglende tværstivere har Arbejdstilsynet reageret med et strakspåbud om forsvarlig opstilling af stillads til den ansvarlige virksomhed, [navn udeladt].
Om reglerne Det følger af arbejdsmiljøloven, at tekniske hjælpemidler skal være indrettet og skal anvendes, så de sikkerheds- og sundhedsmæssigt er fuldt forsvarlige.
 Det følger af reglerne om anvendelse af tekniske hjælpemidler, at anvendelse af tekniske hjælpemidler skal ske på en sikkerheds- og sundhedsmæssig fuldt forsvarlig måde.
 Det følger desuden af disse regler, at et teknisk hjælpemiddel, der anvendes ved udførelsen af et arbejde, skal være egnet eller tilpasset hertil, så anvendelsen er sikkerheds- og sundhedsmæssigt fuldt forsvarlig.
 Valget af et teknisk hjælpemiddel skal ske under hensyn til de forhold, hvorunder det skal anvendes, samt de risici, der måtte opstå ved anvendelsen af det pågældende hjælpemiddel.
Bemærkninger til klagen I klagen har I yderligere anført, at chaufføren hverken var i nærheden af altan eller grab under opgavens udførelse, og at han var den eneste på stilladset.
 Vi skal hertil bemærke, at nævnet er enig med Arbejdstilsynet i, at stedet, hvor skadelidte befandt sig, og hvor trætrallerne faldt ned, da ulykken skete - uanset en afstand på ca. 2-3 meter er at betragte som værende i umiddelbar nærhed af grabben.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om anvendelse af tekniske hjælpemidler  § 45, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
  § 4, stk. 1, og § 5, stk. 1. og 2, i bekendtgørelse nr. 1109 af 15. december 1992 om anvendelse af tekniske hjælpemidler som ændret ved bekendtgørelse nr. 832 af 27. november 1998.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Lovbekendtgørelse af lov om arbejdsmiljø nr. 674 af 25. maj 2020.
Kapitel 7 Tekniske hjælpemidler m.v.
 § 45. Maskiner, maskindele, beholdere, præfabrikerede konstruktioner, apparater, redskaber, byggevarer, andre tekniske hjælpemidler og personlige værnemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
Kapitel 13¬Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1109 af 15. december 1992 om anvendelse af tekniske hjælpemidler som ændret ved bekendtgørelse nr. 832 af 27. november 1998 Kapitel 2 Almindelige bestemmelser § 4. Anvendelse af tekniske hjælpemidler skal ske på en sikkerheds- og sundhedsmæssig fuldt forsvarlig måde.
 § 5. Et teknisk hjælpemiddel, der anvendes ved udførelsen af et arbejde, skal være egnet eller tilpasset hertil, så anvendelsen er sikkerheds- og sundhedsmæssigt fuldt forsvarlig.
 Stk. 2. Valget af et teknisk hjælpemiddel skal ske under hensyn til de forhold, hvorunder det skal anvendes, samt de risici, der måtte opstå ved anvendelsen af det pågældende hjælpemiddel.
