 Denne At-meddelelse oplyser om beskyttelseshjelme (hovedværn), hvor og  

 hvornår de skal bruges, og hvilke krav der stilles til mærkning m.v.
 Højtemperaturhjelme (brandhjelme), hjelme til brug i trafikken,  

 ridehjelme, sportshjelme og lignende er ikke omfattet af denne vejledning.
Brug Der skal benyttes beskyttelseshjelm, hvis arbejdet ikke på anden måde kan  

 udføres forsvarligt.
Beskyttelseshjelm skal altid anvendes ved arbejde eller ved ophold på  

 steder, hvor der er risiko for, at hovedet bliver skadet - af materialer, værktøj eller andre genstande, der vælter, skrider,  

 slynges ud eller styrter ned - ved at støde mod udragende genstande eller hængende og svingende byrder - ved berøring med uisolerede elledninger eller - ved arbejde, hvor pladsforholdene er trange og gør det vanskeligt at  

 bevæge sig uden at støde imod.
 Beskyttelseshjelm kræves derfor ved det meste bygge- og anlægsarbejde,  

 arbejde med boltepistoler, anhugningsarbejde, fældnings- og skovningsarbejde  

 samt arbejde i brønde og tunneler til fjernvarmerør o.l.
 Hvis hjelmen skal kombineres med høreværn eller øjenværn, hvilket ofte er  

 tilfældet, skal hjelmen være beregnet til dette ekstra udstyr.
Arbejdsgiverens pligter Arbejdsgiveren skal sørge for - at brugerne er forsynet med egnet beskyttelseshjelm, der ikke medfører  

 unødige gener, at hjelmen bruges ved arbejdets begyndelse og under hele  

 arbejdet - at brugerne får instruktion i brugen og oplyses om faren ved ikke at  

 bruge hjelm.
Instruktion skal omfatte tilpasning, - vedligeholdelse og renholdelse af hjelmen.
 Beskyttelseshjelm anskaffes og betales af arbejdsgiveren og er dennes  

 ejendom.
Brugerens pligter Brugeren skal anvende beskyttelseshjelmen straks ved arbejdets begyndelse  

 og under hele dets varighed.
 Brugeren skal medvirke til, at udstyret virker efter hensigten, og meddele  

 fejl og mangler til arbejdsgiveren og sikkerhedsorganisationen.
Valg af beskyttelseshjelm Udgangspunktet for valg af hjelm skal være den eller de  

 arbejdssituationer, hvor hjelmen skal benyttes.
Hvis der fx er fare for at få  

 hovedet i klemme, skal der vælges en hjelm, der beskytter herimod.
Det gælder  

 blandt andet ved bygge- og anlægsarbejde samt ved arbejde på skibsværfter.
 Der kan desuden være grunde til at vælge en særlig farve eller facon, fx  

 bør anhuggerens hjelm have en kraftig farve, der gør den let synlig for  

 kranføreren.
 Derudover er det vigtigt, at hjelmen ikke vejer mere end nødvendigt.  

 Langtidsbrug af hjelme kan overbelaste nakken.
Ved arbejde i kolde omgivelser kan man - bære hue under hjelmen - forsyne hjelmen med isolerende overtræk - forsyne hjelmen med indvendig isolering.
 Brug kun udstyr, der passer til hjelmen, så det sikres, at  

 beskyttelsesegenskaberne ikke ødelægges.
Hvis der er risiko for, at hjelmen falder af, fx på grund af en særlig  

 arbejdsstilling eller i blæsevejr, skal der benyttes hjelm med hagerem.  

 Hjelme med hagerem kan dog udgøre en ekstra ulykkesrisiko i tilfælde af, at  

 noget griber fat i remmen.
Er der risiko for det, skal man benytte hjelme med  

 en hagerem, der løsner sig, når remmen belastes over en vis værdi.
 Hvis hjelmen skal kombineres med høreværn eller øjenværn, skal den være  

 beregnet til dette ekstra udstyr.
 Hjelme må ikke males eller sprøjtes med anti-insektspray.  

 Opløsningsmidlerne vil kunne svække materialet.
Sikkerhedsskiltning Arbejdsgiveren skal sørge for, at arbejdsområder, hvor beskyttelseshjelm  

 skal bruges, afmærkes med skiltning.
 Skiltet, fig. 1, er blåt med hvidt symbol.
 Der kan dog være tilfælde, hvor arbejde, som gør brug af hjelm nødvendig,  

 foregår så spredt, at skiltning ikke er praktisk mulig.
Mærkning og sikkerhedskrav CE-mærket Beskyttelseshjelme skal opfylde de væsentlige sikkerheds- og sundhedskrav  

 i bekendtgørelsen om sikkerhedskrav m.v. til personlige værnemidler.
 Alle sikkerhedshjelme og dele, der har betydning for, at værnemidlet  

 fungerer, skal være CE-mærket.
Det er fabrikanten, der sætter mærket på.
Mærket ser således ud CE Der kan desuden være andre markeringer.
De vil henvise til den  

 institution, der har foretaget de nødvendige prøver inden markedsføringen.
Efter den europæiske CEN-standard (EN 397) skal en almindelig  

 beskyttelseshjelm beskytte mod faldende genstande og mod at blive  

 gennemtrængt af spidse genstande.
Endvidere skal hjelmen kunne beskytte mod  

 en kortvarig udsættelse for en flamme.
Herudover skal en eventuel hagerem  

 løsne sig selv, når remmen belastes over en vis værdi, hvis hjelmen eller  

 remmen hænger fast i et eller andet.
Skal en hjelm beskytte mod fx tryk fra  

 siden, stænk fra flydende metal, være isoleret mod elektricitet eller kunne  

 tåle højere eller lavere temperaturer, skal det fremgå af en særskilt  

 mærkning på hjelmen.
Særligt om hjelme der er markedsført før den 1. juli 1995 Beskyttelseshjelme, der er markedsført inden den 1. juli 1995, kan fortsat  

 anvendes, indtil de skal udskiftes, selv om de ikke er CE-mærket, når de er i  

 overensstemmelse med de nationale regler, der var gældende før denne dato.
 Tidligere var beskyttelseshjelme inddelt i 2 grundtyper, hvoraf den ene  

 (type A) kun beskyttede mod stød fra oven, og den anden (type B) både mod  

 stød fra oven og fra siden.
 Efter Dansk Standard kaldes beskyttelseshjelme for industrihjelme.
Type A Type A beskytter kun mod stød ovenfra og forhindrer, at en skarp genstand  

 trænger igennem hjelmskallen.
En A-hjelm kan være forsynet med  

 fastgørelsesmulighed for hagerem.
Foruden typebetegnelse A er der på hjelmen  

 en mærkning, der angiver, om den er afprøvet ved -20 grader C eller -30  

 grader C.
Det har betydning for valg af hjelm til arbejde ved lave  

 temperaturer, fx i frysehuse.
Type B Type B yder foruden den samme beskyttelse som type A en vis beskyttelse  

 mod klemskader og beskytter altså mod påvirkninger både fra oven og fra  

 siden.
En B-hjelm skal være forsynet med fastgørelsesmulighed for hegerem,  

 men hageremmen behøver ikke at sidde på.
Foruden typebetegnelsen B er der på  

 hjelmen en mærkning, der angiver, om den er afprøvet ved -20 grader C eller  

 -30 grader C.
Nogle hjelme af såvel type A som B bevarer deres styrke efter at have  

 været udsat for en vis varmestråling.
De betegnes ved type AV og BV.
Brugsanvisning Leverandøren skal sørge for, at der altid følger en brugsanvisning på  

 dansk med ved leveringen.
Den skal være klar og forståelig og indeholde alle  

 nødvendige oplysninger om beskyttende egenskaber, tilpasning, anvendelse,  

 vedligeholdelse, opbevaring og reparation.
Tilpasning og vedligeholdelse Beskyttelseshjelmen skal være tilpasset den person, som bruger den.  

 Tilpasningen er vigtig for, at hjelmen sidder fast og giver en tilstrækkelig  

 stor sikkerhedsafstand mellem hjelmskal og hoved.
Ved tilpasning skal man være opmærksom på, om - issebåndet ligger direkte på hovedet - svederemmen ligger til hovedet - bærehøjden, dvs. afstanden fra svederemmens nederste kant til det punkt,  

 hvor issebåndet går sammen, er mellem 80 og 90 mm - afstanden mellem issens toppunkt og undersiden af hjelmskallen er mindst  

 25 og højst 50 mm - afstanden mellem hjelmskal og svederem er højst 20 mm og på intet punkt  

 hjelmen rundt mindre end 5 mm - hjelmen er tilpasset, så den, også uden brug af hagerem, sidder fast,  

 når hovedet bevæges.
 Alle hjelme kan rengøres med indtil 45 grader C varmt sæbevand.
 En hjelm, der har revner, eller som har været udsat for kraftig påvirkning  

 i form af slag eller klem, skal kasseres.
Det kan være nødvendigt med jævne mellemrum at skifte hjelmens indtræk, da  

 det er udsat for sved, snavs og varme, og derfor nedbrydes hurtigere end  

 hjelmskallen.
Kontroller jævnligt indtrækket og skift efter leverandørens  

 anvisninger, dog senest når indtrækket viser tegn på materialeændringer.
 I tvivlstilfælde skal hjelmen og/eller indtrækket altid kasseres.
 Arbejdsgiveren skal betale udgifterne til vedligeholdelsen.
 Hjelme bør opbevares skærmet for sollys og under konstante, normale  

 temperaturforhold, så materialet ikke nedbrydes unødigt.
Holdbarhed Materialeegenskaberne kan påvirkes af langvarig udsættelse for kulde,  

 varme, stærkt lys, fugt, sved, midler, som anvendes på huden eller håret,  

 eller ved anvendelse af uegnede rengøringsmidler.
 Oplysninger om hjelmens egenskaber efter lang tids brug kan fås hos  

 leverandøren.
Jens Andersen --------------------------------------------------------------------- BAGGRUND:
 - Bekendtgørelse om sikkerhedskrav m.v. til personlige værnemidler.
 - Bekendtgørelse om sikkerhedsskiltning og anden form for signalgivning.
 - Bekendtgørelse om brug af personlige værnemidler.
--------------------------------------------------------------------- Nummer og dato på nævnte bekendtgørelser findes i At-meddelelse nr.  

 0.02.1, der indeholder en fuldstændig fortegnelse over gældende love,  

 bekendtgørelser og At-anvisninger om arbejdsmiljø.
