 En halvtidsansat i politiet deltog i et  

 arbejdsmarkedsuddannelseskursus på fridage fra dette arbejde.
 Han gjorde gældende, at ud over arbejdet i politiet arbejdede han på  

 halv tid for et forsikringsselskab, og at han havde tilsidesat dette arbejde,  

 medens han deltog i kurset.
 Nævnet anmodede ham om en nærmere redegørelse for hans  

 beskæftigelsesforhold.
 Nævnet fandt derefter, at kursisten ikke var berettiget til  

 kursusgodtgørelse, idet han modtog sin normale løn fra politiet og ej heller  

 i øvrigt tilstrækkeligt havde dokumenteret, at han havde mistet indtægt eller  

 arbejdsmuligheder ved at deltage i kurset.
En kursist klagede over, at arbejdsformidlingen ikke fandt ham berettiget  

 til kursusgodtgørelse i medfør af lov om arbejdsmarkedsuddannelser under  

 deltagelse i to efteruddannelseskurser for faglærte.
Kurserne var benævnt  

 »Grundlæggende datalære 1 og 2«.
 Arbejdsformidlingen begrundede afgørelsen med, at kursisten var ansat hos  

 politiet og ikke kunne anses for at miste indtægt eller arbejdsmuligheder  

 under deltagelse i kurserne, idet kontoret var informeret om, at deltagelsen  

 i kurserne skete på afspadserings-/fridage.
I klagen over afgørelsen anførte kursisten, at de omhandlede kurser ikke  

 blev gennemført i hans egenskab af ansat i politiet.
Han var ansat på  

 deltid/halv tid i kriminalpolitiet og havde tilsidesat andet arbejde for at  

 deltage i kurserne.
 Kriminalpolitiet bekræftede, at kursisten var ansat på halv tid.
 Arbejdsformidlingen anmodede herefter kursisten om at redegøre for,  

 hvilket arbejde, han havde tilsidesat i kursusperioderne, idet dette ikke  

 fremgik af ansøgningsskemaerne om kursusgodtgørelse.
 Kursisten meddelte, at han ud over at være ansat i kriminalpolitiet på  

 halv tid havde tilsidesat konsulentarbejde for et forsikringsselskab, der i  

 de 2 uger, han var på kursus, ikke kunne trække på hans arbejde og derfor  

 havde benyttet sig af andre konsulenter med tilsvarende viden, hvilket igen  

 havde forårsaget et tilsvarende tab for ham i form af manglende honorarer.
 Han oplyste videre, at edb-kurset var vigtigt for ham for at følge med i  

 udviklingen i forsikringsbranchen.
 Arbejdsformidlingen sendte herefter sagen til ankenævnet med anmodning om  

 at træffe afgørelse i sagen.
 Ankenævnet anmodede kursisten om at indsende en nærmere redegørelse for  

 sine beskæftigelsesforhold.
Som svar oplyste kursisten blandt andet, at konsulentarbejdet for  

 forsikringsselskabet bestod i skadeopgørelser, som man telefonisk anmodede  

 ham om at foretage.
Det foregik i de resterende dage i dagtimerne, med  

 efterfølgende rapportskrivning hver aften.
Dette honoreredes efter det antal  

 timer, der var brugt med 290 kr. pr. time.
Herfra skulle trækkes hans egne  

 udgifter.
Overskuddet på dette regnskab var i 1991 ca. 120.000 kr. brutto,  

 ugentlig ca. 5.200 kr. beregnet efter den halve tid.
 Ankenævnet tiltrådte arbejdsformidlingens afgørelse, hvorefter kursisten  

 ikke var berettiget til den søgte godtgørelse, jf. § 1 i Arbejdsministeriets  

 bekendtgørelse nr. 887 af 28. december 1989 om godtgørelse, støtte og tilskud  

 m.m. til deltagere i arbejdsmarkedsuddannelser.
 Nævnet lagde til grund, at kursisten deltog i de omhandlede kurser på  

 fridage fra sit arbejde i politiet, og at han modtog sin normale lønindtægt  

 for dette arbejde.
 Nævnet fandt endvidere, at kursisten ej heller tilstrækkeligt havde  

 dokumenteret, at han i øvrigt havde mistet indtægt eller arbejdsmuligheder  

 ved at deltage i kurserne.
