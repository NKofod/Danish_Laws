Nr BSF 38 Forslag til folketingsbeslutning om en mere effektiv afsoning i fængsler  

 og arresthuse og oprettelse af fængsler for stærke fanger Fremsat af Birthe Rønn Hornbech (V) Inge Dahl-Sørensen (V) Bertel Haarder  

 (V) Svend Aage Jensby (V) Erling Oxdam (V) Ulla Tørnæs (V) Helge Adam Møller  

 (KF) Bendt Bendtsen (KF) Brian Mikkelsen (KF) Gitte Seeberg (KF) John Vinther  

 (KF) den 28. oktober 1997 Folketinget opfordrer regeringen til inden udgangen af 1997 at fremsætte  

 de fornødne lovforslag og foretage de fornødne ændringer i bekendtgørelser,  

 cirkulærer og andre administrative forskrifter for at tilstræbe narkofri  

 fængsler og fremme en mere effektiv afsoning ud fra følgende retningslinjer:
 1. Skærpede regler for udgange og besøg.
 2. Flere karantæneafdelinger til isolation efter udgang.
 3. Bedre teknik til overvågning.
 4. Bedre teknisk sikring mod undvigelse.
 5. Bedre uddannelse af fængselspersonalet.
 6. Udvidelse af området for anvendelsen af straffelovens § 83 og strengere  

 straffe for kriminalitet begået under afsoning.
 7. Skærpede disciplinærstraffe og strafforlængelse for kriminalitet begået  

 under undvigelse.
 8. Varetægtsfængsling ved pågribelse af undvegne.
 9. Senere prøveløsladelsestidspunkt ved narkohandel og misbrug af  

 narkotika i fængslerne og efter kriminalitet begået under undvigelse eller  

 udgang/orlov.
 10. Revurdering af fordelingen af indsatte mellem lukkede og åbne  

 fængsler.
 11. Omgående overflytning til andet fængsel af stærke indsatte, der  

 udnytter eller skaber frygt hos medindsatte, og af afsonere, der udgør en  

 sikkerhedsrisiko for ansatte og andre indsatte, samt omgående overflytning  

 ved begået kriminalitet eller overtrædelse af disciplinære forskrifter.
 12. Særlige afdelinger til mindre personalekrævende indsatte.
 13. Særligt sikrede fængsler til stærke indsatte.
 14. Forsøg med weekendfængsel.
 15. Flere kontraktfængselspladser til dem, der ønsker en narkofri  

 afsoning.
 16. Flere ransagninger og narkohunde.
 17. Bedre teknik til afsløring af narkoindsmugling.
 18. Selvaktivering.
 19. Begrænsning af de indsattes adgang til aktindsigt.
 20. Lovgivning til imødegåelse af de indsattes mulighed for kommunikation  

 via moderne teknologi.
Bemærkninger til forslaget Almindelige bemærkninger Beslutningsforslaget er i let revideret form en genfremsættelse af  

 beslutningsforslag nr.
B 11, folketingsåret 1996-97, Folketingstidende  

 1996-97, Folketingets forhandlinger side 209 og 378, tillæg A side 1028 og  

 1033 samt tillæg B side 24).
 Det danske retssystem har skabt en række nuancerede sanktionsmuligheder  

 fra bøde over tiltalefrafald, ungdomskontrakter, samfundstjeneste,  

 behandling, hæfte og betinget samt ubetinget fængsel.
 Forslagsstillerne er enige i, at der i et moderne retssamfund bør være en  

 række alternativer til frihedsstraf, ligesom nye muligheder løbende bør  

 afprøves.
 Forslagsstillerne peger her på som noget nyt at indføre en forsøgsordning  

 med weekendfængsel til afsoning af kortvarige frihedsstraffe.
 Forslagsstillerne ønsker endvidere at pege på muligheden for, at  

 domstolene ved dom fastsætter, at en afsoning skal finde sted snarest uden  

 mulighed for administrativ beslutning om udsættelse, ligesom det bør  

 overvejes, om ikke kriminelle, der selv vælger en afsoning med et begrænset  

 antal eller ingen besøg, udgang og orlov, kan prøveløslades hurtigere.
I de tilfælde, hvor domstolene til trods for de mange andre  

 sanktionsmuligheder på grund af forbrydelsens grovhed eller gerningsmandens  

 gentagne recidiver idømmer frihedsstraf, finder forslagsstillerne, at  

 afsoningen bør ske under mere ordnede forhold, og at afsoningen bør være mere  

 effektiv og mærkbar, ligesom det er væsentligt for den præventive effekt, at  

 afsoningen finder sted hurtigst muligt.
Dette gælder ikke mindst for de  

 relativt få, der er idømt længere frihedsstraffe.
 Forslagsstillerne tager afstand fra den praksis, at afsagte domme i alt  

 for høj grad udhules administrativt ikke mindst gennem udstrakte muligheder  

 for orlov/udgang, ligesom forslagsstillerne ønsker, at der på længere sigt  

 afsættes midler til at indrette fængslerne med henblik på imødegåelse af  

 fangeflugter.
Det bør her erindres, at det indsatte klientel gennem årene er blevet mere  

 belastet, hvor især de negativt indstillede, stærke indsatte giver store  

 problemer for både personalet og medindsatte.
Det er helt uholdbart, at det  

 gang på gang kan konstateres, at stærke fanger fortsætter deres kriminelle  

 aktiviteter under afsoningen.
 Et særligt problem er tilstedeværelse af narko i fængslerne.
 Forslagsstillerne finder det helt uacceptabelt, at personer, der er dømt  

 for narkoforbrydelser, ikke blot fortsætter deres ulovlige virksomhed under  

 afsoningen, men tvinger andre svagere indsatte til at deltage i  

 forbrydelserne, ligesom det forekommer helt uacceptabelt, at personer, der er  

 stoffri inden afsoning, bliver narkomaner under fængselsopholdet.
 Det er vigtigt, at der findes nye veje for at få fængslede narkomaner ud  

 af deres misbrug, ligesom det er vigtigt at undgå, at de, der indsættes i  

 fængslerne, bliver narkomaner under opholdet.
En mere hensigtsmæssig fordeling mellem lukkede og åbne fængsler af  

 personer med narkodomme og lange frihedsstraffe skønnes vigtig.
Det er  

 utilfredsstillende, at personer idømt flere års fængselsstraf sendes til  

 afsoning i åben anstalt.
For at effektivisere afsoningen og gøre det vanskeligere at indsmugle  

 narkotika, våben og mobiltelefoner m.v. finder forslagsstillerne, at der  

 først og fremmest bør foretages en betydelig opstramning i reglerne for  

 udgang og besøg.
Dette kan ske administrativt.
 En sådan opstramning vil frigøre mere personale til kontrol efter udgang  

 og besøg og muliggøre hyppigere ransagninger i cellerne.
 De lukkede fængsler er for størstedelens vedkommende fra forrige  

 århundrede og nedslidte.
Forslagsstillerne finder, at der er et påtrængende behov for at etablere 2  

 nye og mindre fængsler med det formål at fjerne de negativt dominerende  

 indsatte - de såkaldte stærke fanger.
Formålet er ikke mindst at sikre de  

 øvrige indsatte, der i højere og højere grad anmoder om at blive hensat i  

 frivillig isolation af angst for andre indsatte.
En arbejdsgruppe under Direktoratet for Kriminalforsorgen har i en rapport  

 fra marts 1996 skønnet, at der er tale om ca. 40 personer, som det er  

 nødvendigt at afskære fra andre indsatte.
Dette kan efter arbejdsgruppens  

 opfattelse ske ved at oprette 4 særafdelinger i de eksisterende fængsler  

 eller 2 små nye særfængsler.
 Forslagsstillerne finder det mest hensigtsmæssigt at oprette 2 små særligt  

 sikrede fængsler med plads til i alt ca. 50 stærke indsatte.
Forslagsstillerne er indstillet på at afsætte de fornødne midler til  

 opførelse af 2 moderne særligt sikrede fængsler, men forslagsstillerne  

 understreger, at det er en helt afgørende forudsætning for forslagsstillernes  

 vilje til at finde midler til opførelse af nye fængsler, at disse anvendes  

 til de negativt dominerende indsatte.
Det foreslås, at bevillingerne til  

 fængsler i 1998 øges med 100 mio. kr.
Bemærkninger til forslagets enkelte punkter Ad 1 og 2 Dagspressen har adskillige gange haft beretninger om fangeflugter,  

 forbryderes foredragsvirksomhed og skiferie for langtidsfanger.
 Forslagsstillerne finder det aldeles utilfredsstillende, at selv  

 langvarige fængselsstraffe udmålt af domstolene i den grad kan udhules ved  

 administrativt fastsatte regler om udgang, ferie, foredragsturne og besøg.
De mange udgange og besøg gør det helt umuligt for fængselspersonalet at  

 kontrollere, om der f.eks. indsmugles narkotika og mobiltelefoner, som slet  

 ikke skal findes i danske fængsler.
Dette uvæsen kan nedbringes ved at  

 foretage en betydelig opstramning i administrationen af reglerne for udgang  

 og besøg.
Det vil tillige frigøre personale til hyppigere ransagninger efter  

 narkotika.
Forslagsstillerne er i den forbindelse opmærksomme på, at der kan være  

 visse tekniske og sundhedsmæssige indvendinger mod de kendte muligheder for  

 gennem røntgenstråling og ultralydskanning at afsløre narko i legemets  

 hulrum.
Derimod har kriminalforsorgens konsulent selv i et svar til  

 Retsudvalget af 26. november 1995, alm. del - bilag 227, folketingsåret  

 1995-96, peget på muligheden for, at indsatte hensættes i enrum - den  

 såkaldte pottevagt - som bedst anvendelige metode, hvor der foreligger  

 konkret mistanke om indsmugling i legemet af narkotika.
Ad 3-5 Forslagsstillerne ser med megen alvor på de aldeles utilfredsstillende  

 forhold i fængslerne.
Forslagsstillerne har navnlig lyttet til  

 fængselspersonalets beskrivelse af forholdene.
Ud over stramning af reglerne  

 for afsoning og etablering af to nye fængsler for stærke fanger er det  

 fortsat nødvendigt løbende at renovere den bestående fængselsmasse samt  

 udbygge den elektroniske overvågning.
Ad 6-9 Gentagne fangeflugter og kriminalitet begået under afsoning har efterladt  

 det indtryk, at det ikke kan betale sig at holde sig kriminalitetsfri og  

 overholde de disciplinære forskrifter under afsoningen.
Forslagsstillerne  

 finder, at dette i alt for høj grad er medvirkende til de voldelige episoder  

 i fængslerne og de ofte i dagspressen beskrevne kaotiske forhold i  

 fængslerne, ligesom forslagsstillerne har hæftet sig ved henvendelserne til  

 Retsudvalget fra Dansk Fængselsforbund og enkeltmedlemmer af forbundet.
 Forslagsstillerne finder det mere naturligt, at det er hovedreglen, at  

 enhver form for overtrædelse af disciplinære forskrifter, ikke mindst  

 udeblivelse efter udgang og flugt samt kriminalitet begået under afsoning i  

 fængslet eller under udgang og undvigelse, udløser en mærkbar sanktion.
Særligt ad 6 Straffelovens § 83, stk. 1, omhandler strafforhøjelse på grund af  

 kriminalitet begået under afsoning.
Forslagsstillerne finder, at bestemmelsen  

 slet ikke er tidssvarende.
Bestemmelsen nævner kun voldsforbrydelser m.v.  

 samt brandstiftelse.
Tyveri, narkohandel samt overtrædelse af lov om  

 euforiserende stoffer er slet ikke omtalt.
Bestemmelsen bør ændres, således  

 at enhver kriminalitet begået under afsoning kan medføre strafforhøjelse.  

 Dette gælder også besiddelse af et mindre kvantum narkotika - herunder hash.
Forslagsstillerne finder i øvrigt, at anklagemyndigheden bør være langt  

 mindre tilbageholdende med at rejse tiltale for forhold begået under  

 afsoning.
Det bør ganske enkelt ikke på grund af »rabatordninger«  

 kunne betale sig at begå nogen form for kriminalitet under afsoning.
Der bør  

 derfor som udgangspunkt altid rejses tiltale med påstand om tillægsstraf.
Særligt ad 8 Forslagsstillerne finder, at den omstændighed, at strafafsonere undviger,  

 skaber en formodning om, at de pågældende under undvigelsen har ernæret sig  

 ved kriminalitet.
Denne mistanke bør udgøre et særligt retsgrundlag for  

 varetægtsfængsling for at give politiet mulighed for nøje at undersøge den  

 undvegnes færden under undvigelsen.
Særligt ad 9 Prøveløsladelsesreglerne indeholder efter straffelovens formulering ingen  

 automatik.
Tværtimod forudsætter prøveløsladelse, at den dømtes forhold ikke  

 gør løsladelsen utilrådelig, og skal betinges af, at den pågældende ikke i  

 prøvetiden begår strafbart forhold.
 Forslagsstillerne finder det, som straffeloven er formuleret, mere  

 naturligt, at prøveløsladelsestidspunktet udskydes, hvis den pågældende under  

 afsoningen har givet anledning til disciplinære problemer eller begået  

 kriminalitet.
Ad 10 Forslagsstillerne finder det helt uacceptabelt, at afsonere med langvarige  

 straffe kort tid efter indsættelsen til afsoning placeres i åbne fængsler.
 Justitsministeren har således selv oplyst, at tilladelse til afholdelse af  

 en skiferie for en gruppe afsonere fra statsfængslet i Jyderup bl.a. blev  

 givet til flere personer, der i 1994 og 1995 var idømt adskillige års fængsel  

 for narkohandel.
Ad 11 Forslagsstillerne finder, at fængselsledelsen bør bemyndiges til omgående  

 og på eget initiativ at flytte indsatte, der begår kriminalitet, sætter sig  

 ud over de disciplinære forskrifter eller optræder som overfanger over for  

 andre.
Forslagsstillerne finder, at der er et påtrængende behov for at kunne  

 beskytte indsatte mod de stærke medindsatte, og at det bedst kan gøres ved at  

 flytte de stærke indsatte, fordi deres magt typisk består i, at deres blotte  

 tilstedeværelse skaber frygt hos medindsatte.
Derved kan de tvinge  

 medindsatte til at foretage eller undlade handlinger.
Ad 12 Forslagsstillerne ønsker at pege på mulighederne for, at udvalgte grupper,  

 herunder grupper, der afsoner i weekendfængsel, indsættes på særligt åbne  

 institutioner med et minimum af vagtpersonale og forsorgspersonale.  

 Vedligeholdelsen af institutionen og den daglige drift bør forsøgsvis i  

 højere grad overlades til de indsatte selv.
Ad 13 Som anført under de almindelige bemærkninger finder forslagsstillerne det  

 mest hensigtsmæssigt at oprette 2 små særligt sikrede fængsler med plads til  

 i alt ca. 50 stærke indsatte.
Fængslerne skal anvendes til hensættelse straks efter dom af domfældte,  

 der er dømt for en sådan kriminalitet, at det efter de øvrige oplysninger om  

 pågældende må befrygtes, at de under afsoningen vil udøve en negativ  

 indflydelse på andre indsatte.
Endvidere skal personer, der afsoner i andre  

 lukkede eller åbne anstalter, kunne overflyttes til de særligt sikrede  

 anstalter, såfremt der er bestemte grunde til at tro, at de pågældende udøver  

 en stærk negativ indflydelse på medindsatte.
 Som omtalt under de almindelige bemærkninger har en arbejdsgruppe under  

 Direktoratet for Kriminalforsorgen i en rapport fra marts 1996 peget på  

 nødvendigheden af, at visse indsatte med en negativt dominerende indflydelse  

 hensættes i særlige afsoningssteder.
 Problemerne med disse indsatte er så massive, at de nuværende muligheder  

 som f.eks. anbringelse i strafcelle eller enrum slet ikke er tilstrækkelige.
 Denne lille gruppe stærke fanger har så negativ en indflydelse på  

 fængselsmiljøet, at det er helt nødvendigt, at disse fanger flyttes, for at  

 resocialiseringsbestræbelserne for det store flertal af de indsatte kan leve  

 op til deres formål.
 Det fremgår af den omtalte rapport, at forholdene er stærkt problematiske  

 i alle institutioner, og at problemerne udspringer af, at de mest dominerende  

 indsatte bruger deres position til at udnytte andre afsonere til at forbedre  

 egen position.
Der anvendes midler, som ikke har været brugt tidligere.
Både indsatte og  

 ansatte frygter for, at fremsatte trusler skal blive ført ud i livet.
 Forholdene har medført, at andre indsatte ikke tør tage arbejde på  

 bestemte arbejdspladser eller deltage i fritidsaktiviteter, lader sig udnytte  

 økonomisk og socialt, presses til at være håndlangere, presses til at  

 udeblive fra udgang eller til at undvige eller tvinges til at gå i frivilligt  

 enrum.
Arbejdsgruppen frygter endvidere, at de stærke indsattes position kan  

 skabe en sådan frygt hos de ansatte, at personalet bliver mere  

 tilbageholdende med at skride ind over for denne gruppe indsatte.
Samtidig  

 kan det være svært for personalet at gennemføre disciplinærsager.
 Forslagsstillerne finder, at oprettelsen af 2 nye, mindre fængsler på den  

 mest effektive måde vil afskære de personer, der anbringes der, fra at udøve  

 en negativ indflydelse på medindsatte.
 Erfaringen viser, at den omstændighed, at stærke fanger befinder sig i  

 samme bygning som andre indsatte, giver dem mulighed for at gøre deres  

 negative indflydelse gældende.
 Rapportens oplysninger blev bekræftet ved Retsudvalgets besøg i Vridsløse  

 Statsfængsel i september 1996.
Ad 14 Forslagsstillerne forestiller sig sanktionen anvendt over for personer,  

 der er idømt kortvarige fængselsstraffe, og som må skønnes ikke at give  

 disciplinære problemer eller have særlig brug for sociale  

 hjælpeforanstaltninger under fængselsopholdet.
Der tænkes navnlig på frihedsstraffe for overtrædelse af særlovgivningen,  

 herunder færdselsloven, samt f.eks. kortvarige fængselsstraffe på grund af  

 vold i familien, hvor ægtefællen fortsat bor hos voldsmanden.
Endelig kan en  

 sådan sanktionsform være hensigtsmæssig over for unge voldsdømte, der er  

 idømt kortvarige frihedsstraffe, og som er i færd med en uddannelse, der  

 derfor ikke behøver at afbrydes.
Forslag om weekendfængsler var indeholdt i beslutningsforslag om  

 indførelse af mulighed for at idømme kortere frihedsstraffe i form af  

 weekendfængsel, som Venstre og Det Konservative Folkeparti fremsatte den 19.  

 april 1994, jf. beslutningsforslag nr.
B 95, folketingsåret 1993-94,  

 Folketingets forhandlinger, spalte 9422 og 11443 og till.
A 8559.
Ad 15 Det er helt utilfredsstillende, at personer, der inden afsoningen ikke var  

 narkomisbrugere, eller personer, der ønsker at blive afvænnet, ikke har bedre  

 muligheder for at blive adskilt fra dem, der anvender og sælger narkotika.
 Ophold på en kontraktfængselsafdeling indebærer, at den indsatte  

 forpligter sig til at være stoffri og i behandling.
Det bør på alle mulige måder forsøges at motivere den enkelte indsatte til  

 at ophøre med misbruget.
Derfor bør forsøget med kontraktfængsler udvides.
Ad 16 og 17 Det er almindeligt kendt, at narkoen i fængslerne primært skaffes i  

 forbindelse med besøg og under udgang.
Der foretages flere tusinde visitationer hvert år.
Det siger sig selv, at  

 færre udgange og besøg ville indskrænke behovet for visitationer væsentligt  

 og frigøre ressourcer til mere effektiv kontrol.
 Flere narkohunde og bedre teknik til afsløring af tilstedeværelsen af  

 narko vil ligeledes forbedre mulighederne for at afsløre indsmuglingen af  

 narko.
Ad 18 De indsatte bør i maksimalt omfang selv vedligeholde anstalterne og stå  

 for den daglige drift og betjening.
Ad 19 Det virker meget uhensigtsmæssigt, at strafafsonere ved systematisk  

 udnyttelse af reglerne om aktindsigt i sager om straffuldbyrdelse kan  

 forhindre et fornuftigt samarbejde mellem politi og kriminalforsorg om en  

 effektiv afsoning.
Endvidere kan det befrygtes, at reglerne er med til at  

 vanskeliggøre opklaringen af forseelser og forbrydelser i fængslerne, hvilket  

 vil indebære en forringelse af fængselspersonalets og de svage fangers  

 retssikkerhed, idet den negativt styrende gruppe har en position i forhold  

 til deres medfanger, der gør det vanskeligt at få udsagn fra andre indsatte,  

 der med rette frygter repressalier.
 Spørgsmålet om aktindsigt i sager om straffuldbyrdelse er behandlet i  

 handlingsplanen om organiseret kriminalitet, der blev afgivet af en  

 arbejdsgruppe under Justitsministeriet i marts 1995.
I handlingsplanen foreslås det, at forvaltningslovens regler om aktindsigt  

 begrænses i sager om fuldbyrdelse af straf.
Forslagsstillerne er enige i  

 denne indstilling og finder, at aktindsigten i den grad strider mod  

 offentlige interesser, at der ikke kan være principielle indvendinger imod at  

 indskrænke aktindsigten på dette punkt.
Ad 20 De kriminelle har for længst taget den moderne teknologi i brug.
Dette gør  

 retsplejelovens bestemmelser om politiets tvangsindgreb illusoriske.
 Hvis politiet fortsat skal kunne efterforske forbrydelser og  

 fængselspersonalet håndhæve forskrifterne for strafafsonere, må lovgivningen  

 følge med.
 De kriminelle, herunder strafafsonere i fængslerne, har for længst  

 opdaget, at det er vanskeligt og omkostningskrævende for politiet at aflytte  

 mobiltelefoner, der i vidt omfang indsmugles i fængslerne.
Man kan forestille sig, at strafafsonere vil indsmugle lommecomputere med  

 adgang til Internet.
Over Internet vil de kriminelle frit kunne korrespondere  

 med omverdenen.
På den måde bliver f.eks. adgang til brevcensur gjort aldeles  

 illusorisk.
 Derfor bør retsplejeloven ændres.
Skriftlig fremsættelse Birthe Rønn Hornbech (V) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en mere effektiv afsoning i  

 fængsler og arresthuse og oprettelse af fængsler for stærke fanger.
(Beslutningsforslag nr.
B 38).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
