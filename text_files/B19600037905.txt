 I medfør af lov nr. 129 af 31. marts 1960 om vaccination mod mund- og  

 klovesyge fastsættes herved følgende bestemmelser.
 § 1.  Gennemførelsen af vaccinationer mod mund- og  

 klovesyge i henhold til denne bekendtgørelse ledes af veterinærdirektoratet  

 efter de i bekendtgørelsen fastsatte retningslinjer, og veterinærdirektoratet  

 afgør, i hvilket omfang vaccinationerne skal foretages.
 Stk. 2.  Veterinærdirektoratet fastsætter, hvilke  

 vaccinetyper der skal anvendes, og forestår distribueringen af vaccinen.
 § 2.  Ved vaccination af klovbærende dyr skal i denne  

 bekendtgørelse forstår vaccination af kvæg, får og geder.
 § 3.  Veterinærdirektoratet kan påbyde vaccination af  

 alle klovbærende dyr inden for områder, hvor det skønnes, at fare for smitte  

 med mund- og klovesyge fra udlandet er til stede.
 Stk. 2.  Såfremt mund- og klovesyge optræder her i  

 landet, kan veterinærdirektoratet påbyde vaccination af alle klovbærende dyr  

 inden for områder, hvor det skønnes, at fare for smitte foreligger.
 § 4.  Ejeren (brugeren) af klovbærende dyr, der har  

 haft smittefarligt samkvem med en af mund- og klovesyge angrebet besætning,  

 skal straks lade foretage vaccination, der, medmindre dispensation fra den  

 pågældende kredsdyrlæg foreligger, skal omfatte alle klovbærende dyr, der  

 hører til den pågældende besætning, herunder også dyr på græs.
 § 5.  Veterinærdirektoratet kan påbyde vaccination af  

 klovbærende dyr, forinden de indsættes på fælles græsgange eller større  

 græsningsarealer, der ved hegn eller på anden måde er delt i lodder eller  

 fenner, tilhørende forskellige ejere eller udlejet til forskellige lejere.
 § 6.  Såfremt et mejeri har vedtaget at lade foretage  

 kollektiv vaccination af de besætninger, hvorfra der leveres mælk til  

 mejeriet, skal samtlige ejere (brugere) af disse besætninger, så snart  

 veterinærdirektoratets tilslutning foreligger, lade samtlige de dem  

 tilhørende klovbærende dyr vaccinere inden for en af det pågældende mejeri  

 fastsat tidsfrist.
Stk. 2.  Den i stk. 1 anførte pligt påhviler også ejere  

 (brugere) af klovbærende dyr, der befinder sig inden for området af det i  

 stk. 1 omtalte mejeri, selv om der ikke leveres mælk fra disse dyr til det  

 pågældende mejeri.
Kredsdyrlægen afgør i tvivlstilfælde mejerikredsens  

 område.
§ 7.  Veterinærdirektoratet kan påbyde, at alle  

 klovbærende dyr inden for en afstand af 2 km fra et eksportmarked eller en  

 samlestald skal vaccineres, såfremt en landbo- eller husmandsforening inden  

 for den pågældende virksomheds opland eller ledelsen af den pågældende  

 virksomhed anmoder herom.
Den pågældende virksomhed skal organisere  

 vaccinationerne straks efter påbudets udstedelse.
§ 8.  Såfremt en i medfør af §§ 3-7 foretaget  

 vaccination medfører dyrets død som umiddelbar følge, og dette er  

 sandsynliggjort ved en af en kredsdyrlæge udfærdiget og af  

 veterinærdirektoratet godkendt syge- og obduktionserklæring, skal der af det  

 offentlige ydes erstatning i overensstemmelse med reglerne i § 8 i lov nr.  

 156 af 14. april 1920 om smitsomme sygdomme hos husdyrene.
Erstatningen  

 udredes dog i disse tilfælde fuldt ud af statskassen.
 Stk. 2.  Erstatning ydes ikke for mulige andre følger af  

 vaccinationen og heller ikke, såfremt ejeren selv ved uforsigtighed eller  

 forsømmelse er skyld i dyrets død, eller han, såfremt der indtræder  

 faretruende sygdomstegn, har undladt at tilkalde en dyrlæge.
 § 9.  En kreaturejer (bruger) kan fritages for påbudt  

 vaccination, jfr. §§ 3-7, såfremt hans klovbærende dyr er vaccineret med en  

 vaccine af samme type som den, der skal anvendes til de påbudte  

 vaccinationer, og dyrene ved regelmæssige vaccinationer holdes immune i samme  

 tidsrum som de dyr, der vaccineres i henhold til bestemmelserne i de nævnte  

 paragraffer.
Stk. 2.  Såfremt en kreaturejer (bruger) ønsker  

 fritagelse som i stk. 1 nævnt, skal han til kredsdyrlægen indsende en  

 ansøgning bilagt skriftlig oplysning om hans besætnings forhold vedrørende  

 vaccination samt om indkøb af kvæg, får og geder.
Oplysningen om besætningens  

 vaccinationsforhold skal være attesteret af en dyrlæge.
 § 10.  Vedkommende kreaturejer (bruger) skal  

 vederlagsfrit stille den fornødne medhjælp til rådighed for dyrlægen ved  

 vaccination af dyr i henhold til §§ 3-7 og skal, såfremt dyrene er på græs,  

 vederlagsfrit samle dem på en sådan måde, at vaccination kan foretages.  

 Opfylder han ikke disse forpligtelser, kan veterinærdirektoratet på hans  

 regning antage den fornødne medhjælp.
§ 11.  Såfremt en kreaturejer (bruger) modsætter sig  

 påbudt vaccination, jfr. §§ 3-7, hvilket dyrlægen omgående skal indberette  

 til kredsdyrlægen, skal veterinærdirektoratet lade vaccinationen gennemføre  

 ved politiets foranstaltning.
Det mejeri, hvortil den pågældende er  

 leverandør, skal afvise modtagelse af hans mælk, indtil vaccinationen er  

 foretaget.
 Stk. 2.  Opstår der, inden den påbudte vaccination er  

 foretaget, mund- og klovesyge i en besætning, hvis ejer (bruger) har modsat  

 sig påbudt vaccination, kan der ikke ydes ham erstatning for tilbageholdt  

 mælk eller for tab, for hvilke der ellers på anden måde ydes godtgørelse af  

 det offentlige.
§ 12.  Inden for et tidsrum af 5 måneder efter de i  

 henhold til §§ 3-7 foretagne vaccinationer er det forbudt at føre kvæg, får  

 og geder ind i de områder, der er omfattet af nævnte vaccinationer, medmindre  

 en medfølgende dyrlægeattest godtgør, at dyrene er vaccineret med en vaccine  

 af samme type som den, der er anvendt ved de påbudte vaccinationer inden for  

 området, og på et tidspunkt, der ikke ligger længere tilbage end områdets  

 vaccinationstidspunkt.
Den nævnte attest skal være i overensstemmelse med de  

 formularer, der er angivet i bilaget til denne bekendtgørelse (formularerne A  

 og B). Attesten skal ejeren (brugeren) opbevare i mindst 12 måneder og på  

 forlangende forevise kredsdyrlægen.
 Stk. 2.  Uanset det i stk. 1 nævnte forbud er det  

 tilladt at føre kvæg, får og geder, der ikke opfylder de i stk. 1 anførte  

 krav, til slagtning på de inden for de nævnte områder beliggende offentlige  

 slagtehuse, eksportsvineslagterier, kreatureksportslagterier og godkendte  

 private slagtehuse.
 Stk. 3.  Uanset det i stk. 1 nævnte forbud er det  

 tilladt de inden for de nævnte områder beliggende eksportmarkeder,  

 samlestalde samt udførselssteder for klovbærende dyr at modtage de i stk. 2  

 nævnte dyr.
 § 13.  Udgifterne til de i §§ 3-5 omhandlede  

 vaccinationer afholdes af statskassen.
Stk. 2.  Udgifterne til de i § 6, stk. 1, omhandlede  

 vaccinationer afholdes af det pågældende mejeri, der er berettiget til at  

 opkræve afholdte udgifter hos de enkelte leverandører.
Udgifterne til de i §  

 6, stk. 2, omhandlede vaccinationer afholdes af vedkommende ejer (bruger).
 Stk. 3.  Udgifterne til de i § 7 omhandlede  

 vaccinationer afholdes af vedkommende virksomhed.
 Stk. 4.  Der ydes kreaturejere (brugere), der i henhold  

 til § 9 fritages for påbudt vaccination, refusion for de udgifter, der  

 dokumenteres at være afholdt til den foretagne vaccination.
 § 14.  Enhver dyrlæge har pligt til inden for sit  

 praksisområde at medvirke ved gennemførelsen af de i §§ 3-7 omhandlede  

 vaccinationer og skal føre protokol eller kartotek over disse, således at det  

 til enhver tid kan konstateres, i hvilke besætninger (med angivelse af disses  

 størrelse ordnet efter de for vaccinationerne angivne aldersklasser) der er  

 foretaget vaccination, idet dato og årstal for denne samt typen af den  

 anvendte vaccine anføres.
Stk. 2.  Dyrlægerne skal omgående til det pågældende  

 mejeri, henholdsvis eksportmarked eller samlestald indberette om de i §§ 6-7  

 omhandlede vaccinationer.
Indberetningen, der skal affattes i  

 overensstemmelse med formular C i bilaget til denne bekendtgørelse, skal også  

 omfatte alle de i § 6, stk. 2, nævnte dyr.
Dyrlægerne skal efter derom  

 modtaget anmodning fra veterinærdirektoratet afgive indberetninger også om  

 andre vaccinationer.
 § 15.  Ved vaccination mod mund- og klovesyge må kun  

 anvendes vaccine, der udleveres gennem veterinærdirektoratet, og  

 vaccinationen må kun foretages af en dyrlæge.
 § 16.  Indførsel af vaccine mod mund- og klovesyge fra  

 udlandet må kun finde sted med landbrugsministeriets tilladelse.
 § 17.  Ved opbevaring og anvendelse af vaccine mod  

 mund- og klovesyge skal de af landbrugsministeriet og veterinærdirektoratet  

 herfor fastsatte regler nøje følges.
 Stk. 2.  Dyrlæger og mejerier skal nøje overholde de af  

 landbrugsministeriet eller veterinærdirektoratet fastsatte regler for  

 regnskabsføring over den til offentlig brug modtagne vaccine og for  

 indberetninger herom til veterinærdirektoratet.
 Stk. 3.  Den af landbrugsministeriet fastsatte pris for  

 vaccine mod mund- og klovesyge skal nøje overholdes.
§ 18.  Overtrædelse af bestemmelserne i §§ 4, 6, 10,  

 11, stk. 1, 2. punktum, 12, stk. 1, 14, 15, 16 og 17 straffes med bøde.
På  

 samme måde straffes den, der undlader at efterkomme påbud eller forbud, der  

 udstedes i henhold til denne bekendtgørelse.
 § 19.  Denne bekendtgørelse træder i kraft straks.  

 Samtidig ophæves bekendtgørelse nr. 8 af 20. januar 1953 om vaccination mod  

 mund- og klovesyge som ændret ved tillægsbekendtgørelse nr. 223 af 8. juli  

 1955.
Landbrugsministeriet, den 3. november  

 1960 Karl Skytte.
/J.
Jensen.
BILAG (Formularerne foreligger ikke trykt.) A.
Vedrørende vaccination af dyr, der agtes indført i vaccineret område:
