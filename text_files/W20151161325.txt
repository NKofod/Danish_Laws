Offererstatningslovens §§ 1 og 10 - plejepersonales mv. tilskadekomst i arbejdstiden, nævnets j.nr. 15-520-06684 Ansøger var ansat på en institution for børn og unge med særlige behov.
I forbindelse med sit arbejde sprang den 11-årige skadevolder, som var en dreng med autisme og ADHD, under et affektudbrud op på nakken af ansøger.
Ansøger pådrog sig herved en pludselig overbelastning af nakkemuskulatur.
Både ansøger selv samt ansøgers arbejdsplads havde om hændelsesforløbet forklaret, at skadevolder handlede i affekt, idet han havde givet udtryk for, at han ikke ønskede at være på institutionen.
Han havde i forbindelse hermed lagt møblerne ned og lagt sig på gulvet og udtrykt, at han ville hjem.
Ansøger forsøgte herefter at komme i kontakt med skadevolder og placerede sig foran ham på hug, hvorefter skadevolder pludselig sprang op og henover ansøger, imens han satte af ved at slå hænderne i nakken på ansøger.
Nævnet fandt efter en samlet gennemgang af sagen, at det ikke med tilstrækkelig sikkerhed var godtgjort, at skadevolder havde overtrådt straffeloven, idet nævnet lagde vægt på, at det var tvivlsomt, om skadevolder var fuldt ud klar over konsekvenserne af den handling, som han foretog, ligesom nævnet fandt det tvivlsomt, at de objektive betingelser om, at den skadevoldende handling skal være retsstridig og kvalificeret, var opfyldt.
Afslag blev herefter givet efter offererstatningslovens § 1.
 Nævnet bemærkede endvidere, at forholdet ikke var anmeldt til politiet, men at nævnet ikke i sagen havde taget stilling til, om der kunne dispenseres for den manglende politianmeldelse, allerede fordi der skulle meddeles afslag i medfør af offererstatningslovens § 1.
