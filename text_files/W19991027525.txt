Kendelse fra Pressenævnet i sag nr.  

 64/1999 Direktøren for Kommandørgården  

 på Rømø [K] har klaget til Pressenævnet over en  

 artikel bragt i Fagbladet SID, nr. 18   21. maj 1999, idet hun mener, at god  

 presseskik er tilsidesat.
 Artiklen lød:
"Hotelchef nægter at snakke RØMØ: Der blev kippet med de røde  

 faner foran Kommandørgården på Rømø sidste  

 fredag, da SiD, TIB og Elforbundet demonstrerede mod direktør  

[K]s modvilje til at indgå overenskomst.
 Som omtalt i Fagbladet er virksomhederne Hotel  

 Kommandørgården, Rømø Sommerland og  

 Kommandørgårdens Camping på Rømø under  

 blokade, og demonstrationen skød således feriesæsonen i  

 gang med en opfordring til alle turister om at køre et andet sted hen  

 med campingudstyr og feriedrømme.
- Vi er ude på at vise hende, at vi mener vores  

 blokade alvorligt, og at hun lige så godt kan tegne overenskomst med  

 det samme.
Allerede nu svigter forsyninger af fødevarer, og KAD, RBF,  

 NNF og HK har meddelt, at de nu også støtter op om blokaden,  

 oplyser  Bruno  Jeggesen, der er formand i SiD i  

 Skærbæk.
 Blokaden mod [K]s virksomheder er startet på grund  

 af de ansattes urimelige vilkår og på grund af grov chikane mod  

 ansatte, medlemmer af blandt andet SiD, der har vovet at kræve deres  

 rettigheder.
- [K] vil indtil videre kun forhandle gennem de  

 kristeliges arbejdsgiverorganisation, men vi har meddelt hende, at det er  

 hende, der skal forhandle med os, og at vi kræver en overenskomst  

 indgået nu, siger  Bruno  Jeggesen." Klageren har anført, at bladet på ny ikke har  

 kontaktet hende i forbindelse med en artikel om  

 Kommandørgården.
 Klageren har videre anført, at artiklen derfor kun  

 indeholder den halve sandhed.
 Bladet har i en udtalelse anført, at det som  

 udgangspunkt er en naturlig opgave for fagbevægelsens medier at  

 beskæftige sig med medlemmernes arbejdsforhold.
 Bladet har videre anført, at det er indlysende, at  

 bladet orienterer læserne om det fuldt lovlige kampskridt, der er tale  

 om, når en række fagforbund indleder blokade mod en  

 arbejdsgiver.
Bladet har videre anført, at notitsen alene er en  

 konstatering af dette skridt.
Selve rubrikken bygger på  

 afdelingsformandens udtalelser og den kendsgerning, at klageren ifølge  

 ham ikke ønsker at tale med de aktionerende fagforeningsfolk.
 Bladet har yderligere anført, at notitsen derudover  

 indeholder en ganske kort opsummering af indholdet i den artikel, som  

 klageren tidligere har nægtet at kommentere, og at bladet ikke i  

 forbindelse med denne notits har fundet anledning til at indhente en  

 kommentar fra klageren.
Bladet har endelig anført, at bladet gør,  

 hvad man kan for at komme i kontakt med klageren.
Bladet har til  

 støtte herfor fremlagt kopi af en notits om samme blokade i nr. 20  

 4. juni 1999.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Tage Clausen  

 og Ole Askvig.
 Pressenævnet udtaler:
Pressenævnet finder, at der i den påklagede  

 artikel ikke er oplysninger, der burde have været forelagt for klageren  

 forud for offentliggørelsen.
Nævnet finder derfor ikke grundlag  

 for kritik af bladet.
 Afsagt den 10. august 1999.
