Skriftlig fremsættelse (6. oktober 2004) Undervisningsministeren  

  

 (Ulla Tørnæs):
 Herved tillader jeg mig for Folketinget at fremsætte:
Forslag til lov om  

 ændring af lov om produktionsskoler. (Vejledning via Ungdommens  

 Uddannelsesvejledning, skolernes information og annoncering og elektronisk  

 indberetning af oplysninger til beregning af kommunalt bidrag) (Lovforslag nr.
L 3).
 Med dette lovforslag indføres, at en produktionsskole kun  

 kan optage deltagere med statstilskud, når kommunalbestyrelsen i den unges  

 hjemstedskommune gennem Ungdommens Uddannelsesvejledning vurderer, at den  

 unge  

 er omfattet af produktionsskolernes målgruppe.
 Hvis den unge tilhører målgruppen, vil produktionsskolen  

 umiddelbart og i op til seks måneder herefter kunne optage den unge med  

 statstilskud.
Ungdommens Uddannelsesvejledning er forpligtet til at  

 vejlede den unge i den retning, der bedst tilgodeser den enkelte unges behov,  

 evner og interesser.
Det vil sige, at er der et andet tilbud end et  

 produktionsskoleophold, der i højere grad tilgodeser den enkelte unges behov,  

 skal Ungdommens Uddannelsesvejledning vejlede den unge herom.
Det forudsættes, at der afholdes en samtale mellem den unge  

 og Ungdommens Uddannelsesvejledning i den unges nærområde.
Vurderingen fra  

 Ungdommens Uddannelsesvejledning kan skrives ind i den unges uddannelsesplan,  

 men den skriftlige vurdering vil også kunne gives på anden måde.
 Seks måneder efter Ungdommens Uddannelsesvejlednings  

 skriftlige vurdering af, at den unge ikke er omfattet af produktionsskolernes  

 målgruppe, har den unge krav på en ny samtale med Ungdommens  

 Uddannelsesvejledning, hvor der på ny foretages en vurdering af, om den unge  

 er  

 omfattet af produktionsskolernes målgruppe.
Efter forslaget skal skolerne fremover i deres information  

 og annoncering, herunder på skolernes hjemmeside på internettet, oplyse om  

 målgruppen.
Skolerne skal endvidere oplyse, at et produktionsskoleophold ikke  

 er et formelt kompetencegivende undervisningstilbud.
 Efter forslaget gøres sagsgangen vedrørende beregning af  

 kommunale bidrag elektronisk, så al kommunikation mellem de involverede  

 parter  

 skal foregå elektronisk via en elevdatabase (Elevbasen).
 Ændringerne foreslås at træde i kraft den 1. januar 2005.
 Idet jeg i øvrigt henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig  

 behandling i det høje Ting.
