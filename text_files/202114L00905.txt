Betænkning afgivet af Børne- og Undervisningsudvalget den 18. maj 2022 Betænkning over Forslag til lov om ændring af dagtilbudsloven, folkeskoleloven, lov om friskoler og private grundskoler m.v., lov om institutioner for almengymnasiale uddannelser og almen voksenuddannelse m.v., lov om  institutioner for erhvervsrettet uddannelse og lov om institutioner for forberedende grunduddannelse (Særlige pasnings- og undervisningsmuligheder af fordrevne børn og unge fra Ukraine) [af børne- og undervisningsministeren (Pernille Rosenkrantz-Theil)]:
1. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsorden § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, fra bestemmelsen i § 12, stk. 1, således at 2. behandling kan finde sted tidligere end 2 dage efter 1. behandling, fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling, og fra bestemmelsen i § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
2. Ændringsforslag Der er stillet 8 ændringsforslag til lovforslaget, herunder om deling af lovforslaget.
 Nye Borgerliges medlem af udvalget har stillet ændringsforslag nr. 1 om deling af lovforslaget og nr. 3 og 8. Børne- og undervisninsgministeren har stillet ændringsforslag nr. 2 og 4-7.
3. Indstillinger Udvalget vil stemme for det stillede ændringsforslag om deling af lovforslaget.
 Et flertal i udvalget (S, V, SF, RV, EL, KF og LA) indstiller de under A og B nævnte lovforslag til vedtagelse med de stillede ændringsforslag.
Et mindretal i udvalget (DF, NB og Marie Krarup (UFG)) indstiller det under A nævnte lovforslag til vedtagelse med de stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for det stillede ændringsforslag til det under B nævnte lovforslag.
Et andet mindretal i udvalget (FG) indstiller det under B nævnte lovforslag til vedtagelse med det stillede ændringsforslag.
Mindretallet indstiller det under A nævnte lovforslag til forkastelse ved 3. behandling.
Mindretallet vil stemme for det stillede ændringsforslag til det under A nævnte lovforslag.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Udtalelse fra børne- og undervisningsministeren Jeg fremsender hermed følgende tekstbidrag, som jeg anmoder om at få optrykt som en udtalelse fra børne- og undervisningsministeren i betænkningen over lovforslag nr.
L 202 om Forslag til lov om ændring af dagtilbudsloven, folkeskoleloven, lov om friskoler og private grundskoler m.v., lov om institutioner for almen-gymnasiale uddannelser og almen voksenuddannelse m.v., lov om institutioner for erhvervsrettet uddannelse og lov om institutioner for forberedende grunduddannelse (Særlige pasnings- og undervisningsmuligheder af fordrevne børn og unge fra Ukraine):
»Den foreslåede opdatering af dagtilbudslovens § 99, stk. 1, vil samlet set ikke medføre merudgifter for det offentlige.
Af det fremsatte lovforslag nr.
L 202 fremgår det imidlertid, at lovforslaget ikke har økonomiske konsekvenser for staten.
Børne- og Undervisningsministeriet har over for udvalget oplyst, at opdateringen af dagtilbudslovens § 99, stk. 1, vil medføre, at kommunerne kan få statslig refusion for visse typer af kommunale udgifter for udlændinge med ophold efter lov om midlertidig opholdstilladelse til personer, der er fordrevet fra Ukraine, samt lov om midlertidig opholdstilladelse til personer fra Afghanistan, der har bistået danske myndigheder mv.
Dette vil således medføre en forskydning af udgifterne forbundet med håndteringen af de fordrevne fra Ukraine fra kommunerne til staten som følge af statsrefusionen for visse typer af kommunale udgifter.
Forskydningen af udgifterne er ved en fejl ikke angivet i pkt. 3 om økonomiske konsekvenser og implementeringskonsekvenser for det offentlige lovforslagets almindelige bemærkninger.
Det vurderes med betydelig usikkerhed, at forskydningen udgør 23,1 mio. kr. i 2022, 36,4 mio. kr. i 2023 og 5,9 mio. kr. i 2024.« 5. Politiske bemærkninger Venstre Venstres medlemmer af udvalget ønsker at fordrevne børn og unge fra Ukraine kan få en god og tryg velkomst i landets dagtilbud og grundskoler.
Det er en stor opgave for landets kommuner og institutioner  private som offentlige  at sikre en god modtagelse, og det kræver, at der er fleksible rammer til at løse opgaven.
Derfor støtter Venstre op om muligheden for at oprette særlige dagtilbud for fordrevne ukrainske børn, hvor hovedsproget er ukrainsk, og de øvrige muligheder for at fravige en række krav og regler.
Venstre bakker også op om at oprette særlige grundskoletilbud for fordrevne børn og unge fra Ukraine.
Og at der  som også ønsket af den ukrainske regering, så lettere tilbageflytning kan sikres  også kan undervises på ukrainsk og engelsk, at den ukrainske skoleplan kan følges, og at onlineundervisning med lærere, der er blevet i Ukraine, muliggøres.
Venstre støtter også op om muligheden for, at private leverandører kan være med til at løfte opgaven med at drive særtilbud på dagtilbudsområdet, og ser det også gerne udbredt til grundskoleområdet.
Det har det været vigtigt for Venstre at sikre, at pensioneret personale og studerende skal kunne hjælpe til, uden at de straffes økonomisk for det.
Det har trukket ud med en sådan løsning.
Vi ser det også som positivt, at ukrainske lærere, pædagoger m.v., der er flygtet til Danmark, kan hjælpe til både i dagtilbuddene og i grundskolerne.
 Venstre havde ønsket en kortere periode af solnedgangsklausulen, men konstaterer, at den socialdemokratiske regering ikke har ønsket dette, og derfor har det været væsentligt at få tilføjet »genforhandlingen« af aftalen i august såvel som ved udgangen af dette år.
Venstres medlemmer af udvalget finder det kritisabelt, at der med lovforslaget ikke er sikret økonomi til kommunerne, og at regeringen blot vil forhandle dette i ØA-aftalen og ikke give en reel sikkerhed for, at kommunernes merudgifter dækkes.
Det kan ikke undgå at gå ud over de øvrige velfærdsområder og de tilbud, borgerne møder i dagligdagen.
 Venstre bakker op om lovforslaget, der alt i alt vil det gøre det mere overkommeligt for kommunerne at løfte opgaven, at udnytte ressourcerne bedst muligt og sikre en lettere tilbagevenden til Ukraine, når freden forhåbentlig indfinder sig.
6. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (NB), tiltrådt af et flertal (det øvrige udvalg):
 1) Lovforslaget deles i to lovforslag med følgende titler og indhold:
 »A. »Forslag til lov om ændring af dagtilbudsloven, folkeskoleloven, lov om friskoler og private grundskoler m.v., lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse og lov om institutioner for forberedende grunduddannelse (Særlige pasnings- og undervisningsmuligheder af fordrevne børn og unge fra Ukraine)« omfattende §§ 1-8.
B. »Forslag til lov om ændring af dagtilbudsloven (Statslig refusion for visse typer af kommunale udgifter til udlændinge med opholdstilladelse efter lov om midlertidig opholdstilladelse til personer, der i Afghanistan har bistået danske myndigheder m.v.)« omfattende § 1, nr. 11, og § 7, stk. 1.« [Forslag om deling af lovforslaget] b Ændringsforslag til det under A nævnte forslag Til titlen Af børne- og undervisningsministeren, tiltrådt af udvalget:
 2) Titlen affattes således:
»Forslag til lov om ændring af dagtilbudsloven, lov om folkeskolen og forskellige andre love (Særlige pasnings- og undervisningsmuligheder til fordrevne børn og unge fra Ukraine)«.
[Lovteknisk korrektion af lovens titel] Til § 1 Af et mindretal (NB), tiltrådt af et flertal (det øvrige udvalg):
 3) I den under nr. 11 foreslåede ændring af § 99, stk. 1, udgår nr. 10.
 Nr. 11 bliver herefter nr. 10.
[Kommunerne får statslig refusion for visse typer af kommunale udgifter til udlændinge med ophold efter lov om midlertidig opholdstilladelse til personer, der er fordrevet fra Ukraine] Til § 7 Af børne- og undervisningsministeren, tiltrådt af udvalget:
4) I stk. 2 og 3 ændres »§ 27, stk. 2, 2. pkt.« til: »§ 27 c, stk. 2, 2. pkt.« [Lovteknisk korrektion af henvisning til bestemmelse i dagtilbudsloven] 5) I stk. 2 og 3 indsættes efter »§ 11 a, stk. 1, 4. pkt.,«: »og stk. 2, 4. pkt.,«.
[Tilføjelse i solnedgangsbestemmelse af henvisning til folkeskolelovens § 11 a, stk. 2, 4. pkt., som affattet ved lovforslagets § 2, nr. 4] 6) I stk. 2 og 3 ændres »§ 22 a,« til: »og § 22 a«.
[Korrekturrettelse] 7) I stk. 3 udgår »et senere tidspunkt, dog ikke senere end til«.
[Parallelitet til den foreslåede § 30 i lovforslag nr.
L 201] c Ændringsforslag til det under B nævnte forslag Til § 1 Af et mindretal (NB), tiltrådt af et flertal (det øvrige udvalg):
 8) I den under nr. 11 foreslåede ændring af § 99, stk. 1, udgår nr. 11.
[Kommuner får statslig refusion for visse typer af kommunale udgifter, der vedrører udlændinge med opholdstilladelse efter lov om midlertidig opholdstilladelse til personer, der i Afghanistan har bistået danske myndigheder m.v.] Bemærkninger Til nr. 1 Det foreslås at dele lovforslaget op i to forslag.
 Det ene forslag (A) vedrører en ændring af dagtilbudsloven, folkeskoleloven og en række andre love om indførelse af særlige pasnings- og undervisningsmuligheder af fordrevne børn og unge fra Ukraine, herunder en ændring af dagtilbudsloven, så kommuner alene kan få statslig refusion for visse typer af udgifter til personer med ophold efter lov om midlertidig opholdstilladelse til personer, der er fordrevet fra Ukraine.
Det andet forslag (B) vedrører en ændring af dagtilbudsloven, så kommuner får statslig refusion for visse typer af udgifter til personer med ophold efter lov om midlertidig opholdstilladelse til personer, der i Afghanistan har bistået danske myndigheder m.v.
Der er således alene tale om ændring af forholdet mellem staten og kommunerne, hvad angår statslig refusion.
Lovforslag B vedrører et element, der ikke har noget at gøre med den politiske aftale, som lovforslag nr.
L 201 og L 202 bygger på.
Til nr. 2 Ændringsforslaget medfører, at lovens titel affattes i overensstemmelse med retningslinjerne i Justitsministeriets lovkvalitetsvejledning.
Der foretages ingen materiel ændring.
Til nr. 3 Der er tale om en konsekvensændring som følge af ændringsforslag nr. 1 om deling af lovforslaget, som indebærer, at kommuner alene vil kunne få statslig refusion for visse typer af udgifter til personer med ophold efter lov om midlertidig opholdstilladelse til personer, der er fordrevet fra Ukraine.
Til nr. 4 Ændringen er en korrekturrettelse, således at der henvises til den korrekte bestemmelse.
Til nr. 5 Ændringsforslaget medfører, at folkeskolelovens § 11, stk. 2, 4. pkt., som affattet ved lovforslagets § 2, nr. 4, vil blive ophævet den 17. marts 2024 eller, hvis børne- og undervisningsministeren fastsætter, at ophævelsen udskydes, på et senere tidspunkt, dog ikke senere end til den 17. marts 2025.
 Det er hensigten, at det alene er lovforslagets § 1, nr. 10 og 11, der forbliver i kraft efter den 17. marts 2024 eller, hvis børne- og undervisningsministeren fastsætter, at ophævelsen udskydes, på et senere tidspunkt, dog ikke senere end til den 17. marts 2025.
Til nr. 6 Ændringen er en korrekturrettelse.
Der foretages ingen materiel ændring.
Til nr. 7 Ændringsforslaget skaber parallelitet til den foreslåede § 30 i lovforslag nr.
L 201 om kommunale særlige grundskoler for børn og unge, der er fordrevet fra Ukraine. Ændringen har ikke materiel betydning.
Lovens ophævelse vil fortsat kunne udskydes administrativt til den 17. marts 2025 med henblik på at skulle gælde i den periode, hvor fordrevne personer fra Ukraine er meddelt opholdstilladelse efter lov nr. 324 af 16. marts 2022 om midlertidig opholdstilladelse til personer, der er fordrevet fra Ukraine.
Til nr. 8 Der er tale om en konsekvensændring som følge af ændringsforslag nr. 1 om deling af lovforslaget, som indebærer, at kommuner får statslig refusion for visse typer af udgifter til personer med ophold efter lov om midlertidig opholdstilladelse til personer, der i Afghanistan har bistået danske myndigheder m.v.
7. Udvalgsarbejdet Lovforslaget blev fremsat den 12. maj 2022 og var til 1. behandling den 17. maj 2022. Lovforslaget blev efter 1. behandling henvist til behandling i Børne- og Undervisningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring.
Den 12. maj 2022 sendte børne- og undervisningsministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 13 spørgsmål til børne- og undervisningsministeren til skriftlig besvarelse, som ministeren har besvaret.
Anders Kronborg (S) fmd.
Tanja Larsson (S) Brian Bressendorff (S) Jens Joel (S) Jan Johansen (S) Julie Skovsby (S) Kasper Sand Kjær (S) Orla Hav (S) Charlotte Broman Mølbæk (SF) Ina Strøjer-Schmidt (SF) Astrid Carøe (SF) Jan Bjergskov Larsen (SF) Lotte Rod (RV) Anne Sophie Callesen (RV) Marianne Jelved (RV) Jakob Sølvhøj (EL) Pernille Skipper (EL) Susanne Zimmer (FG) Anni Matthiesen (V) Marie Bjerre (V) Ellen Trane Nørby (V) Kenneth Mikkelsen (V) Marlene Ambo-Rasmussen (V) Stén Knuth (V) nfmd.
Marie Krarup (UFG) Jens Henrik Thulesen Dahl (DF) Alex Ahrendtsen (DF) Gitte Willumsen (KF) Mai Mercado (KF) Mette Thiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
