Kendelse fra Pressenævnet i sag nr.  

 2/1999 Living Models har ved K.F. klaget til Pressenævnet  

 over to artikler bragt i Vejle Amts Folkeblad den 12. december 1998, idet  

 firmaet mener, at god presseskik er tilsidesat.
Der er endvidere klaget over,  

 at bladet har afvist at bringe et genmæle.
 Den største artikel havde overskriften "Unge med  

 model-drømme lokkes med flotte ord" og bl.a. følgende  

 indhold:
 ""Living Models International søger modeller og  

 statister til TV-, reklame- og videoproduktioner i både ind- og udland.  

 Vi søger ikke kun fotomodeller, men også typemodeller samt  

 M/K'er med udstråling, talent og gå-på-mod".
 Der lokkes med flotte ord i modelbureauernes annoncer,  

 når unge med model-drømme inviteres til interviews og en times  

 optagelse.
Næsten ingen krav Bedst af alt er, at alle er egnede.
 I Århus-bureauets annonce hedder det nemlig videre,  

 at der ikke stilles krav til hverken alder, højde eller drøjde.  

 Kan man stå på ski, løbe på rulleskøjter  

 eller synge, kan det også være en væsentlig detalje for, at  

 man kan komme til at tjene penge som model eller statist.
 Ejeren af modelbureauet Living Models, (K.F.), mener ikke,  

 at hun i sin rekruttering af modeller lover de unge, der går rundt med  

 en modeldrøm i maven, for meget.
 - Vi lover ikke de unge noget, vi ikke kan stå ved.  

 I løbet af få minutter kan vi se, om dem, vi taler med, egner  

 sig eller ej, påpeger (K.F.) Hun understreger, at hun ikke giver de  

 unge nogen garanti overhovedet.
 Århus-firmaet var i sidste uge i Vejle for at finde  

 nye modeller.
Kun 15 minutter (K.F.) tager imod på Vejle Centerhotel, hvor en snes  

 unge er mødt op for at blive vurderet.
 Bag mødelokalets hvide skrivebord sidder hun klar  

 med blok og blyant.
 I løbet af blot 15 minutter gennemgår de  

 fremmødte en test, der viser, om man er egnet til en times  

 videooptagelse.
Videoen, de unge lige skal betale 1900 kroner for, vil  

 så senere blive sendt til kunder og produktionsselskaber.
Desuden vil  

 man gratis komme til at stå i modelbureauets videoarkiv.
- Vi er meget seriøse, når vi finder nye  

 modeller.
Var vi ikke det, ville det hurtigt rygtes i branchen, siger (K.F.).  

 Hun vil af hensyn til konkurrencen i branchen ikke fortælle, hvem  

 kunderne er.
 Mick  Østergaard, Video Time, der er med til at  

 vurdere modellerne, og som står bag videooptagelserne, er dog ikke  

 nær så hemmelighedsfuld.
 - Vi har blandt andet lavet en del for TV Danmark,  

 forklarer  Mick  Østergaard, der har arbejdet i branchen i 15  

 år.
 Hos TV Danmark kender man godt Video Time.
- Det er korrekt, at de har lavet noget for os.
Men det  

 var altså tilbage i 1996, og siden har vi ikke købt noget af  

 dem, oplyser stationen.
 På TV Danmark har man i dag sin helt egen afdeling,  

 K2 Commercial, og herefter oplyser  Søren  Bonelle, at man arbejder  

 sammen med et modelbureau, men at det ikke er Living Models.
Ansætter selv - Vi arbejder på den måde, at det modelbureau,  

 vi samarbejder med, kommer med modellerne lidt afhængigt af, hvad vi  

 skal lave.
Vi står så selv for en eventuel casting  

 (prøvefilmning, red.)." Under denne artikel blev bragt følgende mindre  

 artikel:
"Mor advarer mod modelbureau 16-årig skolepige blev spurgt om hun ville  

 optræde topløs - Jeg er både rasende og ked af det.
Ked af, at min  

 datter blev spået en lovende modelkarriere.
Rasende, fordi hun bliver  

 spurgt, om hun i givet fald vil optræde topløs i en reklame.
 Janette  Vester, Vejle, der er mor til  Nathasja  Vester  

  Sørensen, går nu til angreb på modelbureauet Living  

 Models.
 Århus-bureauet var i sidste uge på  

 besøg i Vejle for at finde fotomodeller og statister til TV-, reklame-  

 og videoproduktioner.
1900 kroner Et 15 minutter langt interview er gratis, men  

 efterfølgende må de unge betale 1900 kroner for en video, der i  

 den færdige udgave er på tre minutter.
- Der er jo mange unge piger, der går rundt med en  

 drøm om at blive model.
Gang på gang bliver de kede af det, for  

 modelbureauernes løfter holder ikke, siger en vred  Janette  

  Vester.
 Hun understreger, at Living Models godt ved, at alt det,  

 de lovede i deres annonce, ikke lever op til virkeligheden.
- Min datter undrede sig også over, at alle fik at  

 vide, de var supermodeller.
Det eneste modelbureauet er interesseret i, er,  

 at få så mange som muligt prøvefilmet.
De er  

 fuldstændige ligeglade med de unge, advarer  Janette  Vester.
Overrasket Mick  Østergaard, Video Time, er overrasket over  

 beskyldningerne om, at man skulle være useriøse.
- Vi har ikke sagt til én eneste af pigerne, at de  

 er supermodeller.
Det vi siger, er, at de virker som én, der vil  

 gøre sig godt foran et kamera.
Men det er da klart, at går  

 pigerne i sort foran kameraet, får de selvfølgelig deres penge  

 retur, lover  Mick  Østergaard.
 Han siger videre, at det er helt normalt, pigerne bliver  

 spurgt, om de vil optræde topløs eller ej.
 - Det er sjældent vi har kunder, der forlanger det.  

 Men sker det, er det da rart at vide, hvem af pigerne, der ikke bryder sig om  

 sådanne optagelser, understreger  Mick  Østergaard, der er  

 partner med Living Models.
Det har ikke været muligt at træffe  

 indehaveren af Living Models, (K.F.), for en kommentar til  Janette  Vesters  

 kritik." Bladet bragte den 17. december 1998 følgende:
"Rettelse Vejle Amts Folkeblad og Fredericia Dagblad bragte  

 lørdag den 12. december to artikler om modelbureauet "Living Models",  

 der var på besøg i Vejle for at se på unge piger som  

 potentielle modelemner.
 I forbindelse med disse artikler citerede vi  Søren  

  Bronello fra K2 Commercial på en måde, så læserne  

 ikke kunne undgå at få den opfattelse, at journalisten havde talt  

 med  Bronello.
Dette var en fejl.
Oplysningerne stammede fra  Bronellos    

 sekretær.
Vi har ikke talt med Bronello selv.
Avisen beklager den  

 forkerte præsentation." Bladet bragte den 5. januar 1998 følgende  

 genmæle fra klageren:
"Genmæle Vejle Amts Folkeblad/Fredericia Dagblad har modtaget  

 dette indlæg fra firmaet Living Models.
Avisen har ved en tidligere  

 lejlighed beklaget, at det af den omtalte artikel kunne opfattes som om  

 avisens medarbejder havde talt direkte med  Søren  Bonelle, hvilket  

 ikke var tilfældet.
 Lørdag d. 12.12.98 bragte Vejle Amts Folkeblad en  

 meget negativ artikel om modelbureauet Living Models.
 Artiklen gav med sine overskrifter og udtalelser et meget  

 negativt billede af modelbureauet Living Models v/(K.F.) samt dennes  

 samarbejdspartner Video Time v/ Mick  Østergaard, selv om VAF ikke  

 havde noget belæg herfor.
Artiklen indledes med den store overskrift "Unge med  

 modeldrømme lokkes med flotte ord". Ordet "lokkes" er meget negativt  

 ladet og giver indtryk af noget useriøst.
Endvidere omtales "flotte  

 ord", som i denne sammenhæng kan give læseren det indtryk, at der  

 her loves noget, som modelbureauet Living Models ikke kan stå inde for.  

 Hverken med vores annonce eller med andet materiale bruger vi "flotte ord"  

 eller lover noget, vi ikke kan stå inde for, så VAF havde intet  

 belæg for at skrive, at vi lokker med flotte ord.
VAF skriver endvidere: "Bedst af alt er, at alle er  

 egnede". Også dette er urigtigt.
Vi skriver i vores annonce, at der  

 ikke stilles krav til hverken alder, højde eller drøjde, med de  

 skriver også, at det ikke kun er fotomodeller, vi søger, men  

 også type-modeller samt M/K'er med udstråling, talent og  

 gå-på-mod, hvilket netop understreger, at ikke alle kan  

 bruges.
 I de efterfølgende afsnit fortsættes den  

 negative tone, hvor læseren gives det indtryk, at Living Models er  

 useriøs, både med hensyn til udvælgelsesprocedure samt  

 hvad modelemnerne får for deres penge.
I særdeleshed er det kritisabelt, at VAF citerer en  

 "vred mor" samt en person hos TvDanmark for udtalelser, de aldrig er kommet  

 med.
Den omtalte mor har aldrig advaret mod Living Models, aldrig sagt, at  

 Living Models løfter ikke holder, aldrig udtalt, at alle modelemnerne  

 fik at vide, at de var supermodeller, ligesom flere andre passager i hendes  

 "udtalelser" er fordrejet.
 Den i artiklen nævnte  Søren  Bonelle har  

 journalist  Flemming  Larsen, der er ophavsmand til artiklen, aldrig talt  

 med, ligesom de udtalelser, han har citeret omtalte  Søren  Bonelle  

 for, er urigtige.
 Inden artiklen var færdigskrevet ringede  Flemming  

  Larsen til  Mick  Østergaard, og fortalte, at  Søren  Bonelle  

 havde fortalt, at produktionsselskabet Video Time, som  Mick  

  Østergaard er direktør for, ikke havde produceret for  

 TvDanmark siden 1996. Dette blev journalist  Flemming  Larsen af  Mick  

  Østergaard gjort opmærksom på ikke var korrekt, men  

 på trods af denne information, ændrede  Flemming  Larsen ikke  

 på indholdet i sin artikel.
VAF har senere (d.17.12.98) bragt en berigtigelse, hvori  

 der står, at VAF beklager, at det ikke er rigtigt, at journalist  

  Flemming  Larsen har talt med  Søren  Bonelle selv, han har derimod  

 talt med  Bonelles sekretær.
Dette er heller ikke rigtigt, idet  

  Søren  Bonelle ingen sekretær har, ligesom ingen andre fra det  

 omtalte firma har talt med  Flemming  Larsen.  Søren  Bonelles  

 "udtalelse" er altså fri fantasi fra  Flemming  Larsens side.
Det samme gælder i forbindelse med "den vrede mor",  

 hvis udtalelser (eller dele heraf)  Mick  Østergaard ved samme  

 lejlighed blev gjort opmærksom på af  Flemming  Larsen.  Mick  

  Østergaard ringede straks til den omtalte mor, som overhovedet ikke  

 kunne genkende sine udtalelser.  Mick  Østergaard ringer derefter  

 straks tilbage til  Flemming  Larsen med oplysningen om, at moderen  

 føler sig totalt fejlciteret.
Dette kunne  Flemming  Larsen ikke  

 forstå og meddelte, at han straks ville ringe til moderen igen, hvilket  

 han aldrig gjorde.
I artiklen citeres endvidere en  Camilla  Gundtofte fra  

 Nordisk Film, men hos Nordisk Film findes ingen medarbejder med dette  

 navn.
 Til slut i artiklen skriver  Flemming  Larsen, at det ikke  

 har været muligt at få en kommentar fra indehaveren af Living  

 Models, (K.F.). Dette er heller ikke korrekt, da  Flemming  Larsen hverken  

 har ringet til eller lagt besked på (K.F.)s telefonsvarer, eller spurgt  

 efter (K.F.) under en af de tre samtaler  Flemming  Larsen havde med  Mick  

  Østergaard i løbet af fredagen, inden artiklen var  

 færdigskrevet.
Living Models er dybt utilfreds med artiklens tone,  

 overskrifterne samt de urigtige oplysninger, artiklen bygger på, derfor  

 dette genmæle." Den følgende dag, den 6. januar 1999, bragte bladet  

 følgende:
"Et genmæle til genmælet I Vejle Amts Folkeblad/Fredericia Dagblad bragte vi i  

 går et såkaldt "genmæle" fra firmaet Living Models, der  

 med rette   er utilfreds med den behandling, avisen har givet bureauet.
På redaktionen er vi ikke kede af, at to artikler om  

 bureauet kunne opfattes som værende kritiske.
Et dagblad bør  

 være kritisk.
Vi ville være meget mere kede af det, hvis nogle af  

 vore læseres håbefulde døtre med drømme om en  

 model-karriere blev udnyttet af kynikere i modelbureau-branchen.
Men vi er  

 kede af, at der er sket fejl.
 Det er umuligt at lave dagblad uden at begå fejl.  

 Men når man i en avis bringer en artikel, hvoraf det klart  

 fremgår, at man har interviewet et menneske, som man overhovedet ikke  

 har talt med, så er det en af den slags fejl, som simpelthen IKKE  

 MÅ FOREKOMME.
Det gjorde den så alligevel.
Det har vi tidligere  

 beklaget. (På side 2 i avisen torsdag den 17. december). Men i det  

 genmæle fra Living Models, vi bragte i går, er der et par angreb,  

 vi som dagblad er nødt til at kommentere.
For vor troværdigheds  

 skyld.
1) Vi har talt med den utilfredse moder, der er omtalt i  

 genmælet.
Og hun har fået læst den artikel op, som bygger  

 på hendes udtalelser.
Til avisens medarbejder sagde hun: - Living  

 Models er et fup-firma, og jeg vil være ked af, at der bliver skrevet  

 noget positivt om dem.
På den baggrund skrev journalisten en historie om  

 den utilfredse mor   og den historie blev læst op for hende.
Det  

 fastholder vi ultimativt.
Fordi det er sandhed.
2) Vi har ikke talt med  Søren  Bonelle, men vi har  

 talt med en kvindelig medarbejder i firmaet.
Hvis det ikke var en  

 sekretær, var det en anden kvindelig medarbejder.
Det fastholder vi  

 også.
Påstanden i genmælet om, at vi ikke har talt med  

 nogen, overhovedet, er altså urigtig og urimelig.
Arne  Mariager, ansvarshavende  

 chefredaktør" Klageren har herefter anmodet bladet om at bringe  

 følgende:
 "Et genmæle til et genmæle til  

 genmælet.
Efter at vi (Living Models) havde fået bragt vort  

 genmæle i VAF tirsdag d. 5. januar, kommer VAF så onsdag d. 6.  

 januar med et genmæle til vort genmæle.
Lad os straks slå  

 fast, at ingen avis skal skamme sig over at skrive kritiske artikler.
Det har  

 i tidens løb rusket op i mange mere eller mindre fordækte ting  

 og skabt debat   sådan skal det bare være.
Men det er vigtigt, at avisen altid er fair, objektiv samt  

 husker ordet ETIK.
Og det er her, det er gået galt for VAF vedr.  

 artiklen d. 12.12.98 om modelbureauet Living Models.
Ting kan siges på mange måder, hvilket netop  

 journalister er blandt de bedste til at vide.
Nogle gange er det en bestemt  

 vending, andre gange bare et enkelt ord, der skal til for at skabe en bestemt  

 "stemning" over en artikel.
 Og det er netop tilfældet i ovennævnte  

 artikel, som fra start til slut er gennemsyret af negativitet og stiller  

 stort spørgsmålstegn ved vort bureaus troværdighed.
Men det er ikke gjort med overskrifter, ord og vendinger  

 alene.
Man citerer en mor for udtalelser, hun aldrig er kommet med.
Man  

 citerer en dame hos Nordisk Film, der ikke har nogen medarbejder af dette  

 navn.
Man citerer en  Søren  Bonelle fra K2 Commercial i  

 København, men denne  Søren  Bonelle har aldrig talt med  

 journalist  Flemming  Larsen.
Disse fakta har vi nævnt i vort  

 genmæle, men ikke nok med det, vi har til VAF også leveret  

skriftlig dokumentation fra både den omtalte moder og  

  Søren  Bonelle, som fuldt ud bekræfter vore påstande, og  

 både journalist  Flemming  Larsen og chefredaktør  Arne  

  Mariager er blevet opfordret til personligt at tale med moderen og  

  Søren  Bonelle, hvis der skulle være yderligere tvivl.
I  

 øvrigt skal nævnes, at der hos K2 Commercial ikke findes nogen  

 medarbejdere, hverken mandlige eller kvindelige, der har talt  med  Flemming  

  Larsen, hvilket vi også har skriftlig dokumentation for.
 Det er ikke, som chefredaktør  Arne  Mariager  

 skriver d. 06.01.99, en "fejl" at citere en person, man ikke har talt med.  

 Det kaldes på dansk "løgn". Det er ikke noget der sker, fordi  

 man kommer til at taste forkert på skrivemaskinen.
 Så det er ikke Living Models, der i denne sag har  

 påstået noget urigtigt eller urimeligt   eller i forbifarten har  

 glemt ordet ETIK.
Living Models v/(K.F.)" Bladet har afvist at bringe dette.
 Klageren har fremlagt kopi af en udtalelse af 3. januar  

 1999 fra  Janette  Vester, hvoraf fremgår:
"Jeg skal hermed skriftlig gøre opmærksom  

 på fejlciteringer i forbindelse med VAF's artikel d. 12.12.98 om Living  

 Models.
Jeg er bl.a. citeret for at have udtalt:
"Hun understreger, at Living Models godt ved, at alt det,  

 de lovede i deres annonce, ikke lever op til virkeligheden." "Min datter undrede sig også over, at alle fik at  

 vide, at de var supermodeller.
Det eneste modelbureauet er interesseret i,  

 er, at få så mange som muligt prøvefilmet.
Det er  

 fuldstændig ligeglade med de unge, advarer  Janette  Vester." Disse udtalelser er jeg aldrig kommet med.
 Desuden fremgår det også af artiklen, at jeg  

 skulle have udtalt, at jeg advarer mod modelbureauet (overskriften). Dette  

 har jeg heller aldrig gjort.
Jeg er desuden blevet informeret om, at artiklens  

 forfatter  Flemming  Larsen skulle have ringet til mig og have læst  

 hele artiklen højt for mig pr. telefon.
Dette er ikke rigtigt.  

  Flemming  Larsen har læst en mindre del af artiklen højt for  

 mig, men det var den del af artiklen, der ikke indeholdt de ovennævnte  

 udtalelser af mig.
Og jeg har ikke efterfølgende over for  Flemming  

  Larsen godkendt artiklen.
Jeg er meget ked af disse fejlcitering og de  

 ubehageligheder disse har medført for både mig og min  

 datter." Klageren har videre fremlagt kopi af en telefax af 6.  

 januar 1999 fra  Søren  Bonelle, K2 Commercial, hvoraf  

 fremgår:
"Jeg skal hermed skriftlig bekræfte, at hverken jeg  

 eller nogen anden medarbejder hos K2 Commercial eller den øvrige  

 produktion på Kanal 2, har givet udtalelse til  Flemming  Larsen,  

 journalist på VAF, i forbindelse med Living Models." Klageren har anført, at bladets genmæle den  

 6. januar 1999 strider mod god presseskik og berettiger til et nyt  

 genmæle, idet de redaktionelle bemærkninger ikke kun  

 vedrører de faktiske oplysninger, men stadig indeholder en  

 miskrediterende vurdering af klageren Klageren har vedrørende klagen over  

 tilsidesættelse af god presseskik anført, at forkerte  

 kilder er blevet anført, at personer er blevet citeret for  

 noget, de aldrig har sagt, at artiklen ikke er blevet læst op  

 for eller godkendt af de citerede personer, at klageren aldrig har  

 fået forelagt de meget skadevoldende udtalelser, der blev bragt i  

 artiklen, at journalisten ikke forsøgte herpå dagen  

 før artiklens offentliggørelse, samt at  Mick  

  Østergaard før artiklens færdigskrivelse gjorde  

 opmærksom på flere fejl, uden at oplysningerne blev  

 efterchecket.
 Klageren har videre anført, at de redaktionelle  

 bemærkninger i artiklen af 6. januar 199 indeholder en  

 selvstændig tilsidesættelse af god presseskik.
 Bladet har i en udtalelse anført:
 "For en gangs skyld en sag, hvor nævnet ikke oplever  

 en chefredaktør, der har meget at sige til forsvar for avisens  

 handlinger.
 Der er sket det, at en journalistisk medarbejder har taget  

 fejl af begreberne "kritisk journalistik" og "kritisabel journalistik".
 Medens jeg   og VAF   er tilhænger af og  

 bestræber os på førstnævnte begreb   har  

 journalisten leveret et rendyrket eksempel på det sidste.
 Vi har haft en internt rivegilde af dimensioner.  

 Loftpladerne er endnu ikke faldet på plads efter den skideballe, manden  

 har fået.
 Men sket er sket.
 Artiklerne om Living Models er elendigt  

 håndværk.
 Mere har jeg ikke at sige ud over:
* Vi har dels bragt et dementi og dels et omfattende  

 genmæle   i al beskedenhed mener jeg faktisk, det genmæle er  

 nærmest enestående i dansk presse.
Så jeg mener, vi har  

 gjort, hvad vi kan gøre for at give fair-play.
* Vi fastholder, at den moder, der omtales i sagen, har  

 fået historien læst op.
Det er vor opfattelse, at kvinden, som er  

 temmelig syg, har været udsat for pres fra Living Models.
På det  

 punkt kan vi ikke være imødekommende.
* Vi fastholder også, at "vor mand" har talt med en  

 kvindelig medarbejder hos KK Commercial.
Det er urigtigt, når Living  

 Models påstår, at vi ikke har ringet overhovedet." Bladet har i forbindelse med udtalelsen fremlagt kopi af  

 den skriftlige advarsel, redaktøren den 17. december 1998 gav  

 journalisten.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Kaare R.  

 Skou og Ole Askvig.
 Pressenævnet udtaler:
 Pressenævnet bemærker indledningsvis, at  

 klageren ikke har retlig interesse i at klage over, at  Søren  Bonelle  

 og  Janette  Vester er citeret forkert og ikke har fået oplæst de  

 passager, hvori de er blevet citeret.
 Pressenævnet konstaterer, at klageren er kommet til  

 orde i forbindelse med genmælet, der blev trykt i sin helhed den 5.  

 januar 1999. Genmælet må anses for at være offentliggjort i  

 overensstemmelse med medieansvarslovens § 39, stk. 2, idet der i umiddelbar  

 tilslutning til offentliggørelsen alene blev bragt faktiske  

 bemærkninger.
 Det forhold, at bladet den følgende dag  

 kommenterede genmælet er ikke i strid med lovens § 39, stk. 2.
 Pressenævnet finder heller ikke i øvrigt, at  

 bladets kommentar den 6. januar 1999 berettiger klageren til yderligere  

 genmæle.
 Pressenævnet kan tilslutte sig bladets vurdering, at  

 artiklen med overskriften "Unge med model-drømme lokkes med flotte  

 ord" den 12. december 1998 var i strid med god presseskik, idet en person  

 fremstod som citeret i artiklen til trods for, at journalisten ikke havde  

 talt med ham.
 På grundlag af klagerens oplysning herom, som ikke  

 er blevet søgt imødegået af bladet, lægger  

 Pressenævnet til grund, at klageren ikke blev søgt kontaktet  

 inden offentliggørelsen af artiklen med overskriften "Mor advarer mod  

 modelbureau".
Da denne artikels oplysninger var stærkt skadelige  

 for klageren, burde disse være efterprøvet i særlig grad  

 forud for offentliggørelse, navnlig ved forelæggelse for  

 klageren.
Som følge af, at dette ikke skete, har bladet også  

 på dette punkt tilsidesat god presseskik, og nævnet udtaler sin  

 kritik af bladet.
 I medfør af medieansvarslovens § 49  

 pålægges det herefter den ansvarshavende redaktør af Vejle  

 Amts Folkeblad at offentliggøre følgende:
 "Kendelse fra Pressenævnet.
 Vejle Amts Folkeblad bragte den 12. december 1998 to  

 artikler om modelbureauet "Living Models", der var på besøg i  

 Vejle for at se på unge piger som potentielle modelemner.
 Living Models har klaget til Pressenævnet over  

 artiklerne, som firmaet finder var i strid med god presseskik, blandt andet  

 fordi firmaet ikke havde fået forelagt de skadelige oplysninger, der  

 blev bragt i artiklen, og fordi journalisten ikke havde søgt indhentet  

 en kommentar fra firmaet før artiklens offentliggørelse.
 Bladet har tidligere beklaget, at en person var citeret i  

 den ene artikel, selv om journalisten ikke havde talt med ham, og bladet har  

 bragt et genmæle fra klageren.
 Bladet har ikke imødegået klagerens oplysning  

 om, at firmaet ikke blev søgt kontaktet inden offentliggørelsen  

 af den anden artikel, og Pressenævnet har derfor lagt dette til  

 grund.
Da denne artikels oplysninger var stærkt skadelige  

 for klageren, burde disse være efterprøvet i særlig grad  

 forud for offentliggørelse, navnlig ved forelæggelse for  

 klageren.
Som følge af, at dette ikke skete, har bladet tilsidesat god  

 presseskik, og nævnet udtaler sin kritik af bladet.
 København, den 24. februar 1999.
Axel Kierkegaard, Aage Lundgaard, Kaare R.
Skou og Ole  

 Askvig." Afsagt den 24. februar 1999.
