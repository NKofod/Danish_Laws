 Antaget, at der i henhold til lov om private registre m.v. § 4, stk.
 5, ville kunne meddeles tilladelse til, at en virksomhed kan få  

 foretaget en nærmere beskrevet samkøring mellem et adresseringsbureaus  

 register og virksomhedens kunderegistre over virksomheder til brug for  

 markedsføring på nærmere angivne vilkår.
Bureauet administrerer endvidere i sin egenskab af edb-servicebureau en  

 række virksomheders kunderegistre over virksomheder.
Det blev oplyst, at den  

 kunde, der måtte have et kundekartotek hos bureauet, vil være  

 registeransvarlig for de oplysninger, der er specifikke for dette kartotek.
 De specifikke oplysninger tilhører bureauets kunde og kan ikke videregives  

 til andre og heller ikke indgå i bureauets adresseregister.
Det fremgik endvidere, at en virksomhed, der er abonnent hos bureauet på  

 adresseringsordningen, ville få mulighed for at samkøre sit kunderegister med  

 bureauets adresseregister.
Derved kan virksomheden f.eks. få sine kunder  

 fordelt efter den gruppering, der findes i adresseregisteret, dvs. branche,  

 markedssegment, distrikt og region.
Endvidere kan virksomheden få oplysninger  

 om f.eks. antal ansatte, omsætning, aktiekapital samt navn og titel på  

 nøglepersoner i virksomheden.
Virksomheden kan anvende oplysningerne til  

 f.eks. at udvælge de kunder, som ikke har købt inden for det sidste år, eller  

 udvælge kunder eller kundeleverandør af en vis størrelse og i en bestemt  

 branche inden for udvalgte postnumre eller salgsdistrikter.
Endvidere kan  

 virksomheden ved at samkøre sit kunderegister med bureauets adresseregister  

 ved hjælp af bureauets markedsstatistik se, hvor stor en del af totalmarkedet  

 virksomheden i dag har som kunder.
Statistikken er opdelt dels på den enkelte  

 branche og dels efter virksomhedens størrelse i form af antal ansatte.
Yderligere fremgik det, at alle sådanne generelle oplysninger, der er  

 tilført kunderegisteret fra bureauets adresseregister, kan opdateres  

 automatisk af bureauet.
Kunderegisteret ligger som et separat register i  

 bureauets adresseregister, hvilket indebærer, at alle ændringer tillige  

 rettes i kunderegisteret.
Det blev oplyst, at bureauet for tiden fører kunderegistre over  

 erhvervsvirksomheder som edb-servicebureau for ca. 20 kunder, samt at  

 bureauet regnede med, at ca. 50 virksomheder om året vil være interesserede i  

 at opnå tilladelse til at samkøre deres kunderegister over  

 erhvervsvirksomheder med bureauets adresseregister.
Bureauet har endvidere  

 oplyst, at adresseringsordningen på nuværende tidspunkt ikke involverer en  

 online adgang til bureauets adresseregister og kundernes eget register, men  

 at en online adgang på længere sigt vil komme på tale.
 Sagen blev behandlet på et møde i Registerrådet.
I den anledning udtalte Registertilsynet, at man var af den opfattelse, at  

 den beskrevne fremgangsmåde ved adresseringsordningen var at betragte som  

 samkøring i lovens forstand.
Der var efter det oplyste ikke tale om samkøring  

 med henblik på ajourføring af oplysninger om navne, adresser og lignende,  

 idet samkøringen fandt sted til brug for markedsføring, og der kunne tilføres  

 det enkelte kunderegister oplysninger om andre virksomheders størrelse,  

 branche, antal ansatte, omsætning, aktiekapital, import/export samt navn og  

 titel på nøglepersonerne i virksomheden.
Som anført af bureauet var den  

 enkelte virksomhed registeransvarlig for sit kunderegister.
Det var således  

 den enkelte virksomhed, der afgjorde, hvilke oplysninger kunderegisteret skal  

 indeholde, og oplysningerne var kun tilgængelige for virksomheden.
 På denne baggrund fandt Registertilsynet, at der i henhold til lov om  

 private registre m.v. § 4, stk. 5, ville kunne meddeles tilladelse til, at en  

 virksomhed kan få foretaget den i adresseringsordningen indeholdte samkøring  

 mellem bureauets adresseregister og virksomhedens kunderegister over  

 virksomheder således, at tilladelsen meddeles på vilkår af, at virksomheden  

 er ansvarlig for overholdelse af de stillede vilkår, at de oplysninger, der  

 fremkommer ved samkøringen, kun må anvendes til markedsføringsmæssige formål  

 samt i øvrigt til vedligeholdelse af virksomhedens kunderegister, og at der  

 skal gives de registrerede enkeltmandsejede virksomheder meddelelse om, at  

 samkøringen kan finde sted.
 Sagen er efterfølgende blevet drøftet på et møde mellem Registertilsynet  

 og adresseringsbureauet, og sagen afventer herefter, at bureauet tilsender  

 Registertilsynet yderligere materiale.
 (* 1) Registertilsynets årsberetning 1989.
