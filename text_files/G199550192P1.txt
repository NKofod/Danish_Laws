Formålet med registeret er at tjene som arbejdsregister for Direktoratet for Udlændinge, Politiet, Indenrigsministeriet, Flygtningenævnet, Statsamterne og Københavns Overpræsidium i forbindelse med disse myndigheders journalisering af udlændingesager i henhold til Lov om Udlændinge og Lov om midlertidig opholdstilladelse til visse personer fra Jugoslavien m.v., at udskrive statistiske oplysninger i disse myndigheder vedrørende udlændingesager, at udskrive oplysninger til brug for Danmarks Statistik, samt at udskrive meddelelser til brug for Dansk Røde Kors og Dansk Flygtningehjælp i forbindelse med disse institutioners ekspedition af udlændingesager.
Personkreds: Registeret må kun indeholde oplysninger om udenlandske statsborgere, der har eller har haft en sag under behandling efter udlændingelovens bestemmelser.
Registeret må endvidere indeholde oplysninger om tolke, advokater og nævnsmedlemmer, der medvirker ved behandlingen af udenlandske statsborgeres ansøgning om opholdstilladelse.
 Ikrafttrædelsesdato: 27/07/1995. Erstatter tidligere forskrifter.
