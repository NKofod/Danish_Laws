Bekendtgørelse om tilskud til  

 investeringer vedrørende forarbejdning, opbevaring og afsætning  

 af fisk og fiskerivarer)_) I medfør af § 2, stk. 1, nr. 5, § 7, § 9 stk. 1, § 10, stk. 1, §  

 11, § 12, § 13, stk. 1, § 14, stk. 1, § 16, stk. 3 og § 18, stk. 3 i lov nr.  

 483 af 12. juni 1996 om strukturforanstaltninger vedrørende  

 fiskerisektoren, som ændret ved lov nr. 420 af 31. maj 2000,  

 fastsættes:
Ordningens indhold § 1. Direktoratet for FødevareErhverv  

 træffer afgørelse om ydelse af tilskud til  

 forarbejdningsvirksomheder inden for fiskerisektoren.
Tilskud kan ydes inden  

 for den af ministeren for fødevarer, landbrug og fiskeri fastsatte  

 tilsagnsramme for ordningen.
 Stk. 2. Tilsagn om tilskud kan ydes til projekter, der  

 har til formål at fremme forarbejdningsindustriens udvikling i  

 såvel miljømæssig som økonomisk bæredygtig  

 retning samt at bidrage til produktion og afsætning af fiskerivarer af  

 høj kvalitet.
 Ansøgning om tilskud m.v.
§ 2. Ansøgning om tilskud skal  

 udfærdiges på et særligt ansøgningsskema.  

 Ansøgningsskema og vejledning fås hos Direktoratet for  

 FødevareErhverv.
Ansøgning om tilskud skal indsendes i to  

 eksemplarer til Direktoratet for FødevareErhverv gennem den stedlige  

 fødevareregion.
 § 3. Til vurdering af ansøgningerne kan  

 Direktoratet for FødevareErhverv nedsætte et rådgivende  

 udvalg.
Betingelser for tilskud § 4. Det er en betingelse for ydelse af tilskud,  

 at projektet ikke iværksættes inden datoen for Direktoratet for  

 FødevareErhvervs kvittering for modtagelse af ansøgningen.
 Stk. 2. Når kvittering er modtaget, kan projektet  

 iværksættes for ansøgers egen regning og risiko.
 Stk. 3. Uanset bestemmelsen i stk. 1, kan der efter  

 indsendelse af ansøgning, jf. § 2, ydes tilskud til projekter, hvor  

 ansøger kan dokumentere ved en forhåndsregistrering,  

 revisorerklæring eller lignende, at projektet først er  

 påbegyndt efter den 1. januar 2000, og inden denne  

 bekendtgørelses ikrafttræden.
§ 5. Projektet skal være afsluttet senest to  

 år efter Direktoratet for FødevareErhvervs meddelelse af tilsagn  

 om tilskud.
Regnskabsaflæggelse for projekter skal være modtaget  

 af Direktoratet for FødevareErhverv senest 6 måneder efter  

 projektets afslutning.
 Stk. 2. Direktoratet for FødevareErhverv kan i  

 særlige tilfælde meddele dispensation fra de i stk. 1  

 nævnte frister.
 Stk. 3. Direktoratet for FødevareErhverv kan  

 fastsætte nærmere krav til regnskab og revision vedrørende  

 bevilget tilskud.
 § 6. Tilskud kan ydes til virksomheder, der  

 forarbejder og afsætter fiskerivarer og akvakulturprodukter med henblik  

 på anvendelse som fødevarer, samt til virksomheder, der  

 behandler, forarbejder og afsætter afskær og andre restprodukter  

 heraf.
 § 7. De samlede tilskudsberettigede udgifter skal  

 mindst udgøre 200.000 kr.
Tilskudsberettigede investeringer § 8. Tilskud kan ydes til 1)	råvareforarbejdning, hvor investeringen medfører en  

 forbedring af råvareudnyttelsen, en forbedret energiudnyttelse eller en  

 reduktion af affald og spildevand, 2)	etablering af styrings- og dokumentationssystemer vedrørende  

 kvalitet, sporbarhed og kontrol af produkterne, 3)	højere forædling, 4)	ny produktionsteknologi og nye produktionsprocesser, 5)	miljøforbedringer, 6)	kvalitetsstyring og kvalitetssikring, 7)	forbedrede afsætningsmuligheder, herunder  

 logistikforbedringer, 8)	projekteringsomkostninger op til 10 pct. af de samlede  

 støtteberettigede omkostninger, eller 9)	konsulentbistand op til 10.000 kr. i forbindelse med udarbejdelse af  

 projektet, dog ikke til udarbejdelse af ansøgning.
 Stk. 2. Det er en betingelse for tilskud, at  

 ansøger kan påvise økonomisk levedygtighed for  

 virksomheden, samt at projektet er økonomisk rentabelt.
 Stk. 3. Tilskud skal fremme udvikling og modernisering  

 samt tilpasning til ændringer i forsynings- og  

 afsætningsforhold.
 § 9. Tilskud kan kun ydes til udgifter, der  

 indgår i det godkendte projekt, jf. dog stk. 2 og 3.
 Stk. 2. Ændring af projektet må kun finde  

 sted, hvis Direktoratet for FødevareErhvervs godkendelse foreligger  

 forinden.
Stk. 3. Direktoratet for FødevareErhverv kan  

 godkende ændring af projektet på betingelse af, at 1)	det godkendte projekts formål ikke ændres  

 væsentligt og 2)	den ansøgte ændring fremmer opnåelsen af  

 projektets formål.
§ 10. Der kan ikke ydes tilskud til 1)	detailhandel, 2)	køb af grunde, 3)	finansielle og retslige omkostninger og bankomkostninger, 4)	udgifter til advokat eller revisor, 5)	værdien af eget arbejde, 6)	almindeligt inventar til kontor og kantine, 7)	køretøjer til ekstern transport, 8)	brugt eller renoveret udstyr, 9)	moms, medmindre denne endeligt bæres af tilskudsmodtager,  

 eller 10)	leasing.
 Stk. 2. Der kan ikke ydes tilskud til projekter, der  

 medfører uheldige virkninger, navnlig en fare for tilvejebringelse af  

 overskydende produktionskapacitet.
 § 11. Investeringer, hvortil der er ydet tilskud,  

 må ikke uden tilladelse fra Direktoratet for FødevareErhverv  

 sælges eller udlejes i de første 5 år fra udbetaling af  

 tilskud.
Beregning og udbetaling af tilskud § 12. Tilskuddet udgør 20 pct. af de  

 tilskudsberettigede udgifter, heraf 15 pct. fra EU og 5 pct. fra den danske  

 stat.
 § 13. Efter projektet er gennemført, og der  

 via den stedlige fødevareregion er indsendt dokumentation til  

 Direktoratet for FødevareErhverv for, at alle udgifter er betalt,  

 træffer Direktoratet for FødevareErhverv afgørelse om  

 udbetaling tilskud.
 Stk. 2. Det er en betingelse for udbetaling af tilskud,  

 at tilskudsmodtager anviser en konto i et pengeinstitut, hvortil tilskuddet  

 kan overføres.
Oplysning og kontrol § 14. Oplysninger, underretninger,  

 erklæringer m.v. efter lovens § 15 skal gives til Direktoratet for  

 FødevareErhverv.
 § 15. Direktoratet for FødevareErhverv og  

 Fødevaredirektoratet forestår den kontrol, der er nævnt i  

 lovens § 14, stk. 2, 4 og 5, af tilskud til investeringer vedrørende  

 forarbejdning, opbevaring og afsætning af fisk og fiskerivarer, jf.  

 lovens § 2, stk. 1, nr. 5.
Bortfald, tilbagebetaling af tilskud § 16. Efter § 16 i loven kan Direktoratet for  

 FødevareErhverv bestemme, at støtte efter loven bortfalder helt  

 eller delvist, hvis 1)	støttemodtageren har givet urigtige eller vildledende  

 oplysninger eller har fortiet oplysninger af betydning for sagens  

 afgørelse, 2)	støttemodtageren tilsidesætter sin pligt i  

 medfør af regler udstedt efter lovens § 14, stk. 1, eller pligter i  

 medfør af lovens § 14, stk. 4, og § 15, 3)	vilkårene for ydelse af støtte eller tilsagn herom ikke  

 opfyldes, eller 4)	forudsætningerne for støtten eller tilsagn herom i  

 øvrigt efter Direktoratet for FødevareErhvervs skøn er  

 væsentligt forrykket.
 Stk. 2. Direktoratet for FødevareErhverv kan i de  

 i stk. 1 nævnte tilfælde bestemme, at ydede beløb helt  

 eller delvist skal tilbagebetales med tillæg af renter.
 Stk. 3. Renter beregnes fra tidspunktet for påkrav  

 om tilbagebetaling med den i renteloven fastsatte rentesats.
Klageadgang § 17. En afgørelse, der i medfør af  

 denne bekendtgørelse træffes af Direktoratet for  

 FødevareErhverv, kan af den, som afgørelsen er rettet til,  

 indbringes for ministeren for fødevarer, landbrug og fiskeri inden 4  

 uger efter, at afgørelsen er meddelt den pågældende.  

 Klagen skal indsendes til Direktoratet for FødevareErhverv.
Straffebestemmelser § 18. Efter § 18 i loven straffes den, der til  

 brug for afgørelser, der træffes i henhold til loven eller  

 regler fastsat i medfør af loven, giver urigtige eller vildledende  

 oplysninger eller fortier oplysninger af betydning for afgørelsen, med  

 bøde, medmindre højere straf er forskyldt efter anden  

 lovgivning.
Det samme gælder den, der overtræder vilkår,  

 der er fastsat i en sådan afgørelse.
Stk. 2. Den, der i øvrigt undlader at give  

 oplysninger, som den pågældende har pligt til at afgive i henhold  

 til loven eller regler fastsat i medfør af loven, straffes med  

 bøde, medmindre højere straf er forskyldt efter anden  

 lovgivning.
Det samme gælder den, som afgiver urigtige eller  

 vildledende oplysninger om sådanne forhold.
 Stk. 3. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
Stk. 4. Skønnes en overtrædelse ikke at  

 ville medføre højere straf end bøde, kan Direktoratet  

 for FødevareErhverv tilkendegive, at sagen kan afgøres uden  

 retslig forfølgning.
Det er en betingelse herfor, at den, der har  

 begået overtrædelsen, erklærer sig skyldig i  

 overtrædelsen og erklærer sig rede til inden for en nærmere  

 angivet frist, der efter begæring kan forlænges, at betale en i  

 tilkendegivelsen angivet bøde.
 Stk. 5. For så vidt angår den i stk. 4  

 nævnte tilkendegivelse, finder bestemmelsen om tiltalerejsning i  

 retsplejelovens § 930, jf. § 926, tilsvarende anvendelse.
Ikrafttrædelse § 19. Denne bekendtgørelse træder i  

 kraft den 29. januar 2001.
 Stk. 2. Bekendtgørelse nr. 1135 af 13. december  

 1996 om tilskud til investeringer vedrørende forarbejdning, opbevaring  

 og afsætning af fiskerivarer og akvakulturprodukter ophæves, men  

 finder dog fortsat anvendelse for tilsagn, der er meddelt inden  

 nærværende bekendtgørelses ikrafttræden.
Ministeriet for Fødevarer, Landbrug og  

 Fiskeri, den 12. januar 2001 Ritt Bjerregaard /Marianne Spangsager _)   I  

 bekendtgørelsen er medtaget visse bestemmelser fra Rådets  

 forordning (EF) nr. 2792/1999 af 17. december 1999 (EFT 1999, L 337, s. 10),  

 ligesom der er medtaget visse bestemmelser, der supplerer bestemmelser i  

 forordningen.
Ifølge artikel 249 i EF-traktaten gælder en  

 forordning umiddelbart i hver medlemsstat.
Gengivelse af forordningens  

 bestemmelser i bekendtgørelsen er således udelukkende begrundet  

 i praktiske hensyn og berører ikke forordningens umiddelbare gyldighed  

 i Danmark.
