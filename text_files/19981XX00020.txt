Skriftlig fremsættelse (8. oktober  

 1998) Udenrigsministeren (Niels Helveg Petersen) :
 Herved tillader jeg mig for Folketinget at  

 fremsætte:
Forslag til lov om ændring af lov om  

 støtte til danske investeringer i Østlandene (forhøjelse  

 af garantirammen) (Lovforslag nr.
L 14).
 Den foreslåede lovændring består i en  

 udvidelse af beløbsrammen fra 2 mia. kr. til 3,5 mia. kr. for  

 udstedelse af investeringsgarantier mod tab, der alene skyldes politiske  

 forhold i forbindelse med direkte nyinvesteringer.
Baggrunden for udvidelsen af beløbsrammen er, at  

 den nuværende beløbsramme på 2 mia. kr. er ved at  

 være fuldt udnyttet, og at det forventes, at den hidtidige vækst  

 i antallet af ansøgninger og størrelsen af disse vil  

 fortsætte.
En væsentlig forhøjelse af rammen vil derfor  

 være nødvendig for at kunne bevare den interesse, som dansk  

 erhvervsliv har for investeringer i østlandene og for fortsat at have  

 tilstrækkelige muligheder for gennem investerings-garantistillelse at  

 støtte østlandenes bestræbelser på fremme af deres  

 industrialiseringsproces og øvrige økonomiske samt  

 samfundsmæssige udvikling.
 Det er derfor ønskeligt, at beløbsrammen ved  

 ændring af lovens §3 forhøjes fra 2 mia. kr. til 3,5 mia. kr.,  

 således at der også fremover er mulighed for at imødekomme  

 anmodninger om garantistillelse.  Det tilføjes, at der pr. 9.  

 september 1998 er sket en midlertidig berostillelse af garantigivningen  

 på Rusland, som vil blive opretholdt, indtil forudsætningerne for  

 garantigivning igen er til stede.
 Det er vanskeligt at vurdere de økonomiske  

 omkostninger, der kan være forbundet med investeringsgarantiordningen.  

 Under den nuværende ordning, der har været i kraft siden 20.  

 december 1989, er der pr. 1. oktober 1998 ikke udbetalt erstatning.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til det  

 høje Tings velvillige og hurtige behandling.
