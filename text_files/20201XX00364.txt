Skriftlig fremsættelse (9. december 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af konkurrenceloven og straffeloven (Indførelse af mulighed for civile bøder, strukturelle påbud, interviews, kontrolundersøgelser i private hjem m.v.) (Lovforslag nr.
L 116) Formålet med lovforslaget er at implementere ECN+- direktivet i dansk ret samt foretage andre justeringer på konkurrenceområdet.
Det medfører en række ændringer i konkurrenceloven og straffeloven.
Direktivets formål er at sikre en hurtig og effektiv håndhævelse af konkurrencereglerne Lovforslaget vil supplere Konkurrence- og Forbrugerstyrelsens gældende beføjelser med beføjelser til at afholde interviews, udstede strukturelle påbud samt efter retskendelse og under visse betingelser foretage kontrolundersøgelser i private hjem.
 Endvidere vil lovforslaget indføre et nyt civilt bødesystem, hvor virksomheder og virksomhedssammenslutninger kan pålægges såkaldte civile bøder ved domstolene inden for civilprocessens rammer og under iagttagelse af de tilhørende retssikkerhedsgarantier samt de yderligere retssikkerhedsgarantier, som gælder efter EU-retten.
Derudover sker der også en præcisering af bestemmelserne om den uafhængighed, som Konkurrence- og Forbrugerstyrelsen allerede besidder i dag.
Ydermere indeholder lovforslaget bestemmelser om aktindsigt, gensidig bistand til andre EU-landes konkurrencemyndigheder og justerede regler om forældelse.
 Endelig er det fra dansk side  ligesom de øvrige EU-lande  valgt at lade direktivets bestemmelser gælde for både sager efter EUF-traktatens regler og efter de danske konkurrenceregler, som indholdsmæssigt er de samme som de europæiske.
 Lovforslaget omfatter erhvervsrettet regulering med ikrafttræden den 4. februar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
