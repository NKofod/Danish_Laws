Konsulentvirksomhed Reference:
SL § 4 A klagede for indkomstårene 1994, 1995 og 1996 over, at told- og  

 skatteregionen havde fundet, at konsulenthonorarer skulle beskattes som  

 personlig indkomst.
Det fremgik af sagens oplysninger at klageren, som var uddannet  

 speciallæge i psykiatri og som havde en doktorgrad samt en PhD-grad,  

 var ansat som læge ved et amtshospital.
Som bierhverv drev han  

 konsulentvirksomhed, der blandt andet omfattede forskning, foredrag samt  

 undervisning af læger samt personale på medicinalvirksomheder.  

 Undervisningen bestod efter det oplyste bl.a. i klassifikation af sygdomme.  

 Kursusdeltagerne skulle bl.a. ved hjælp af nogle skemaer og en  

 pointskala være i stand til at klassificere vedkommendes sygdom.
Nogle  

 gange anvendtes der statister i undervisningen, andre gange rigtige  

 patienter.
 Indtægterne hidrørende fra denne konsulentvirksomhed var  

 selvangivet og beskattet i det af klageren ejede anpartsselskab, og  

 selskabet, der havde regnskabsår 1. oktober til 30. september, havde  

 selvangivet konsulenthonorarerne således:
1. januar 1994 til 30. september 1994 226.310 kr.
1. oktober 1994 til 30. september 1995 574.686 kr.
1. oktober 1995 til 30. september 1996 373.344 kr.
1. oktober 1996 til 31. december 1996 113.116 kr.
For skatteåret 1993/94 havde klagerens revisor anmodet de stedlige  

 skattemyndigheder om at overføre 205.000 kr. til beskatning fra  

 selskabet til klageren personligt, idet aftalerne som lå til grund for  

 indtægten var indgået med klageren personligt.
I de  

 efterfølgende år, var aftalerne efter det oplyste i vid  

 udstrækning indgået med selskabet, og nu blev alle aftaler  

 indgået med selskabet.
Udgifterne, som var afholdt i forbindelse med erhvervelsen af  

 konsulenthonoraret, var hovedsageligt biludgifter, telefon- og  

 telefaxudgifter.
Selskabet havde desuden ansat en instruktionslaborant -  

 på daværende tidspunkt i en halvtidsstilling, hun fungerede bl.a.  

 som sekretær og deltager i instruktionen af andre personer i  

 forbindelse med udførelsen af forskellige opgaver i relation til  

 forskningsopgaverne.
Konkrete rejse- og opholdsudgifter blev normalt afholdt  

 af kunden.
Desuden ejede klager en række landbrugsejendomme.
Disse ejendomme  

 var bortforpagtet til det af ham 100 pct. ejede anpartsselskab.
Selve driften  

 af landbrugsvirksomheden blev udført af klager i sin egenskab af  

 direktør i selskabet.
 Den løn som var trukket ud af selskabet til klageren  

 vedrørte derfor dels arbejde i landbrugsvirksomheden og dels arbejde i  

 konsulentvirksomheden.
Told- og Skatteregionen havde forhøjet klagerens personlige  

 indkomst for indkomstårene 1994-1996, idet regionen ikke havde  

 anerkendt, at de oppebårne konsulenthonorarer blev lagt ind til  

 beskatning i selskabet, konsulenthonorarerne skulle i stedet for beskattes  

 som personlig indkomst hos klageren.
Som begrundelse herfor havde regionen  

 anført, at indtægterne alene ansås for oppebåret i  

 kraft af klagerens personlige kvalifikationer og egenskaber.
Det var ikke  

 bestridt, at der havde været afholdt omkostninger i forbindelse med  

 erhvervelsen af de omhandlede indtægter, men regionen havde ikke  

 anerkendt, at udgifterne kunne fratrækkes/modregnes i klagerens  

 skattepligtige indkomst, da udgifterne faktisk var afholdt af selskabet.
Et  

 fradrag hos klageren, skulle således modsvares af en skattepligtig  

 indtægt ud fra en udlodningsbetragtning.
Alternativt ville fradrag  

 kunne godkendes såfremt klageren foretog en indbetaling til selskabet  

 (omgørelse).
Regionen havde endvidere bemærket, at selskabets skattepligtige  

 indkomst i de senere år havde været 0 som følge af  

 fremført underskud fra tidligere år.
Pr. 30. september 1996 var  

 der et fremførselsberettiget, ikke-udnyttet underskud på 253.502  

 kr.
Regionen havde fundet, at årsagen til at indtægterne  

 oprindeligt var selvangivet og beskattet i selskabet, også havde  

 været begrundet i skattemæssige overvejelser.
 Klagerens repræsentant nedlagde over for Landsskatteretten principal  

 påstand om, at klagerens personlige indkomst ikke blev  

 forhøjes med 361.110 kr. for indkomståret 1994, med 511.386 kr.  

 for indkomståret 1995 og 294.960 kr. for indkomståret 1996. Han  

 nedlagde subsidiær påstand om, at såfremt Told- og  

 Skatteregionen fik medhold i deres ligning om overflytning af  

 bruttoindkomsten til klageren, da anmodedes der om, at omkostninger i  

 forbindelse med aktiviteterne tillige kunne overflyttes til klageren.
Til støtte for den principale påstand havde  

 repræsentanten bl.a. anført, at indkomsterhvervelsen var  

 selskabsindkomst efter selskabsskatteloven (SEL). Det var principielt  

 forkert, når Told- og Skatteregionen fremlagde det synspunkt, at den  

 pågældende indkomst ikke kunne oppebæres i  

 anpartsselskabet, men kun af klageren med henvisning til statsskatteloven §  

 4. Det var ubestrideligt, at indkomsttyper fra speciallægevirksomhed,  

 forskning og fra undervisning alle hver for sig - eller samlet, kunne  

 oppebæres som vederlag i et selskab og beskattes efter SEL's regler.
At  

 anvende SL § 4 medførte, at al indkomst oppebåret i dette land  

 var personlig indkomst, hvilket selvsagt ikke de facto var tilfældet.
Selskabets indtægtserhvervelse bestod i at sælge varer og  

 ydelser, som kunderne efterspurgte uagtet dette var landbrugsprodukter eller  

 andre ydelser.
Selskabet drev således virksomhed med overskud for  

 øje og ingen andre formål.
De varer og ydelser som blev afsat,  

 var skabt på samme fundament som enhver anden virksomheds fundament,  

 hvilket var kapacitet, kompetence, likviditet og soliditet.
På denne  

 måde adskilte selskabets virksomhed sig ikke fra andre virksomheders  

 indkomsterhvervelse.
Repræsentanten havde desuden gjort gældende, at omkostningerne  

 ved indkomsterhvervelsen var betydelig og indebar en reel risiko og kunne  

 ikke adskilles fra indtægter.
Omkostningerne i relation til forskning  

 og undervisning havde repræsentanten opgjort således:
Kroner 1994 1994/95 1996/97 1996/97 Omsætning 226.310 574.686 373.344 274.199 Lønninger 0 107.350 270.823 601.545 Øvrige udgifter 74.437 210.693 105.307 116.372 Dæknings- bidrag 151.873 256.643 -2.786 -65.545 Repræsentanten havde videre anført, at det forhold at Told-  

 og Skatteregionen nægtede fradrag for omkostninger måtte siges at  

 være i strid med skatteretspraksis og ikke mindst statsskattelovens §  

 6, litra a.
Den anvendte praksis var desuden godkendt af den stedlige kommune,  

 kommunen havde således hvert år forespurgt til  

 honoraromsætningen, og denne havde været afstemt i samarbejde med  

 kommunen.
I øvrigt gennemførte klageren og dennes selskab i  

 samarbejde med de stedlige kommuner en strømlining af aktiviteterne  

 der var mellem klager, dennes selskab og klagerens søn for årene  

 1988-1992.
Med henvisning til TfS 1998.485 H, hvor Højesteret fastslog at der  

 ikke var hjemmel til at nægte en kunstner, der var selvstændig  

 erhvervsdrivende, adgang til at henføre honorarindtægter til et  

 af ham ejet aktie- eller anpartsselskab samt med henvisning til Ole  

 Bjørns kommentar til dommen i SR-Skat nr. 5, 1998, havde  

 repræsentanten bemærket, at Ole Bjørn i artiklen  

 erklærede sig enig med Højesteret i, at den praksis der havde  

 været anvendt i en række tilfælde, og som var anvendt  

 analog på klager, ikke havde været holdbar.
Den minimale  

 usikkerhed som Told- og Skatteregionen havde anlagt i nærværende  

 sag, for at bedømme om de af selskabet oppebårne indtægter  

 skulle overføres til klageren og som havde været helt uden hold  

 i gældende skatteret samt de realiteter der havde ligget bag selskabets  

 indkomsterhvervelse, bortfaldt helt med Højesterets dom i  

 Haugland-sagen og ikke mindst set i lyset af Ole Bjørns indlæg i  

 SR-Skat nr. 5, 1998.
 Afslutningsvis havde repræsentanten anført, at Told- og  

 Skatteregionen havde baseret sin afgørelse på uhjemlet  

 fradragsnægtelse og tilsidesættelse af den praksis, som var  

 godkendt af kommunen.
Landsskatteretten udtalte, at indkomst, som var opgjort efter  

 statsskatteloven § 4, skulle henføres til beskatning hos den, hos hvem  

 indkomsten var oppebåret.
Indkomst, der fremtrådte som  

 selskabsindkomst og som var indtægtsført i selskabet,  

 måtte som udgangspunkt også i skatteretlig henseende anerkendes  

 som selskabets indkomst.
Retten fandt, at det på grundlag af det  

 oplyste måtte lægges til grund, at det var selskabet, som havde  

 indgået kontrakterne med medicinalvirksomhederne.
Bl.a. under hensyn  

 til karakteren af undervisnings- og forskningsaktiviteten og den  

 omstændighed, at der for selskabet var en vis økonomisk risiko  

 forbundet hermed, samt henset til TfS 1998.485 H, fandt Landsskatteretten, at  

 det ikke var klageren men derimod selskabet, der var rette indkomstmodtager  

 af de omhandlede konsulentindtægter oppebåret af selskabet i den  

 omhandlede periode.
Den påklagede ansættelse blev nedsat til det  

 selvangivne.
