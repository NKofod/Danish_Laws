(Teknisk forskrift 5.7.02-1) I medfør af § 5 stk. 4 i Industri- og Handelsstyrelsens bekendtgørelse nr.  

 168 af 19. marts 1991 om akkreditering af selskaber mv. til certificering af  

 personer, produkter og systemer fastsættes:
 1. Ansøgning om akkreditering til certificering af  

 virksomheders kvalitetsstyringssystemer indsendes til Industri- og  

 Handelsstyrelsen.
 2. I ansøgningen skal selskabet dokumentere, at det  

 opfylder kravene i:
- de paragraffer i Industri- og Handelsstyrelsens bekendtgørelse nr. ...  

 af 19. marts 1991 om akkreditering af selskaber mv. til certificering af  

 personer, produkter og systemer, der vedrører certificering af  

 kvalitetsstyringssystemer - Dansk standard DS/EN 45012 »Generelle kriterier for  

 certificeringsorganer, der udfører certificering af  

 kvalitetsstyringssystemer«.
 - Teknisk forskrift nr. 5.7.01: Bestemmelser for akkrediterede selskaber,  

 der certificerer virksomheders kvalitetsstyringssystemer.
 3. Formålet med akkrediteringen skal være entydigt  

 defineret og afgrænset med hensyn til:
 - de standarder eller andre specifikationer, der fastlægger systemkravene  

 til kvalitetsstyringen.
 - arten af den produktion, service- og tjenesteydelse som omfatter disse  

 systemer.
 4. Ansøgningsmaterialet skal omfatte en  

 kvalitetshåndbog for certificeringsområdet.
 5. Såfremt kvalitetshåndbogen ikke klart redegår for  

 følgende, skal ansøgningen suppleres med:
a.
Generelle oplysninger om ansøgningen: navn, adresse, selskabsretlige  

 status, interne organisation incl. organisationsdiagram, personalemæssige og  

 andre ressourcer mv.
b.
Oplysninger om tilhørsforhold eller tilknytning til en større  

 organisation.
Er dette tilfældet redegøres for denne organisations formål,  

 vedtægter og aktiviteter.
c.
Oplysning om ejerforhold, herunder økonomisk tilknytning til andre  

 organisationer, virksomheder, interessegrupper mv.
d.
Oplysning om økonomiske forhold for såvel certificeringsområdet som  

 resten af den organisation certificeringsområdet tilhører.
e.
Redegørelse for anvendelse af eksperters medvirken ved  

 certificeringsbedømmelse.
Der redegøres for eksperternes kvalifikationer.
f.
Procedurer for anvendelse af underleverandører ved certificering.
g.
Oplysning om ansøgte, nuværende eller tidligere godkendelser,  

 akkrediteringer fra andre akkrediterende organer, samt en redegørelse for  

 afvigelser mellem disse og denne ansøgning.
h.
Belysning af uvildighed for såvel egen organisation som for de anvendte  

 eksperter og underleverandører.
i.
Redegørelse for behandling af klager i forbindelse med certificering.
 6. Ansøgningen skal indeholde en redegørelse for  

 hidtidige certificerende virksomhed til belysning af rutine og erfaring.
