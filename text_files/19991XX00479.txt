Skriftlig fremsættelse (28. april 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af lov om Dansk  

 Internationalt Skibsregister og af forskellige skattelove. (Udvidelse af  

 DIS-ordningen samt beskatning af søfolk og luftfartspersonale i  

 international trafik m.v.).
(Lovforslag nr.
L 287).
Formålet med lovforslaget er dobbelt.
For det  

 første er formålet at forbedre den internationale  

 konkurrencesituation for danske færger i international rutefart mellem  

 dansk og udenlandsk havn for derved at kunne fastholde danske arbejdspladser.  

 Dette sker ved at gøre det muligt for alle danske færger, der  

 sejler mellem Danmark og andre lande i Nordsø-, Kanal- og  

 Østersøområdet, at blive registreret i Dansk  

 Internationalt Skibsregister (DIS) i lighed med de passagerskibe, som i dag  

 sejler mellem udenlandske havne.
Søfolk, som arbejder om bord på  

 skibe registreret i DIS, er i langt de fleste tilfælde fritaget for  

 beskatning af indkomst fra sådant arbejde.
 Ved at gøre det muligt at registrere alle  

 passagerskibe i fart mellem Danmark og vore nabolande i DIS sikres danske  

 rederiers konkurrencemæssige stilling over for rederier fra andre  

 lande, idet det gøres muligt at nedsætte driftsomkostningerne.  

 En tilsvarende udvikling er sket i Tyskland, hvor en særlig ordning,  

 hvorefter rederier ikke skal afregne 40 pct. af indeholdt kildeskat for  

 søfolk, nu er blevet udvidet til at omfatte bl.a.  

 Østersø-ruterne.
Det er karakteristisk for færgetrafikken, at ruterne  

 ofte udgår fra områder, hvor denne trafik er af stor betydning  

 for beskæftigelsen og det lokale erhvervsliv.
Forslaget giver mulighed  

 for at bevare danske arbejdspladser om bord på færgerne, hvilket  

 også danner grundlag for danske arbejdspladser i land.
Udvidelsen af  

 DIS-ordningen vil komme den kreds af færgerederier til gode, som er  

 blevet berørt af afskaffelsen af det afgiftsfri salg i EU.
 For det andet er formålet med lovforslaget at sikre,  

 at de danske beskatningsprincipper på transportområdet er  

 indrettet på en sådan måde, at en opstået tvivl om de  

 eksisterende reglers forenelighed med EU-rettens  

 statsstøttebestemmelser forsvinder, uden at disse reglers generelle  

 målsætning lider skade.
Baggrunden for den opståede tvivl er, at  

 Kommissionen har rejst spørgsmål om, hvorvidt de eksisterende  

 regler for skattefritagelse for søfolk, der udfører arbejde om  

 bord på skibe registreret i DIS, er i overensstemmelse med EU s  

 statsstøtteregler.
Efter de særlige DIS-skatteregler fritages  

 søfolk af alle nationaliteter for beskatning af indkomst fra arbejde  

 udført om bord på DIS-skibe.
Efter Kommissionens opfattelse  

 bør sådanne særlige fritagelsesordninger indskrænkes  

 til søfolk hjemmehørende inden for EU.
 Regeringen ønsker ikke, at der  

 skal herske nogen tvivl om DIS-ordningens forenelighed med EU-retten, men  

 regeringen ønsker samtidig at sikre, at DIS-ordningens positive  

 virkninger ikke undergraves.
Regeringen foreslår derfor, at de danske  

 skattepligtsregler ændres, således at en person, der er  

 hjemmehørende uden for Danmark, kun bliver skattepligtig til Danmark  

 af arbejdsindkomst, når arbejdet er udført i Danmark.
Herefter  

 vil skattefritagelsen for DIS-søfolk, der er hjemmehørende i  

 lande uden for EU, komme til at hvile på de generelle danske  

 skatteregler og ikke på særlige regler for søfolk.
En  

 sådan affattelse af de generelle skattepligtsregler vil ikke være  

 i strid med EU-reglerne, og løsningen vil sikre, at DIS-ordningens  

 generelle målsætning ikke lider skade.
Regeringen har gennem længere tid været i  

 dialog med Kommissionen om den her skitserede løsning, og  

 Kommissionens tjenestegrene har nu uformelt tilkendegivet sin tilslutning  

 hertil.
Disse drøftelser er først nu tilendebragt, og det har  

 således ikke været muligt for regeringen at fremsætte et  

 lovforslag på et tidligere tidspunkt.
Det er dog ikke regeringens  

 hensigt at sætte loven i kraft, før også en formel  

 tilkendegivelse fra Kommissionen foreligger.
Det er alligevel regeringens opfattelse, at vedtagelse af  

 et lovforslag er hastende, ikke mindst af hensyn til behovet for, at danske  

 færger, der sejler mellem danske havne og andre havne i Nordsø-,  

 Kanal- og Østersøområdet, hurtigst muligt skal kunne  

 registreres i DIS.
Regeringen finder det derfor ønskeligt, at  

 lovforslaget vedtages i indeværende samling.
 Idet jeg i øvrigt henviser til bemærkningerne  

 til lovforslaget, skal jeg hermed anbefale forslaget til velvillig behandling  

 i Tinget.
