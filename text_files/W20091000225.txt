Tilbud om fortsat beskæftigelse afgivet efter medlemmet var ophørt i tidligere beskæftigelse, hvorfor medlemmets afslag ikke kunne udgøre bortfaldsgrund X Arbejdsløshedskasse har ved brev af 5. september 2008 bedt Arbejdsmarkedets Ankenævn om at træffe afgørelse i sagen om, hvorvidt Vikarbureau A er forpligtet til at betale dagpengegodtgørelse for 1., 2. og 3. ledighedsdag i forbindelse med Ms arbejdsophør.
 Sagen blev behandlet på møde den 18. juni 2009.
Nævnet traf følgende A F G Ø R E L S E Ankenævnet finder, at Vikarbureau A er forpligtet til at betale dagpengegodtgørelse for 1., 2. og 3. ledighedsdag i forbindelse med Ms fratræden som vikar den 8. august 2008.
 Det fremgår af foreliggende lønsedler, at M var lønnet af Vikarbureau A, som derved i relation til g-dage er at betragte som arbejdsgiver.
 Nævnet har ved afgørelsen lagt vægt på, at forpligtelsen til at betale dagpengegodtgørelse er indtrådt ved fratrædelsen, da M ifølge det af begge parter oplyste inden for de sidste 4 uger forud herfor har været beskæftiget hos arbejdsgiver mindst svarende til fuld overenskomstmæssig arbejdstid i 2 uger.
Endvidere har nævnet lagt vægt på, at der ligeledes er enighed om, at arbejdsgiver mundtligt tilbød M fortsat beskæftigelse hos arbejdsgivers kundevirksomhed.
Nævnet har lagt arbejdsgiversidens oplysning om, at dette tilbud er afgivet mandag den 11. august 2008, til grund.
 A-kassens oplysning om, at arbejdsgiver kun havde booket medlemmet til 8. august 2008, er ikke bestridt fra arbejdsgiverside, og ifølge arbejdsgiver meldte medlemmet først klar mandag kl. 12.00.
På denne baggrund finder nævnet, at M på tidspunktet for arbejdsgivers tilbud om fortsat beskæftigelse var ophørt i sin tidligere beskæftigelse.
Ms afslag på arbejdsgivers tilbud kan dermed ikke udgøre bortfaldsgrund.
 Der er dermed ikke bortfaldsgrund efter reglen om afslag på tilbud om fortsat beskæftigelse i § 6, stk. 1, nr. 1 i bekendtgørelsen om dagpengegodtgørelse for 1., 2. og 3. ledighedsdag.
 Endelig har nævnet lagt vægt på, at der efter de øvrige foreliggende oplysninger i sagen ikke foreligger andre bortfaldsgrunde efter § 6, stk. 1 i bekendtgørelsen om dagpengegodtgørelse for 1., 2. og 3. ledighedsdag.
 Det er oplyst, at a-kassen har udlagt for de krævede dagpengegodtgørelser til M.
 Afgørelsen er truffet med hjemmel i § 84 i arbejdsløshedsforsikringsloven, jf. § 84, stk. 1-8 og stk. 10 i lovbekendtgørelse nr. 994 af 8. august 2007 om arbejdsløshedsforsikring m.v. med de ændringer der følger af lov nr. 482 af 17. juni 2008 og § 84, stk. 9 i lovbekendtgørelse nr. 975 af 26. september 2008 om arbejdsløshedsforsikring m.v. med de ændringer der følger af lov nr. 1336 af 19. december 2008 samt §§ 1, 6, stk. 1 og 11 i Arbejdsdirektoratets bekendtgørelse nr. 628 af 25. juni 2008 om dagpengegodtgørelse for 1., 2. og 3. ledighedsdag.
 Dagpengegodtgørelsen for den 11., 12. og 13. august 2008 udgør i alt kr. 2109,00, som skal indbetales af Vikarbureau A (CVR-nr. cccccccc) til Arbejdsdirektoratet inden 4 uger efter modtagelsen af afgørelsen.
På ankenævnets vegne FF fuldmægtig De kan læse om afgørelsens faktiske og retlige grundlag på de følgende sider.
 Kopi til:
M Arbejdsdirektoratet, kontor Y 4 Sagsforløb Det fremgår af sagen, at M fra den 2. januar til den 8. august 2008 var ansat som vikar hos Vikarbureau A til udsendelse til arbejde for forskellige kundevirksomheder.
Ifølge foreliggende lønsedler udbetalte Vikarbureau A lønnen til M.
 Efter sin fratræden rettede M henvendelse til X Arbejdsløshedskasse om, at der ikke er udbetalt dagpengegodtgørelse for 1., 2. og 3. ledighedsdag ved arbejdsophøret den 8. august 2008.
A-kassen har ved brev af 20. august 2008 anmodet arbejdsgiver om at udbetale 3 hele g-dage for den 11., 12. og 13. august 2008 til medlemmet.
Arbejdsgiver har svaret a-kassen, at der ikke skal betales g-dage i sagen.
 Herefter har a-kassen ved brev af 5. september 2008 anmodet Arbejdsmarkedets Ankenævn om at træffe afgørelse om, hvorvidt arbejdsgiver er forpligtet til at betale dagpengegodtgørelse for 1., 2. og 3. ledighedsdag.
 Det fremgår af sagen, at a-kassen har lagt ud for den manglende betaling af de krævede dagpengegodtgørelser til medlemmet.
Sekretariatet har hørt arbejdsgiver vedrørende klagen samt bedt denne udfylde et spørgeskema.
Arbejdsgiver har indsendt spørgeskema, hvoraf fremgår, at beskæftigelseskravet var opfyldt, samt at medlemmet først meldte sig klar kl. 12.00 mandag (den 11. august 2008) og ikke var villig til at påtage sig arbejde i anden afdeling, fordi han mente at arbejdsgiver skulle stille specialsko til rådighed.
Vikarbureau As arbejdsgiverorganisation har indsendt fuldmagt fra arbejdsgiver og har i brev af 30. september 2008 oplyst, at arbejdsgiver den 11. august 2008 tilbød M fortsat beskæftigelse i arbejdsgivers kundevirksomhed.
I brevet redegøres der endvidere for, at M som betingelse for at påtage sig dette arbejde ønskede specialsko stillet til rådighed.
 A-kassen har ligeledes indsendt udfyldt spørgeskema, hvoraf fremgår, at medlemmet var løst ansat vikar, at beskæftigelseskravet var opfyldt, at der ikke forelå bortfaldsgrunde samt at arbejdsgiver kun havde booket medlemmet til 8. august 2008.
 Sekretariatet har den 3. juli 2009 på CVRs hjemmeside konstateret, at der ikke er oplysning om arbejdsgivers konkurs eller betalingsstandsning.
Regler § 84, stk. 1-8 og stk. 10 i lovbekendtgørelse nr. 994 af 8. august 2007 om arbejdsløshedsforsikring m.v. med de ændringer der følger af lov nr. 482 af 17. juni 2008 og § 84, stk. 9 i lovbekendtgørelse nr. 975 af 26. september 2008 om arbejdsløshedsforsikring m.v. med de ændringer der følger af lov nr. 1336 af 19. december 2008 § 84. Til et medlem betaler arbejdsgiveren ved afskedigelse, hjemsendelse, ophør af opgave- og tidsbestemt akkord og lignende dagpengegodtgørelse for 1., 2. og 3. ledighedsdag.
Dagpengegodtgørelsen udgør pr. dag et beløb svarende til 7,4/37 af det højeste dagpengebeløb for en uge, jf. § 47, stk. 1, afrundet til nærmeste hele kronebeløb.
Ved ledighed på 4 timer eller derunder betaler arbejdsgiveren en dagpengegodtgørelse svarende til halvdelen af det i 2. punktum omhandlede beløb.
Ved ledighed på over 4 timer betaler arbejdsgiveren fuld dagpengegodtgørelse.
 Stk. 2. Arbejdsgiverens forpligtelse indtræder kun, når medlemmet inden for de sidste 4 uger har været beskæftiget hos arbejdsgiveren svarende til fuld overenskomstmæssig arbejdstid i 2 uger.
Stk. 3. Arbejdsgiverens forpligtelse til at udbetale dagpengegodtgørelse bortfalder, 1) hvis det godtgøres, at beskæftigelse påbegyndes den efterfølgende arbejdsdag, eller der modtages sygedagpenge eller afholdes ferie i tilslutning til arbejdsophøret, 2) hvis afskedigelsen væsentligst kan tilregnes medlemmet, 3) hvis arbejdsophøret skyldes strejke eller lockout på virksomheden, eller hvis arbejdsophøret er nødvendiggjort af strejke eller lockout på anden virksomhed, eller 4) hvis medlemmet har været i beskæftigelse, hvortil der ydes offentligt tilskud til lønnen i henhold til lov om en aktiv beskæftigelsesindsats.
 Stk. 4. Arbejdsgiverens forpligtelse til at udbetale dagpengegodtgørelse til samme person kan højst indtræde 16 gange i løbet af et kalenderår.
Stk. 5. Dagpengegodtgørelsen udbetales snarest muligt, dog senest ved virksomhedens 2. lønudbetaling efter medlemmets arbejdsophør, hjemsendelse m.v., eller efter medlemmets afgivelse af en erklæring på tro og love om kravet i stk. 3, nr. 1. Arbejdsgiveren kan senest 14 dage efter medlemmets afskedigelse, hjemsendelse m.v., anmode medlemmet om at afgive en erklæring efter 1. pkt.
Medlemmets ret til dagpengegodtgørelse bortfalder, hvis erklæringen på tro og love ikke er afgivet til arbejdsgiveren senest 14 dage efter arbejdsgiverens anmodning.
Stk. 6. Hvis dagpengegodtgørelsen ikke betales rettidigt, jf. stk. 5, har arbejdsløshedskassen efter anmodning fra medlemmet pligt til at hjælpe med at få beløbet udbetalt hos arbejdsgiveren, hvis kassen finder, at medlemmet utvivlsomt har krav på dagpengegodtgørelsen.
Arbejdsløshedskassen sender med henblik herpå en skriftlig begrundet anmodning til arbejdsgiveren om betaling af dagpengegodtgørelse inden 14 dage.
Udbetaler arbejdsgiveren ikke dagpengegodtgørelsen inden udløbet af den anførte frist, og finder kassen fortsat, at kravet er berettiget, lægger kassen godtgørelsen ud til medlemmet. § 86 finder tilsvarende anvendelse på udlagt godtgørelse efter 3. pkt.
 Stk. 7. Samtidig med udbetaling efter stk. 6, 3. pkt., fremsender arbejdsløshedskassen sagen med en begrundet indstilling til Arbejdsmarkedets Ankenævn, der træffer afgørelse i sagen, jf. stk. 8. Finder ankenævnet, at medlemmet er berettiget til dagpengegodtgørelse, skal arbejdsgiveren indbetale godtgørelsen til Arbejdsdirektoratet inden for en nærmere angivet frist, som fastsættes af ankenævnet.
Stk. 8. Tvivlsspørgsmål om ret til dagpengegodtgørelse kan indbringes for Arbejdsmarkedets Ankenævn.
Ankenævnets afgørelse kan ikke indbringes for anden administrativ myndighed.
 Stk. 9. Krav mod arbejdsgiveren om betaling af dagpengegodtgørelse, jf. stk. 7, kan med tillæg af omkostninger inddrives af restanceinddrivelsesmyndigheden, hvis kravet ikke betales inden for den fastsatte frist.
Stk. 10. Direktøren for Arbejdsdirektoratet fastsætter efter forhandling med Beskæftigelsesrådet regler om anvendelse af bestemmelserne i stk. 1-7 og kan herunder fastsætte regler om, at dagpengegodtgørelsen kan bortfalde i særlige tilfælde ud over de i stk. 3 nævnte.
Direktøren for Arbejdsdirektoratet fastsætter endvidere regler om betaling af gebyr for Arbejdsmarkedets Ankenævns og Arbejdsdirektoratets behandling af sager efter stk. 7 og 8.
Arbejdsdirektoratets bekendtgørelse nr. 628 af 25. juni 2008 om dagpengegodtgørelse for 1., 2. og 3. ledighedsdag § 1. Ved G-dage forstås i denne bekendtgørelse 1., 2. og 3. ledighedsdag. Én G-dag er en ledighedsdag.
Stk. 2. En arbejdsgiver skal betale dagpengegodtgørelse for 1., 2. og 3. ledighedsdag til et medlem af en a-kasse, hvis medlemmet 1) har været ansat som lønmodtager, og 2) medlemmet hjemsendes eller har et arbejdsophør som følge af afskedigelse, ophør af opgavebestemt ansættelse, ophør af tidsbestemt ansættelse, vikaransættelse og lignende.
Stk. 3. Ved arbejdsophør forstås i denne bekendtgørelse, at arbejdsgiver ikke længere har pligt til at betale løn, og medlemmet ikke længere har pligt til at udføre arbejde for arbejdsgiver.
Der foreligger også et arbejdsophør, hvis arbejdsgiver og medlem er frigjort fra ansættelsesforholdet i en periode, hvorefter ansættelsesforholdet genoptages.
Stk. 4. En arbejdsgiver skal betale for G-dage, hvis medlemmet inden for de sidste 4 uger i alt har været beskæftiget hos arbejdsgiveren i et omfang, der svarer til fuld overenskomstmæssig arbejdstid i 2 uger.
Hvis et medlems arbejdstid ikke kan anses som kontrollabel, beregnes arbejdstiden i ugen efter reglerne herom i bekendtgørelse om supplerende dagpenge.
 Stk. 5. Den periode, som beskæftigelsen skal ligge i, jf. stk. 4, forlænges bagud, hvis der i perioden er fravær fx på grund af sygdom, ferie, overenskomstmæssige fridage, søgnehelligdage, konflikt eller deltagelse i kursus som led i ansættelsen.
Stk. 6. En arbejdsgiver skal højst betale for en G-dag 16 gange til det samme medlem i et kalenderår.
Heri medregnes betalinger for de gange, hvor arbejdsgiveren kun skal betale for en halv G-dag.
Stk. 7. Betaling for en G-dag er A-indkomst.
Der skal ikke beregnes feriegodtgørelse, trækkes arbejdsmarkedsbidrag, ATP eller beløb til Den Særlige Pensionsopsparing af betalingen for en G-dag.
§ 2. Et medlems G-dage er de 3 første ordinære arbejdsdage, efter at medlemmet er fratrådt, hvis medlemmet har været i fuld beskæftigelse på dagen for fratrædelsen.
Hvis medlemmet ikke har været i fuld beskæftigelse på denne dag og ikke har haft fuld overenskomstmæssig arbejdstid i kalenderugen, er dagen for fratrædelsen 1. ledighedsdag.
 Bortfaldsgrunde m.v.
§ 6. En arbejdsgiver skal ikke betale for G-dage til et medlem, når 1) medlemmet inden ansættelsens ophør afslår et skriftligt tilbud om fortsat beskæftigelse svarende til overenskomstmæssige løn- og ansættelsesvilkår hos samme arbejdsgiver, 2) arbejdsgiveren er ude af stand til at betale på grund af konkurs eller betalingsstandsning, 3) afskedigelsen/arbejdsophøret væsentligst skyldes medlemmet, 4) arbejdsophøret skyldes strejke eller lockout på virksomheden, eller hvis arbejdsophøret er nødvendigt på grund af strejke eller lockout på en anden virksomhed, 5) arbejdsophøret skyldes force majeure, 6) medlemmet er i fuld beskæftigelse hos en anden arbejdsgiver på G-dagene, 7) medlemmet i tilslutning til ansættelsens ophør får sygedagpenge eller holder ferie på G-dagene, 8) medlemmet er tjenestemand og overgår til rådighedsløn, 9) medlemmet har været vikar i en orlovsstilling efter lov om børnepasningsorlov, hvis ansættelsen har varet mindst 3 måneder, eller 10) medlemmet har været i beskæftigelse med offentligt tilskud til lønnen efter lov om en aktiv beskæftigelsesindsats.
Stk. 2. {} Manglende betaling § 11. Et medlems a-kasse skal hjælpe medlemmet med at få en arbejdsgiver til at betale for G-dage, hvis 1) arbejdsgiveren ikke betaler til tiden, jf. §§ 7 og 8, 2) medlemmet beder a-kassen om hjælp, og 3) a-kassen finder, at medlemmet uden tvivl har ret til betalingen.
Stk. 2. A-kassen sender herefter en begrundet anmodning til arbejdsgiveren om at betale til medlemmet inden 14 dage efter modtagelsen af anmodningen.
Hvis arbejdsgiveren ikke betaler til tiden, og a-kassen fortsat mener, at kravet er berettiget, lægger a-kassen beløbet ud til medlemmet.
Stk. 3. Samtidig med at a-kassen lægger beløbet ud, sender a-kassen sagen med en begrundet indstilling til Arbejdsmarkedets Ankenævn, der træffer afgørelse i sagen.
Ankenævnets afgørelse skal sendes til arbejdsgiveren, medlemmet, Arbejdsdirektoratet og a-kassen.
 Stk. 4. Hvis en arbejdsgiver indbringer et tvivlsspørgsmål, jf. § 10, efter at a-kassen har lagt et beløb ud, skal klagen behandles sammen med Arbejdsmarkedets Ankenævns behandling af a-kassens indstilling.
Stk. 5. Finder Arbejdsmarkedets Ankenævn, at medlemmet har ret til betaling for G-dage, skal arbejdsgiveren betale beløbet til Arbejdsdirektoratet inden 4 uger efter modtagelsen af afgørelsen.
Har direktoratet ikke fået beløbet til tiden, kan kravet sendes til restanceinddrivelsesmyndigheden, der inddriver beløbet med tillæg af et gebyr til direktoratet og restanceinddrivelsesmyndighedens omkostninger ved inddrivelsen.
