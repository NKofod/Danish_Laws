Nyt fra Ankestyrelsen - fuldmagt og  

 partsrepræsentation Ankestyrelsen har fået mange henvendelser fra  

 fagforbund i anledning af vores bekræftelsesbreve, hvor vi meddeler, at  

 vi anser fagforbundet for at være partsrepræsentant, når de  

 har klaget over en sag.
 Vi vil først oplyse lidt om baggrunden for vores  

 bekræftelsesbreve.
Folketingets Ombudsmand har tidligere kritiseret  

 Ankestyrelsen for ikke at sørge for, at der var tilstrækkelig  

 klarhed over, hvem der havde retten og pligten til at føre sagen i  

 Ankestyrelsen.
Der var mange eksempler på, at såvel medlem som  

 forbund uafhængigt af hinanden fremsendte materiale til os.
Efter Ombudsmandens opfattelse skal myndigheden, det vil  

 sige Ankestyrelsen, alene kommunikere med medlemmet eller dennes  

 repræsentant.
Det er Ankestyrelsen, der har pligt til at afklare om det  

 er forbundet eller medlemmet, der skal kommunikeres med.
Ankestyrelsen skal  

 altså klarlægge en eventuel repræsentation og dens  

 omfang.
 På baggrund af Ombudsmandens kritik har  

 Ankestyrelsen gennemgået arbejdsgangene, og vi har udarbejdet nye  

 standardblanketter, der i højere grad skulle klarlægge, hvem der  

 havde ansvaret for at gøre partsbeføjelserne  

 gældende.
Efter indførelsen af de nye standardblanketter fik  

 vi, som nævnt, mange henvendelser fra fagforbund, som havde anket  

 arbejdsskadesager for deres medlemmer.
Forbundene oplyste, at de ikke  

 ønskede at være partsrepræsentanter.
 Herefter meddelte Ankestyrelsen, at medlemmet selv skulle  

 varetage partsbeføjelserne, og der opstod herefter usikkerhed hos  

 medlem og forbund om, hvem der førte sagen i Ankestyrelsen.
Som følge heraf havde Ankestyrelsen møder  

 med nogle forbund, hvor vi drøftede problemet.
Det som navnlig gav  

 anledning til problemer var den situation, hvor forbundet anvendte  

 fuldmagtsblanketter, hvor alle partsbeføjelserne var nævnt.
 For overskuelighedens skyld nævnes kort, at  

 partsbeføjelserne er følgende:
·  

 	Retten til at få aktindsigt ·  

 	Retten til at blive partshørt ·  

 	Retten til at afgive udtalelse ·  

 	Retten til at anmode om sagens udsættelse med henblik på  

 afgivelse af udtalelse ·  

 	Retten til at få kopi af afgørelsen ·  

 	Retten til at anke afgørelsen Ud over disse partsbeføjelser indeholdt den  

 fremsendte fuldmagt endnu et punkt, hvor medlemmet kunne afkrydse, om  

 forbundet skulle indtræde i sagen som partsrepræsentant.
 Det ses ofte, at alle punkter vedrørende de  

 anførte partsbeføjelser er afkrydset, men ikke er i rubrikken  

 vedrørende partsrepræsentation.
 Situationen er herefter den, at et medlem har overladt  

 alle sine partsbeføjelser til et forbund, som ikke ønsker at  

 være partsrepræsentant, men kalder sig fuldmagtshaver.
 Efter Ankestyrelsens opfattelse er det en strid om ord, at  

 skelne mellem fuldmagtshaver og partsrepræsentant i tilfælde,  

 hvor samtlige partsbeføjelser er overladt til et forbund.  

 Indholdsmæssigt er der ingen forskel.
Ankestyrelsen har valgt at bruge udtrykket  

 partsrepræsentant, da det er det udtryk, der er anvendt af  

 Justitsministeriet i vejledningen om forvaltningsloven vedrørende  

 § 8, stk. 1, der er reglen om medlemmets ret til at lade sig  

 repræsentere af en anden.
Det er også det udtryk, Ombudsmanden  

 bruger.
I tilfælde, hvor medlemmet ved fuldmagt alene har  

 overladt en enkelt eller få partsbeføjelser til forbundet ved  

 fuldmagt, anser Ankestyrelsen medlemmet for at have ansvaret for at  

 føre sagen og gøre alle de øvrige partsbeføjelser  

 gældende.
I en sådan situation vil man alene tale om  

 repræsentation for udvalgte beføjelser.
 Efter forvaltningslovens § 8, stk. 1, kan medlemmet  

 også vælge at have en bisidder.
Ankestyrelsen anser medlemmet for at have et forbund som  

 bisidder i en situation, hvor forbundet alene har hjulpet med ankens  

 udformning.
Dette er f.eks. tilfældet, når klagen er skrevet  

 på forbundets brevpapir med medlemmets og eventuelt forbundets  

 underskrift.
Hvis der ikke er yderligere dokumentation for, at der er  

 overladt partsbeføjelser til forbundet vil Ankestyrelsen anse  

 forbundet som bisidder og medlemmet for fortsat at have ret og pligt til at  

 gøre samtlige partsbeføjelser gældende under sagens  

 behandling.
Det kan afslutningsvis oplyses, at hvis et medlem har  

 overladt samtlige beføjelser til et forbund, skal kommunikationen  

 gå gennem forbundet.
Hvis Ankestyrelsen f.eks. modtager et indlæg  

 fra medlemmet, vil det blive sendt til partshøring i forbundet.
Dette er en følge af, at Ankestyrelsen har ansvaret  

 for at klarlægge, hvem der har retten og pligten til at føre  

 sagen.
Medlemmet må således via forbundet kommunikere med  

 Ankestyrelsen.
