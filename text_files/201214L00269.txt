Betænkning afgivet af Kommunaludvalget den 29. november 2012 Betænkning over Forslag til lov om ophævelse af lov om fremme af frit valg for borgerne ved levering af serviceydelser i kommuner [af økonomi- og indenrigsministeren (Margrethe Vestager)]:
1. Udvalgsarbejdet Lovforslaget blev fremsat den 3. oktober 2012 og var til 1. behandling den 26. oktober 2012. Lovforslaget blev efter 1. behandling henvist til behandling i Kommunaludvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og økonomi- og indenrigsministeren sendte den 6. juli 2012 dette udkast til udvalget, jf.
KOU alm. del bilag 154 (2011-12). Den 25. september 2012 sendte økonomi- og indenrigsministeren de indkomne høringssvar og et notat herom til udvalget, jf.
L 6  bilag 1.
Spørgsmål Udvalget har stillet 8 spørgsmål til økonomi- og indenrigsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, EL, SF og LA) indstiller lovforslaget til vedtagelse uændret.
Socialdemokratiets, Radikale Venstres og Socialistisk Folkepartis medlemmer af udvalget finder, at den nugældende lov om fremme af frit valg for borgerne ved levering af serviceydelser i kommuner indebærer en unødvendig detailstyring og ønsker i stedet at flytte fokus over på tillid og resultater.
Kommunerne skal have større frihed til selv at tilrettelægge arbejdet med at fremme frit valg og informere om de forskellige servicetilbud på den måde, der vurderes at være mest hensigtsmæssig ud fra lokale forhold.
Det kan give en bedre ressourceudnyttelse i den enkelte kommune og dermed grundlag for at yde en bedre service til borgerne.
Enhedslistens medlemmer af udvalget støtter lovforslaget, der fjerner en række forpligtelser for kommunerne til at fremme »frit valg«. »Frit valg« er et af mange led i den omsiggribende privatisering af den fælles velfærd, som betyder, at skatteyderne giver tilskud til private virksomheder.
EL er helt grundlæggende imod at udlicitere og privatisere velfærdsydelser.
Lovforslaget fjerner desværre ikke kommunernes muligheder for at gøre dette.
Men i og med at forpligtelserne til at fremme »frit valg« fjernes, så giver det langt bedre muligheder for de borgere og de politiske kræfter i kommunerne, der ønsker at fastholde de økonomiske ressourcer i den offentlige sektor og fremme en solidarisk velfærdspolitik.
 Et mindretal i udvalget (V, DF og KF) indstiller lovforslaget til forkastelse ved 3. behandling.
Venstres, Dansk Folkepartis og Det Konservative Folkepartis medlemmer af udvalget finder, at det er vigtigt at sikre borgernes frie valg, når velfærdsydelserne tilrettelægges i kommunerne.
Borgerne skal have størst mulig indflydelse på egen hverdag.
Ikke mindst når man bliver afhængig af hjælp fra fællesskabet, er det vigtigt, at man ikke lader systemet tage over, men stadig lader den enkelte være med til at bestemme.
Derfor har det også været en gennemgående politik for partierne at sikre og udvikle danskernes frie valg, f.eks. på ældreområdet, skoleområdet og sygehusområdet.
Et frit valg kræver dog to ting: at der rent faktisk er en valgmulighed, og at man kender til denne mulighed.
Derfor er partierne modstandere af regeringens forslag, som både svækker borgernes frie valg og informationen til borgerne om muligheden for at vælge.
Man kan let få den tanke, at det er noget ideologisk tankegods fra venstrefløjen, at »de ved bedst«, og at borgerne bare må indrette sig efter de muligheder, som systemet tilbyder.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Simon Kollerup (S) Annette Lind (S) Jan Johansen (S) Daniel Toft Jakobsen (S) Lennart Damsbo-Andersen (S) Mette Reissmann (S) Rasmus Prehn (S) Liv Holm Andersen (RV) fmd.
Hans Vestager (RV) Nadeem Farooq (RV) Lisbeth Bech Poulsen (SF) Pernille Vigsø Bagge (SF) Lars Dohn (EL) Rosa Lund (EL) Stine Brix (EL) Erling Bonnesen (V) Michael Aastrup Jensen (V) Martin Geertsen (V) Jacob Jensen (V) Jan E.
Jørgensen (V) Sophie Løhde (V) Anni Matthiesen (V) Hans Christian Thoning (V) Morten Marinus (DF) Mikkel Dencker (DF) Dennis Flydtkjær (DF) Mette Hjermind Dencker (DF) Leif Mikkelsen (LA) Mike Legarth (KF) nfmd.
 Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 6 Bilagsnr.
