Skriftlig fremsættelse (24. marts 2004) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
Forslag til lov om  

 ændring af lov om kommunernes styrelse, lov om Hovedstadens Udviklingsråd og  

 lov om Hovedstadens Sygehusfællesskab (Bemyndigelse til fastsættelse af  

 regler  

 om iværksættelse af kommunal anlægsvirksomhed m.v.) (Lovforslag nr.
L 192).
Formålet med dette lovforslag er at give hjemmel til, at  

 indenrigs- og sundhedsministeren kan regulere anlægsvirksomheden og lignende  

 dispositioner i kommuner og amtskommuner, hvor samfundsøkonomiske årsager og  

 udviklingen i den kommunale økonomi giver behov for dette.
Aktuelt kan  

 strukturelle forhold i den kommunale sektor begrunde, at den kommunale  

 anlægsvirksomhed bør underkastes en bredere samfundsøkonomisk vurdering.
Ud  

 fra  

 tilsvarende hensyn skal der gives mulighed for, at indenrigs- og  

 sundhedsministeren kan regulere leje- og leasingaftaler, der kan sidestilles  

 med kommunal anlægsvirksomhed.
 Således vil der i forbindelse med en kommende reform af den  

 offentlige sektors struktur og opgavefordeling være en  

 implementeringsperiode,  

 som indebærer en risiko for uhensigtsmæssig anlægsvirksomhed mv. i kommunalt  

 og  

 amtskommunalt regi.
 For 2004 er det hensigten at sikre, at den kommunale og  

 amtskommunale anlægsvirksomhed stabiliseres på et niveau svarende til  

 budgetterne for 2004. Derfor afløses den nuværende overvågning af  

 primærkommunale bygge- og anlægsprojekter med øjeblikkelig virkning af en  

 ordning, hvorefter visse nærmere bestemte anlægsudgifter skal forelægges for  

 indenrigs- og sundhedsministeren inden iværksættelse.
 For indgåelse af visse nærmere bestemte leje- og  

 leasingaftaler, der kan sidestilles med kommunal anlægsvirksomhed, vil der  

 ligeledes blive krævet forudgående godkendelse, medmindre leje- eller  

 leasingudgiften, herunder eventuelle deponeringskrav, var medtaget på  

 budgettet  

 for 2004.
 Anlægsprojekter, der er optaget på budgettet med  

 rådighedsbeløb for 2004, vil som udgangspunkt ikke kræve godkendelse før  

 iværksættelsen.
 De kommunale forsyningsvirksomheder og jordforsyning  

 undtages fra anlægsreguleringen.
 Ordningen vil blive nærmere fastlagt via en bekendtgørelse.  

 Godkendelsesordningen vil gælde for bindende aftaler om anlægsvirksomhed m.v.  

 over mindstegrænsen (1 mio. kr.), som indgås den 24. marts 2004 eller senere.
 Lovforslaget har været drøftet med KL og Amtsrådsforeningen.
 Idet jeg i øvrigt henviser til lovforslagets bemærkninger,  

 tillader jeg mig at anbefale forslaget til hurtig og velvillig behandling i  

 det  

 høje Ting.
