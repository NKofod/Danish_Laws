Ankestyrelsens principafgørelse P-43-04 om pensionstillæg - beregning - samlevende - pension fra før den 1. marts 1999 - pension Resume:
 En samlevende pensionist, der havde fået ret til pension i perioden mellem 26. april 1990 og 1. marts 1999 - og hvor samlivet var etableret inden 1. marts 1999 - skulle have beregnet pensionstillæg med udgangspunkt i satsen for gifte/samlevende.
Samleverens indtægtsforhold havde ingen betydning for beregningen, da ansøger skulle betragtes som enlig i forhold til opgørelsen af indtægtsgrundlaget.
Det var dermed fradragsbeløbet for enlige og nedsættelsesprocenten for enlige, der skulle anvendes ved beregningen.
 Love:
Lov om højeste, mellemste, forhøjet almindelig og almindelig førtidspension m.v. - lov nr. 1164 af 19. december 2003 - § 26, stk. 2, § 26, stk. 4, § 29, stk. 2 og § 48, stk. 2 Sagsfremstilling:
 Ansøger havde modtaget førtidspension siden 1995. Hans samlever havde modtaget førtidspension siden 1984. Samlivet havde bestået siden 1977.
 I 2003 klagede han over, at han ikke fik udbetalt pensionstillæg efter reglerne for reelt enlige.
Kommunen fastholdt, at pensionstillægget skulle beregnes efter satsen for gifte/samlevende.
Kommunen oplyste endvidere, at pensionstillægget blev nedsat på grundlag af ansøgers og samleverens samlede indkomst udover førtidspensionen.
Det sociale nævn traf afgørelse om, at ansøger havde ret til at modtage pensionstillæg beregnet efter reglerne for reelt enlige.
Nævnet henviste til, at både han og hans samlever havde fået bevilget førtidspension før 1. marts 1999, hvor ligestillingen af samlevende og gifte ved indtægtsregulering af pensionstillæg og personlige tillæg trådte i kraft.
Dette betød dog ikke, at han var berettiget til at modtage pensionstillæg efter satsen for enlige, men alene, at samleverens indtægter ikke skulle indgå i beregningsgrundlaget ved eventuel nedsættelse af tillægget.
Nævnet bemærkede, at der også før 1. marts 1999 var forskellige satser for pensionstillæg for reelt enlige og for gifte/samlevende, således at pensionister, der levede i samliv, modtog pension med samme satser som gifte.
Samleverens indtægter havde imidlertid ingen betydning for pensionsberegningen.
Ændringen pr. 1. marts 1999 indebar efter nævnets opfattelse kun, at en samlevers indtægter fra denne dato skulle indgå i beregningsgrundlaget for nedsættelse af pensionstillægget.
Dette gjaldt dog ikke pensionister, hvor samlivet var etableret før den 1. marts 1999. Undtagelsen medførte ikke, at pensionister, der havde etableret samlivsforhold før den 1. marts 1999, blev omfattet af de højere satser for reelt enlige.
Disse pensionister var efter denne dato fortsat kun berettiget til pension efter satserne for gifte/samlevende, men pensionen skulle ikke nedsættes på grundlag af samleverens indtægter.
I klagen til Ankestyrelsen blev det anført, at reglerne efter ansøgers opfattelse dækkede såvel satserne som beregningsgrundlaget.
Han havde i øvrigt svært ved at se det logiske i, at der skulle være forskel.
 Sagen blev behandlet i principielt møde med henblik på afklaring af, hvordan pensionstillægget skulle beregnes for en pensionist, der levede i et samlivsforhold, hvor begge havde modtaget pension fra før den 1. marts 1999, jf. førtidspensionslovens § 26, stk. 2.
 Afgørelse:
 Ansøger havde ikke ret til at få beregnet pensionstillæg med udgangspunkt i satsen for reelt enlige.
 Ved beregningen af pensionstillægget skulle han betragtes som enlig ved opgørelsen af indtægtsgrundlaget, da både han selv og samleveren havde modtaget pension fra før 1. marts 1999, jf. førtidspensionslovens § 26, stk. 2. Det betød, at begges indtægter skulle opgøres - og pensionstillægget beregnes - hver for sig.
 Den opgjorte indtægt skulle derefter nedsættes med et fradragsbeløb, jf. lovens § 26, stk. 4 og § 48, stk. 1, nr. 5. Bestemmelsen i § 26, stk. 2 betød, at det var fradragsbeløbet for enlige, der skulle anvendes for ansøgers vedkommende (50.800 kr. for 2003).
 Pensionstillægget skulle nedsættes med 30 % af indtægtsgrundlaget, jf. § 29, stk. 2, sammenholdt med § 3, stk. 4 i lov nr. 914 af 16. december 1998 (om ændring af lov om social pension og lov om børnetilskud og forskudsvis udbetaling af børnebidrag), hvorefter ændringen pr. 1. marts 1999 af den tidligere gældende § 31, stk. 2 i lov om social pension (nu § 29, stk. 2 i førtidspensionsloven) ikke havde virkning for pensionister, der modtog social pension på dette tidspunkt (og hvor pensionen var tilkendt efter 26. april 1990).
En samlevende pensionist, der havde haft ret til pension før 26. april 1990 havde i medfør af overgangsbestemmelsen til en lovændring, der trådte i kraft pr. 1. januar 1994 (lov nr. 497 af 30. juni 1993) fortsat ret til at få beregnet pensionstillæg efter satsen for enlige, medmindre et nyt samlivsforhold var indledt på et senere tidspunkt.
Dette var grunden til, at samleveren fik beregnet pensionstillæg efter satsen for enlige.
 Ankestyrelsen var dermed enig med nævnet i, at ansøger havde ret til pensionstillæg beregnet med udgangspunkt i satsen for gifte, men at hans samlevers indtægtsforhold ikke havde betydning for beregningen.
