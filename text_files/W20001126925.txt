Kendelse fra Pressenævnet i sag nr.  

 43/2000 K har klaget til Pressenævnet over en artikel bragt  

 i Sjællands Tidende den 10. april 2000, idet hun mener, at god  

 presseskik er tilsidesat.
 Det fremgik bl.a. af artiklen, der blev bragt i  

 Sjællands Tidende den 10. april 2000 med overskriften "Norsk  

 sygeplejeelev forsøgt voldtaget", at:
 "29-årig kvinde slog fra sig og råbte, at hun  

 var gravid, da hun tidligt søndag morgen blev forsøgt voldtaget  

 på sti ved Bjergbygade i Slagelse.
 En 29-årig norsk sygeplejeelev med bopæl  

 på [adresse] blev omkring kl. 03.30 søndag morgen groft  

 overfaldet og forsøgt voldtaget midt i Slagelse, da hun var på  

 vej hjem fra en veninde.
Voldtægten blev heldigvis ikke fuldbyrdet.
Kvinden  

 slog nemlig godt fra sig og råbte op om, at hun var gravid.
Det fik  

 voldtægtsmanden til at slippe hende, så hun ilde tilredt kunne  

 vakle fra Kærlighedsstien ud på Bjergbygade, hvor hun fik stoppet  

 en cyklist.
Cyklisten fik tilkaldt en ambulance, der kørte hende til  

 skadestuen på Centralsygehuset i Slagelse, hvorfra politiet blev  

 underrettet om overfaldet og voldtægtsforsøget.
 Den 29-årige norske kvinde var fuldstændig  

 mørbanket, havde et gevaldigt sæbeøje og havde fået  

 revet totter ud af sit hår, men alligevel kan hun give et  

 udmærket signalement af manden".
 Klageren har anført, at det er i strid med god  

 presseskik, at bladet, allerede dagen efter at hun blev overfaldet, bragte  

 oplysninger om hendes adresse og nationalitet samt oplysning om hvad hun  

 studerer, idet hun derved nemt kunne identificeres.
Klageren har endvidere anført, at gerningsmanden  

 ikke er pågrebet, og at bladet derfor har sat hende i en vanskelig  

 situation, hvilket har medført, at hun har været nødt til  

 at forlade Slagelse, fordi hun følte sin sikkerhed truet, når  

 hun opholdt sig på sin bopæl.
Klageren anfører tillige, at  

 det har været en stor psykisk belastning for hende, at hendes  

 omgivelser i Slagelse har kunnet identificere hende via pressen, idet hun  

 derved ikke har fået mulighed for at bearbejde den traumatiske  

 oplevelse inden for sin nærmeste omgangskreds.
Klageren har herudover anført, at hun ikke  

 føler, at hun kan færdes i det område, hvor hun bor, og at  

 det er et brud på privatlivets fred, at artiklen nævner hendes  

 adresse.
Da gerningsmanden endvidere ikke er blevet pågrebet endnu, kan  

 ingen give hende en garanti for, at han ikke dukker op i hendes  

 nærmiljø omkring hendes bopæl.
 Klageren har endvidere bestridt, at det skulle have  

 betydning for sagens opklaring at nævne hendes adresse i artiklen, og  

 at dette er bladets ansvar og ikke politiets.
Indklagede har anført, at klageren, før  

 overfaldet fandt sted, havde været inde på et værtshus for  

 at lede efter en bekendt.
Politiet mente derfor, at hun muligvis havde spurgt  

 efter denne bekendte på norsk, og derfor fremhævede politiet, at  

 den overfaldne var norsk statsborger.
Politiet ville nemlig gerne i kontakt  

 med vidner, der eventuelt havde set overfaldsmanden følge efter  

 hende.
Indklagede har endvidere anført, at klagerens  

 adresse blev nævnt i artiklen på kriminalpolitiets foranledning  

 af hensyn til sagens mulige opklaring.
Flere af beboerne på [adresse]  

 er nemlig blevet overfaldet på vej hjem fra byen.
Endvidere bor der  

 mange sygeplejeelever på [adresse], og de sygeplejeelever, der ikke bor  

 på [adresse], bor i den anden ende af byen, så hvis  

 gerningsmanden var ude efter hende, så kunne han nemt finde hende.
Indklagede har tillige anført, at klagerens navn  

 netop ikke er nævnt i artiklen, hvorimod det er nævnt, at hun  

 havde pådraget sig diverse kvæstelser.
Under alle  

 omstændigheder kunne klagerens naboer og medstuderende ikke være  

 i tvivl om, at hun havde været udsat for en voldsom oplevelse.
Indklagede har videre bemærket, at klageren  

 heldigvis ikke blev voldtaget.
Hvis dette havde været tilfældet,  

 havde sagen stillet sig anderledes, og man ville i givet fald ikke have  

 nævnt kvindens adresse.
Endelig har indklagede anført, at man ikke kan  

 forstå, at klageren har skiftet bopæl på baggrund af sagens  

 omtale i bladet.
Forholdet er det, at der bor flere end 50 personer på  

 som er beliggende 100   150 meter fra Politigården i  

 Slagelse. [Adresse] er bemandet med mindst en ansat 24 timer i døgnet,  

 som kan tilkaldes med et øjebliks varsel, så [adresse] er en af  

 de mest sikre adresser i Slagelse.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Kaare R.  

 Skou og Kirsten Dyregaard.
 Pressenævnet udtaler:
 Ud fra de oplysninger om klagerens bopæl,  

 nationalitet og studium, som bladet bragte på forsiden allerede dagen  

 efter overfaldet, kunne klageren nemt identificeres.
 Bladet har oplyst, at flere af oplysningerne blev bragt  

 efter aftale med politiet og af hensyn til sagens opklaring.
Der skal ved reportager tages det størst mulige  

 hensyn til ofre for forbrydelser.
Uanset at det skete efter aftale med  

 politiet og af hensyn til sagens opklaring, finder Pressenævnet, at  

 bladet ved at bringe oplysninger, som kunne identificere klageren uden  

 først at have henvendt sig til klageren herom, har handlet i strid med  

 god presseskik.
Pressenævnet udtaler derfor sin kritik af bladet.
 Pressenævnet finder, at nævnets kendelse ikke  

 bør offentliggøres, idet dette ikke kan ske uden en yderligere  

 krænkelse af klageren.
 Afsagt den 24. maj 2000.
