 Undladelse af at anvise nye børn til dagplejemødre, fordi de er  

 gravide, ville forudsætte dispensation i henhold til ligebehandlingslovens §  

 11, stk. 1.
 MEDDELELSE OM AFGØRELSEN:
 Arbejdsministeriet har henledt opmærksomheden på, at hvis kommuner ville  

 følge den praksis ikke at anvise nye børn til gravide dagplejemødre, med  

 deraf følgende indtægtsnedgang for de pågældende, kræver det dispensation  

 efter ligebehandlingslovens § 11, stk. 1, i givet fald meddelt af  

 socialministeren efter indhentet udtalelse fra arbejdsministeren og  

 ligestillingsrådet.
 Foranlediget heraf har socialministeriet bedt Kommunernes Landsforening om  

 en udtalelse om, i hvilket omfang kommunerne benytter sig af nævnte praksis,  

 og om landsforeningens bemærkninger hertil.
 I skrivelse af 9. maj 1979 har landsforeningen over for socialministeriet  

 henvist til en undersøgelse foretaget i foreningens enkelte kredse, hvoraf  

 fremgår, at der ikke er nogen fast praksis på området, idet nogle kommuner  

 anviser børn til gravide dagplejemødre, medens andre ikke gør det, i visse af  

 de sidstnævnte tilfælde fordi dagplejemoderen ikke selv ønsker at modtage nye  

 børn.
 Landsforeningen har i øvrigt efter indstilling fra Sammenslutningen af  

 sociale udvalg givet udtryk for, at foreningen ikke finder, at der bør  

 dispenseres for ligebehandlingsloven på det pågældende område.
 Socialministeriet kan tilslutte sig landsforeningens opfattelse.
