Bekendtgørelse om autorisation af værksteder til udførelse af arbejde på kontrolapparater (fartskrivere) inden for vejtransport1) I medfør af § 86 a, § 118, stk. 1 og 8, og § 134 b i færdselsloven, jf. lovbekendtgørelse nr. 1386 af 11. december 2013 fastsættes:
Kapitel 1 Definitioner § 1. I denne bekendtgørelse forstås ved:
 1) Kontrolapparatforordningen: Rådets forordning (EØF) nr. 3821/85 af 20. december 1985 om kontrolapparatet inden for vejtransport med senere ændringer.
 2) AETR: Europæisk overenskomst om arbejdet for besætninger på køretøjer i international vejtransport (AETR).
 3) Kontrolapparat (fartskriver): Alt udstyr bestemt til installering i motordrevet køretøj for hel- eller halvautomatisk at vise, registrere og lagre oplysninger om kørslen og om bestemte arbejdsperioder i førernes arbejdstid.
 4) Analogt kontrolapparat: Kontrolapparat i overensstemmelse med forskrifterne i kontrolapparatforordningens bilag I.
 5) Digitalt kontrolapparat: Kontrolapparat i overensstemmelse med forskrifterne i kontrolapparatforordningens bilag I B.
 6) A-autorisation: Autorisation til at udføre arbejde på analoge kontrolapparater.
 7) D-autorisation: Autorisation til at udføre arbejde på analoge og digitale kontrolapparater.
Kapitel 2 Autorisation af værksteder Betingelser § 2. Værksteder, der er etableret i Danmark, skal være autoriserede af Rigspolitiet for at kunne udføre arbejde på kontrolapparater.
 Stk. 2. Rigspolitiet kan bemyndige en eller flere politikredse til at udstede autorisation til værksteder til udførelse af arbejde på kontrolapparater, jf. stk. 1.
 Stk. 3. Autorisation kan kun udstedes til værksteder, der opfylder betingelserne i bilag 1, punkt 2-3 samt 4.1 og 4.3. Som dokumentation herfor udfærdiges en tilsynsrapport af en tilsynsvirksomhed, der er godkendt af Rigspolitiet, jf. kapitel 3.
Stk. 4. Ansøgning om autorisation indgives til Rigspolitiet.
Har Rigspolitiet bemyndiget en politikreds efter stk. 2, indgives ansøgningen til vedkommende politikreds.
Ansøgningen indgives på en særlig ansøgningsblanket og vedlægges den i stk. 3 nævnte tilsynsrapport.
Tilsynsrapporten må ved ansøgningens indlevering ikke være over 1 måned gammel.
 § 3. Et autoriseret værksted skal til enhver tid opfylde kravene i bilag 1.
 Stk. 2. Værkstedet skal indberette til Rigspolitiet eller en af Rigspolitiet bemyndiget politikreds, jf. § 2, stk. 2, hvis plombematricer/-dorne bortkommer, jf. bilag 1, punkt 2.2, litra f.
Stk. 3. Inddrager værkstedet et værkstedskort, fordi mekanikeren misbruger det eller på anden måde ikke overholder retningslinjerne for brug af kort eller PIN-kode, eller tilbageleverer mekanikeren sit værkstedskort ved ansættelsens ophør, skal værkstedet straks indsende kortet til Rigspolitiet.
Har Rigspolitiet bemyndiget en politikreds efter § 2, stk. 2, indsendes kortet til vedkommende politikreds.
Kortet indsendes med oplysning om årsagen til indsendelsen, jf. bilag 1, punkt 2.3, litra g.
 Stk. 4. Værkstedet skal for hvert kalenderår indsende oplysninger til Rigspolitiet om konstaterede fejl, mangler og afvigelser på kontrolapparater i køretøjer, der udføres arbejde på, jf. bilag 1, punkt 5.8.3.
Tilsyn § 4. Værkstedet skal én gang om året modtage tilsynsbesøg af en tilsynsvirksomhed, der er godkendt af Rigspolitiet.
Værkstedet sender den originale tilsynsrapport, jf. kapitel 3, til Rigspolitiet senest 1 måned efter tilsynet.
 Stk. 2. Værkstedet er forpligtet til at modtage tilsynsbesøg fra en tilsynsvirksomhed ud over det periodiske tilsyn, jf. stk. 1, hvis Rigspolitiet beslutter dette.
 Stk. 3. Værkstedet er forpligtet til at give en tilsynsvirksomhed alle nødvendige oplysninger til brug for tilsynet.
 § 5. Udgifterne ved tilsyn og udfærdigelse af tilsynsrapport afholdes af værkstedet.
Indhold § 6. Autorisation meddeles ved et autorisationsbevis med et autorisationsnummer.
 Stk. 2. Autorisation udstedes med en gyldighedstid på 5 år.
 Stk. 3. Autorisation kan udstedes med en kortere gyldighedstid end fastsat i stk. 2.
Fornyelse § 7. En autorisation kan fornys, når værkstedet, inden autorisationen udløber, søger om fornyelse og med en tilsynsrapport, jf. kapitel 3, dokumenterer, at kravene i bilag 1 er opfyldt.
Stk. 2. Ansøgning om fornyelse indgives til Rigspolitiet.
Har Rigspolitiet bemyndiget en politikreds efter § 2, stk. 2, indgives ansøgning om fornyelse til vedkommende politikreds.
Ansøgningen indgives på en særlig ansøgningsblanket og vedlægges en tilsynsrapport om resultatet af det seneste periodiske tilsyn, jf. § 4, stk. 1. Tilsynsrapporten må ved ansøgningens indlevering ikke være over 1 måned gammel.
Bortfald og tilbagekaldelse § 8. En autorisation bortfalder i følgende tilfælde:
 1) Hvis værkstedet ikke opfylder § 4.
 2) Hvis værkstedets arbejde på kontrolapparater ophører, eller værkstedet afhændes.
 3) Hvis gyldighedstiden for en autorisation udløber.
Stk. 2. Opfylder værkstedet ikke kravene i § 4, skal al dokumentation for arbejdets udførelse, jf. bilag 1, punkt 5.6, samt plombematricer/-dorne og autorisationsbevis straks afleveres til Rigspolitiet.
Værksteder med D-autorisation skal endvidere straks aflevere værkstedskort samt overførte og gemte data fra værkstedskort til Rigspolitiet.
Har Rigspolitiet bemyndiget en politikreds efter § 2, stk. 2, skal aflevering efter 1. og 2. pkt. ske til vedkommende politikreds.
Stk. 3. Afhændes et værksted med A-autorisation til et værksted med A- eller D-autorisation, skal al dokumentation for arbejdets udførelse, jf. bilag 1, punkt 5.6, afleveres til dette værksted.
Plombematricer/-dorne og autorisationsbevis skal straks afleveres til Rigspolitiet.
Har Rigspolitiet bemyndiget en politikreds efter § 2, stk. 2, afleveres det, der er nævnt i 2. pkt., straks til vedkommende politikreds.
Stk. 4. Afhændes et værksted med D-autorisation til et værksted med A-autorisation, skal al dokumentation for arbejde, der vedrører analoge kontrolapparater, jf. bilag 1, punkt 5.6, afleveres til dette værksted.
Dokumentation, som vedrører arbejde på digitale kontrolapparater, skal straks afleveres til Rigspolitiet sammen med værkstedskort, overførte og gemte data fra værkstedskort, plombematricer/-dorne og autorisationsbevis.
Har Rigspolitiet bemyndiget en politikreds efter § 2, stk. 2, afleveres det, der er nævnt i 2. pkt., straks til vedkommende politikreds.
Stk. 5. Afhændes et værksted med D-autorisation til et værksted med D-autorisation, skal al dokumentation for arbejdets udførelse, jf. bilag 1, punkt 5.6, samt overførte og gemte data fra værkstedskort afleveres til dette værksted.
Værkstedskort, plombematricer/-dorne og autorisationsbevis skal straks afleveres til Rigspolitiet.
Har Rigspolitiet bemyndiget en politikreds efter § 2, stk. 2, afleveres det, der er nævnt i 2. pkt., straks til vedkommende politikreds.
Stk. 6. Ophører eller afhændes et værksted, som er autoriseret i medfør af denne bekendtgørelse, til et andet værksted, som ikke er autoriseret, skal al dokumentation for arbejdets udførelse, jf. bilag 1, punkt 5.6, samt plombematricer/-dorne og autorisationsbevis straks afleveres til Rigspolitiet.
Værksteder med D-autorisation skal endvidere straks aflevere værkstedskort samt overførte og gemte data fra værkstedskort til Rigspolitiet.
Har Rigspolitiet bemyndiget en politikreds efter § 2, stk. 2, skal aflevering efter 1. og 2. pkt. ske til vedkommende politikreds.
Stk. 7. Udløber gyldighedstiden for en autorisation, uden at der er søgt om fornyelse, skal al dokumentation for arbejdets udførelse, jf. bilag 1, punkt 5.6, samt plombematricer/-dorne straks afleveres til Rigspolitiet.
Værksteder med D-autorisation skal endvidere straks aflevere værkstedskort samt overførte og gemte data fra værkstedskort til Rigspolitiet.
Har Rigspolitiet bemyndiget en politikreds efter § 2, stk. 2, skal aflevering efter 1. og 2. pkt. ske til vedkommende politikreds.
 § 9. Rigspolitiet eller en af Rigspolitiet bemyndiget politikreds, jf. § 2, stk. 2, kan i særlige tilfælde tilbagekalde en autorisation.
Stk. 2. Tilbagekaldes en autorisation, skal al dokumentation for arbejdets udførelse, jf. bilag 1, punkt 5.6, samt plombematricer/-dorne og autorisationsbevis straks afleveres til Rigspolitiet.
Værksteder med D-autorisation skal endvidere straks aflevere værkstedskort samt overførte og gemte data fra værkstedskort til Rigspolitiet.
Har Rigspolitiet bemyndiget en politikreds efter § 2, stk. 2, skal aflevering efter 1. og 2. pkt. ske til vedkommende politikreds.
Kapitel 3 Tilsynsvirksomheder § 10. Rigspolitiet godkender virksomheder til at føre tilsyn med værksteder i overensstemmelse med reglerne i denne bekendtgørelse.
 Stk. 2. Virksomheden skal dokumentere at have de fornødne kvalifikationer samt det fornødne udstyr til at føre tilsyn med, at værksteder opfylder kravene i bilag 1.
 Stk. 3. Rigspolitiet kan i særlige tilfælde tilbagekalde en godkendelse af en tilsynsvirksomhed.
 § 11. Tilsynsvirksomheden skal påse, at værkstedet opfylder kravene i bilag 1.
Stk. 2. Tilsynsvirksomheden skal udfærdige en rapport om det i stk. 1 nævnte tilsyn.
Tilsynsrapporten skal udfærdiges på en blanket udarbejdet af Rigspolitiet.
Kapitel 4 Administrative bestemmelser § 12. Rigspolitiets afgørelser efter denne bekendtgørelse kan ikke indbringes for anden administrativ myndighed.
 Stk. 2. Fristen for klager over afgørelser truffet af en af Rigspolitiet bemyndiget politikreds, jf. § 2, stk. 2, er 4 uger fra den dag, hvor afgørelsen er meddelt.
 § 13. Rigspolitiet kan dispensere fra bestemmelserne i denne bekendtgørelse, når ganske særlige forhold gør sig gældende.
Kapitel 5 Straf, ikrafttrædelse og overgangsbestemmelser § 14. Med bøde eller fængsel indtil 4 måneder straffes den, der overtræder artikel 12, stk. 1, i kontrolapparatforordningen, § 3, stk. 2-4, § 8, stk. 2-7, § 9, stk. 2, og § 16, stk. 3.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 15. Bekendtgørelsen træder i kraft den 1. januar 2014.
 Stk. 2. Samtidig ophæves bekendtgørelse nr. 686 af 29. juni 2005 om autorisation af værksteder til udførelse af arbejde på kontrolapparater (fartskrivere) inden for vejtransport.
 § 16. Autorisationer, der er meddelt værksteder i medfør af § 1, stk. 3, i bekendtgørelse nr. 1018 af 15. december 1993 om arbejderbeskyttelse i vejtransport, forbliver gyldige.
 Stk. 2. Meddeles et værksted A- eller D-autorisation i medfør af denne bekendtgørelse, bortfalder en tidligere meddelt autorisation.
Stk. 3. Når en tidligere meddelt autorisation bortfalder efter stk. 2, skal plombematricer/-dorne og autorisationsbevis straks afleveres til Rigspolitiet.
Har Rigspolitiet bemyndiget en politikreds efter § 2, stk. 2, afleveres plombematricer/-dorne og autorisationsbevis straks til vedkommende politikreds.
Justitsministeriet, den 13. december 2013 Karen Hækkerup / Christian Hesthaven Bilag 1 Krav til autorisation og arbejdets udførelse Bilag 2 Bestemmelser om plombematricens og plombedornens udseende mv.
 Plombematricen/plombedornen skal afgive et tydeligt og letlæseligt aftryk i de plomber, der skal mærkes.
 Plombematricen/plombedornen skal være forsynet med et mærke, som opfylder følgende betingelser:
 1. Mærket skal være cirkelrundt.
 2. I mærkets øverste halvdel skal nationalitetsmærket DK være anført.
 3. I mærkets nederste halvdel skal værkstedets autorisationsnummer, der består af en talkombination på tre tal efterfulgt af en bindestreg og bogstavet A eller D for A-autorisation eller D-autorisation, være anført.
 Mærket skal i overensstemmelse med ovenstående beskrivelse have følgende udseende:
1) Bekendtgørelsen indeholder bestemmelser, som er nødvendige for anvendelsen af Rådets forordning (EØF) nr. 3821/85 af 20. december 1985 om kontrolapparatet inden for vejtransport, som ændret ved Kommissionens forordning (EØF) nr. 3314/90 af 16. november 1990, Rådets forordning (EØF) nr. 3572/90 af 4. december 1990, Kommissionens forordning (EØF) nr. 3688/92 af 21. december 1992, Kommissionens forordning (EF) nr. 2479/95 af 25. oktober 1995, Kommissionens forordning (EF) nr. 1056/97 af 11. juni 1997, Rådets forordning (EF) nr. 2135/98 af 24. september 1998, Kommissionens forordning (EF) nr. 1360/2002 af 13. juni 2002, Europa-Parlamentets og Rådets forordning (EF) nr. 1882/2003 af 29. september 2003, Kommissionens forordning (EF) nr. 432/2004 af 5. marts 2004, Europa-Parlamentets og Rådets forordning (EF) nr. 561/2006  af 15. marts 2006, Rådets forordning (EF) nr. 1791/2006 af 20. november 2006, Kommissionens forordning (EF) nr. 68/2009 af 23. januar 2009, Europa-Parlamentets og Rådets forordning (EF) nr. 219/2009 af 11. marts 2009 og Kommissionens forordning (EU) nr. 1266/2009 af 16. december 2009 og for anvendelsen af Europæisk overenskomst om arbejdet for besætninger på køretøjer i international vejtransport (AETR). I bekendtgørelsen er medtaget visse bestemmelser fra Rådets forordning (EØF) nr. 3821/85 af 20. december 1985 om kontrolapparatet inden for vejtransport med senere ændringer.
Ifølge artikel 249 i EF-traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke de nævnte forordningers umiddelbare gyldighed i Danmark.
