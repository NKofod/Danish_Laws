Skriftlig fremsættelse (29. marts 2006) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
Forslag til lov  

 om  

 ændring  

 af personskatteloven og andre skattelove (Indførelse af et sundhedsbidrag,  

 ændringer som led i den kommunale finansieringsreform, m.v.) (Lovforslag nr.
L 207).
Lovforslaget indeholder forslag om indførelse af et  

 sundhedsbidrag, der er et led i udmøntningen af kommunalreformen.  

 Sundhedsbidraget foreslås indført som en statslig indkomstskat på 8 pct., der  

 skal udskrives på samme grundlag som indkomstskatten til kommune, amtskommune  

 og kirke.
Bidraget til finansiering af sundhedsvæsenet ydes derved på helt  

 samme beskatningsgrundlag som hidtil.
Sundhedsbidraget afløser delvist den amtskommunale  

 indkomstskat, som ikke skal opkræves efter nedlæggelsen af amterne fra og med  

 2007. Den øvrige del af den amtskommunale indkomstskat konverteres til  

 kommunal  

 skat.
Provenuet af sundhedsbidraget indbetales til staten, som fordeler det  

 til  

 regioner og kommuner.
Som led i udmøntningen af aftalen mellem regeringen, Dansk  

 Folkeparti og Det Radikale Venstre om den kommunale finansieringsreform  

 indeholder lovforslaget desuden forslag om, at kommunernes andel af  

 ejendomsværdiskat,  

 pensionsafgifter og afgiften af medarbejderobligationer overgår til staten.  

 Dertil kommer et forslag om, at nedsætte kommunens andel af dødsboskatten  

 samt  

 et forslag om at afskaffe den kommunale andel af bøder efter  

 skattekontrolloven.
Ligeledes som led i udmøntningen af aftalen om den  

 kommunale finansieringsreform foreslås det endeligt, at begrænset  

 skattepligtige i stedet for at betale kommunal indkomstskat, skal betale en  

 skat til staten, som svarer til den kommunale indkomstskat.
 Lovforslaget indeholder herudover forslag om ændring af  

 fusionsskatteloven og tinglysningsafgiftsloven. Ændringerne sikrer, at der  

 skatte- og afgiftsfrit kan gennemføres de nødvendige sammenlægninger af  

 kommunale og amtskommunale feriefonde, der er en følge af kommunalreformens  

 nye  

 kommuneinddeling.
De økonomiske konsekvenserne af lovforslaget skal ses i  

 sammenhæng med  

 indenrigs- og sundhedsministerens  

 lovforslag om ophævelse af den amtskommunale indkomstskat m.fl.
Virkningerne  

 af  

 lovforslagene er indregnet i byrdefordelingsberegningerne, der fremgår af  

 indenrigs- og sundhedsministerens forslag om kommunal udligning og generelle  

 tilskud til kommuner.
Samlet set har lovforslagene kun meget begrænsede  

 økonomiske  

 konsekvenser for den samlede offentlige sektor og for borgerne under ét.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til Folketingets  

 velvillige  

 behandling.
