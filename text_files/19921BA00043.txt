Nr BSF 43 Folketingsbeslutning om ligestilling og ligebehandling af handicappede med  

 andre borgere Fremsat af socialministeren (Else Winther Andersen) den 11. december 1992 Vedtaget ved anden (sidste) behandling den 2. april 1993 Folketinget henstiller til alle statslige og kommunale myndigheder samt  

 private virksomheder med eller uden offentlig støtte - at efterleve princippet om ligestilling og ligebehandling af  

 handicappede med andre borgere og - at tage hensyn til og skabe muligheder for hensigtsmæssige løsninger  

 under hensyntagen til handicappedes behov i forbindelse med forberedelse af  

 beslutninger, hvor hensyntagen overhovedet kan komme på tale.
I mange tilfælde vil de hensyn, der er brug for, forudsætte en betydelig  

 indsigt i handicappedes vilkår og virkninger af givne handicap.
Myndigheder  

 såvel som private vil have behov for at kunne trække på særlig ekspertise.
 Det må desuden sikres, at mennesker med handicap på alle samfundsområder  

 ligebehandles med andre borgere.
 Folketinget henstiller til regeringen, at der på denne baggrund i  

 Socialministeriets ressort under Det Centrale Handicapråd oprettes en enhed  

 for ligebehandling og formidling, hvor den nødvendige ekspertbistand kan  

 tilbydes.
Denne enhed skal både nationalt og internationalt indsamle, initiere og  

 formidle nødvendig information og ekspertise om handicappedes vilkår og  

 virkninger af givne handicap.
Enheden skal desuden være opmærksom på  

 tilfælde, hvor der sker diskrimination af mennesker med handicap, således at  

 Det Centrale Handicapråd kan tage problemet op med den relevante myndighed.
 Folketinget modtager en årlig beretning om udviklingen på området.
 Folketinget anmoder Folketingets Ombudsmand om at følge udviklingen i  

 ligebehandlingen og eventuelt meddele påtale, hvor dette er muligt inden for  

 ombudsmandsembedets kompetence.
Oprindelig fremsat forslag Folketinget henstiller til alle statslige og kommunale myndigheder samt private virksomheder med eller uden offentlig støtte at:
 - efterleve princippet om ligestilling og ligebehandling af handicappede  

 med andre borgere.
 - at tage hensyn til og skabe muligheder for hensigtsmæssige løsninger  

 under hensyntagen til handicappedes behov i forbindelse med forberedelse af  

 beslutninger, hvor hensyntagen overhovedet kan komme på tale.
I mange tilfælde vil de hensyn, der er brug for, forudsætte en betydelig  

 indsigt i handicappedes vilkår og virkninger af givne handicap.
Myndigheder  

 såvel som private vil have behov for at kunne trække på særlig ekspertise.
 Det må desuden sikres, at mennesker med handicap på alle samfundsområder  

 ligebehandles med andre borgere.
 Folketinget henstiller til regeringen, at der på denne baggrund i  

 Socialministeriets ressort, under Det Centrale Handicapråd, oprettes en enhed  

 for ligebehandling og formidling, hvor den nødvendige ekspertbistand kan  

 tilbydes.
Denne enhed skal både nationalt og internationalt indsamle, initiere og  

 formidle nødvendig information og ekspertise om handicappedes vilkår og  

 virkninger af givne handicap.
Enheden skal desuden være opmærksom på  

 tilfælde, hvor der sker diskrimination af mennesker med handicap, således at  

 Det Centrale Handicapråd kan tage problemet op med den relevante myndighed.
 Folketinget modtager en årlig beretning om udviklingen på området.
 Folketinget anmoder Folketingets Ombudsmand om at følge udviklingen i  

 ligebehandlingen og eventuelt meddele påtale, hvor dette er muligt inden for  

 ombudsmandsembedets kompetence.
Bemærkninger til forslaget 1. I årene siden 2. verdenskrig er der som et resultat af en lang  

 række politiske beslutninger gennemført en stadig større integration af  

 handicappede i samfundet.
Det er på en lang række forskellige måder blevet  

 fastslået, at handicappolitik er samfundspolitik.
 Der er i tidens løb truffet beslutninger om bedre vilkår på undervisnings-  

 og uddannelsesområdet, det sociale område og indenfor trafik-, miljø- og  

 bygningsområdet samt en række andre områder.
 På det sociale område er institutionstilbud i stigende grad blevet ændret  

 til tilbud om vejledning og bistand til bo-, arbejds- og fritidstilbud i  

 normalt miljø.
I 1969 vedtog man en folketingsbeslutning om handicappedes adgang til  

 folkeskolen, i løbet af 1970'erne vedtoges en række foranstaltninger på det  

 sociale område i konsekvens af socialreformens realisering.
I 1980 fastslog  

 Folketinget handicappedes ret til en tilværelse så nær det normale som  

 muligt, og i 1982 fik man et bygningsreglement med indbyggede handicaphensyn.
 I løbet af 1980'erne har Folketinget ved adskillige lejligheder  

 understreget, at disse positive tiltag stadig skal være grundlaget for dansk  

 politik på dette område, bl.a. ved tre handicapredegørelser, der går på tværs  

 af sektorerne.
 Også i international sammenhæng har Danmark understreget sin vilje til at  

 sikre alle borgere lige muligheder.
 I 1975 tiltrådte Danmark således FN-deklarationen om handicappedes  

 rettigheder, og tilslutningen til de i denne deklaration anførte rettigheder  

 er siden bekræftet såvel ved indledningen til FN's handicaptiar som ved  

 programmets afslutning.
 I det nordiske samarbejde er der taget en lang række initiativer til  

 forbedring af handicappedes vilkår i de nordiske lande.
 I Det Europæiske Økonomiske Fælleskab er ligeledes igangsat en række  

 forskellige tiltag, der tager sigte på at fremme handicappedes  

 erhvervsmæssige og sociale integration i samfundet.
 Denne udvikling har medført, at befolkningen har fået en langt bedre  

 forståelse for handicappedes livsvilkår gennem stadig større viden om  

 handicappedes behov og muligheder for aktiv samfundsdeltagelse.
 2. Uanset disse mange positive politiske tilkendegivelser må det  

 imidlertid konstateres, at det danske samfund fortsat byder på mange  

 hindringer for udfoldelsesmulighederne for handicappede.
 I udlandet er man flere steder gået den vej at gennemføre  

 antidiskriminationslovgivning om handicappedes rettigheder på tværs af  

 sektorer.
I USA har Kongressen vedtaget en meget omfattende lov, der forbyder  

 diskrimination af handicappede.
Denne lovgivning er særdeles detaileret og  

 omfatter alle samfundslivets forhold.
 I Danmark har man ikke tradition for særlovgivning af denne art.
 Det er imidlertid vigtigt, at der gives et utvetydigt politisk signal til  

 alle, og at der er et system, der kan påtale udviklinger i den gale retning.
 Endvidere kan det vel forventes, at nogle af detailproblemerne efterhånden  

 løses gennem fællesskabsinitiativer.
 Det er derfor regeringens ønske, at Folketinget henstiller til alle  

 statslige og kommunale myndigheder samt private virksomheder med eller uden  

 offentlig støtte at efterleve princippet om ligebehandling og ligestilling af  

 handicappede med andre borgere og at tage hensyn til og skabe muligheder for  

 hensigtsmæssige løsninger under hensyntagen til handicappedes behov i  

 forbindelse med forberedelse af beslutninger, hvor hensyntagen overhovedet  

 kan komme på tale.
 Det må imidlertid erkendes, at handicapproblemer kan være særdeles  

 komplicerede, og løsninger forudsætter derfor også tilstedeværelse af særlig  

 kvalificeret ekspertise.
Der bør derfor efter regeringens opfattelse i Socialministeriets ressort  

 skabes en central enhed for ligebehandling og formidling af information om  

 handicappedes vilkår og virkninger af givne handicap, hvor alle med behov  

 herfor kan henvende sig.
Denne enhed, der både nationalt og internationalt  

 skal indsamle, initiere og formidle nødvendig information og ekspertise,  

 etableres i tilknytning til Det Centrale Handicapråd, som er tværfagligt og  

 har en bred repræsentation fra handicaporganisationerne og fra relevante  

 ministerier m.fl.
Der findes særlig sagkundskab i en lang række af institutioner og  

 organisationer i mange sektorer i ind- og udland.
Enheden skal være det sted,  

 hvor man har et samlet overblik over ekspertisen.
 Langt de fleste problemer vil forudsætte tværfaglig og tværsektoriel  

 indsats for at blive løst, og problemerne kan naturligvis opstå hvor som  

 helst og skal derfor løses i den sektor, hvor de er opstået, hvorfra man så  

 kan trække på den centrale enheds ekspertise.
Bestræbelser på at realisere målet om et samfund for alle må naturligvis  

 forløbe som en proces, der hele tiden justeres i overensstemmelse med  

 udviklingen i samfundet i øvrigt.
Det er derfor vigtigt, at Folketinget har  

 mulighed for at følge denne proces for om fornødent at kunne fremme  

 processens positive forløb gennem konkrete initiativer.
For at opfylde denne hensigt må den foreslåede ligebehandlings- og  

 formidlingsenhed til stadighed følge udviklingen og indsamle konkrete data  

 fra alle områder i ind- og udland.
Disse informationer kan derefter danne  

 grundlag for Det Centrale Handicapråds årlige rapportering, som  

 socialministeren afgiver til Folketinget.
 Folketinget anmoder tillige Folketingets Ombudsmand om at følge  

 udviklingen i ligebehandlingen og eventuelt meddele påtale, hvor dette er  

 muligt inden for ombudsmandsembedets kompetence.
 3. I forhandlingerne om udmøntning af satsreguleringspuljen indgår  

 forslag om afsættelse af en pulje til ligebehandling og information, af  

 hvilken udgifterne til etablering og drift af ligebehandlings- og  

 formidlingsenheden forudsættes finansieret.
