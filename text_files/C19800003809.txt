(Til alle amtsråd, kommunalbestyrelser,  

 skolekommissioner, skolenævn, fælleslærerråd, lærerråd og  

 skoleledere) Lærerskematimeforbruget pr. elev har i de senere år målt på landsbasis  

 været stigende, hvilket blandt andet må ses i sammenhæng med, at der samtidig  

 på landsbasis er sket et fald i den gennemsnitlige klassekvotient.
Der  

 henvises til den af undervisningsministeriet i 1979 udsendte publikation  

 »Nøgletal for de kommunale skolevæsener«.
 Det kan i denne forbindelse oplyses, at det gennemsnitlige  

 lærerskematimeforbrug pr. elev i normalklasser i skoleåret 1976/77 var 1,44,  

 i 1977/78 1,46 og 1978/79 1,50. Til sammenligning kan det oplyses, at det  

 gennemsnitlige lærerskematimeforbrug pr. elev på 1.-10. klassetrin beregnet  

 på grundlag af de vejledende normer for de enkelte klassetrin er ca. 1,38  

 (den vejledende gennemsnitsnorm). Dette tal vil dog afhængig af  

 elevsammensætningen kunne variere fra kommune til kommune.
Undervisningsministeriet skal på denne baggrund kraftigt henstille, at  

 lærerskematimeforbruget pr. elev søges begrænset.
Man er herved opmærksom på,  

 at mulighederne for at begrænse forbruget er varierende fra kommune til  

 kommune.
For så vidt angår de kommuner, hvor lærerskematimeforbruget pr. elev  

 ligger over den vejledende gennemsnitsnorm for lærerskematimeforbruget pr.  

 elev, skal man stærkt henstille, at lærerskematimeforbruget pr. elev ikke  

 forhøjes i skoleåret 1980/81. Ministeriet skal endvidere stærkt henstille, at  

 kommuner, hvis lærerskematimeforbrug pr. elev ligger væsentligt over den  

 vejledende norm, søger forbruget nedsat.
 Undervisningsministeriet vil nøje følge udviklingen i  

 lærerskematimeforbruget pr. elev i skoleåret 1980/81 med henblik på, om der  

 skulle vise sig behov for at fastsætte bindende rammer for forbruget, jfr.  

 folkeskolelovens § 15, stk. 2.
De lokale skolemyndigheders fastsættelse af lærerskematimeforbruget er  

 hidtil sket på baggrund af de anvisninger, der findes i  

 undervisningsministeriets vejledning af 16. september 1975 om udarbejdelse af  

 timefordelingsplaner i folkeskolen.
Med virkning fra skoleåret 1980/81  

 erstattes denne vejledning af en ny vejledning, der vil blive udsendt  

 snarest.
Den nye vejledning indeholder i forhold til den tidligere vejledning  

 i alt væsentligt alene ændringer, der har forbindelse med de ændringer af  

 fagrækken, der skete ved lov nr. 219 af 23. maj 1979. Disse ændringer er  

 nærmere beskrevet i undervisningsministeriets cirkulære af 19. december 1979.
Den vejledende timefordelingsplan, der er optaget i vejledningen, er  

 ligesom den tidligere vejledende timefordelingsplan vejledende for klasser  

 med normalt elevtal, dvs. klasser med 22 elever.
På baggrund af den ovenfor  

 nævnte stigning i lærerskematimeforbruget pr. elev og faldet i den  

 gennemsnitlige klassekvotient, der for tiden udgør 19,1, skal man henlede  

 opmærksomheden på de anvisninger, vejledningen giver, om mulighederne for at  

 afpasse lærerskematimeforbruget efter elevtallet i klasserne, således at  

 lærerskematimeforbruget pr. elev ikke varierer for meget i klasser med  

 forskelligt elevtal.
Man skal yderligere pege på, at der som nævnt i  

 vejledningen er visse muligheder for at tilrettelægge undervisningen på  

 8.-10. klassetrin i et samarbejde mellem flere skoler og mellem folkeskolen  

 og den kommunale ungdomsskole, jfr. folkeskolelovens § 22, stk. 2 og 3.  

 Blandt andet disse muligheder vil kunne benyttes i bestræbelserne på at undgå  

 uhensigtsmæssigt lave holdstørrelser inden for den frivillige undervisning.
Inden for den specialundervisning, som kommunerne har ansvaret for, er der  

 på landsbasis konstateret en særlig markant stigning i  

 lærerskematimeforbruget pr. elev.
Det gennemsnitlige lærerskematimeforbrug  

 pr. elev til specialundervisning var således i skoleåret 1976/77 0,22, i  

 1977/78 0,24 og i 1978/79 0,26. Man er i undervisningsministeriet opmærksom  

 på, at disse landsgennemsnit dækker over meget store variationer fra kommune  

 til kommune.
 Man skal imidlertid henstille, at der i kommuner, hvor  

 lærerskematimeforbruget pr. elev til specialundervisning ligger særligt højt,  

 foretages en omhyggelig analyse af, hvad der er baggrunden herfor, samt at  

 muligheden for begrænsning af forbruget nøje overvejes.
Endelig er der også konstateret væsentlige stigninger i forbruget af  

 timereduktioner.
Det gennemsnitlige reduktionstimeforbrug pr. elev var i  

 skoleåret 1978/79 0,34.
 Undervisningsministeriet skal stærkt henstille, at kommunerne, for så vidt  

 omfanget afhænger af kommunale beslutninger, undgår stigninger på dette  

 område i skoleåret 1980/81.
 Ud over de muligheder, der er nævnt ovenfor, skal man pege på følgende  

 muligheder, som kommunerne vil kunne udnytte i forbindelse med bestræbelserne  

 på at nedbringe lærerskematimeforbruget:
1. Skoledistrikterne Ifølge § 22, stk. 1, i folkeskoleloven hører der til hver skole et  

 skoledistrikt, der ifølge lovens § 24, stk. 1, nr. 1, skal fastlægges ved  

 bestemmelse i kommunens skoleplan.
Man skal her pege på, at der efter § 24,  

 stk. 1, nr. 1, er mulighed for, at kommunerne kan opnå en smidiggørelse af  

 skoledistrikterne ved optagelse i skoleplanen af en bestemmelse om, at der  

 kan foretages mindre distriksomlægninger i forbindelse med den årlige  

 indskrivning.
Kommunerne vil på denne måde kunne forbedre mulighederne for at  

 afpasse tilgangen af elever til de enkelte skolers kapacitet.
 Der henvises til undervisningsministeriets cirkulære nr. 224 af 3.  

 december 1975 om udformningen af skoleplaner i folkeskolen, pkt. 1.
2. Klassesammenlægninger og -opbrydninger Ifølge folkeskolelovens § 23, stk. 3, skal det ved fordelingen af børn i  

 1. klasser tilstræbes, at den enkelte klasse kan bevares samlet på de  

 følgende klassetrin i grundskolen.
Som nævnt i forbindelse med omtalen af den  

 vejledende timefordeligsplan er der efter loven visse muligheder for at  

 afpasse lærerskematimeforbruget efter elevtallet, således at der er mulighed  

 for at bevare en klasse samlet trods faldende elevtal.
Hvis disse muligheder  

 ikke er tilstrækkelige, er der efter loven intet til hinder for, at man af  

 økonomiske grunde foretager opbrydning eller sammenlægning af bestående  

 klasser.
3. 10. klasse Under hensyn til, at det har vist sig, at lærerskematimeforbruget pr. elev  

 ligger særligt højt i 10. klasse, hvilket formentlig har sammenhæng med, at  

 den gennemsnitlige klassekvotient her er særlig lav, skal man pege på de  

 muligheder, der efter loven er for at opnå større enheder.
Bestemmelsen i lovens § 23, stk. 3, hvorefter det ved fordelingen af børn  

 i 1. klasser skal tilstræbes, at den enkelte klasse kan bevares samlet på de  

 følgende klassetrin, omfatter ikke 10. klasse.
Der kan derfor frit foretages  

 klasseopbrydninger og -sammenlægninger med henblik på at opnå en rimelig  

 klassestørrelse.
Ligesom på 7.-9. klassetrin gælder det dog, at der ikke kan  

 foretages klassedeling på grundlag af elevernes valg af fag og kurser, jfr. §  

 23, stk. 3, 2. pkt.
 Man skal endvidere pege på muligheden for, at kommunens skoleplan udformes  

 således, at kun enkelte af kommunens skoler omfatter 10. klasse, således at  

 eleverne i overensstemmelse med skoleplanen må skifte skole efter 9.  

 klassetrin.
Det skal understreges, at samtlige de henstillinger og muligheder, der er  

 nævnt ovenfor, har været forhandlet med Kommunernes Landsforening, og at  

 foreningen har givet sin tilslutning hertil.
Kommunernes Landsforening har i  

 forbindelse med sin tilslutning givet udtryk for, at det vil være  

 hensigtsmæssigt, at kommunerne med henblik på at imødekomme ovennævnte  

 henstillinger inddrager de enkelte skoler i styringen af  

 lærerskematimeforbruget pr. elev.
