Fremsat den 19. november 1999 af  

 Peter Skaarup (DF), Kristian Thulesen Dahl (DF)&nbsp  

 ;og Carsten Aagaard (DF) Forslag til folketingsbeslutning om hætteforbud ved demonstrationer eller lignende Folketinget pålægger regeringen at  

 fremsætte forslag til ændring af straffelovens § 134,  

  således at det bliver strafbart ved demonstrationer eller lignende at  

 benytte hætter, der er egnede til at hindre identifikation.  

 Hætteforbudet skal ikke gælde en tildækning af ansigtet,  

 der er foretaget for at beskytte mod vejrliget, eller som tjener andet  

 anerkendelsesværdigt formål.
Bemærkninger til forslaget Det er forslagsstillernes opfattelse, at det  

 skal gøres svært for de mennesker, som ønsker at nedbryde  

 og ødelægge samfundet, og samtidig skal myndighedernes arbejde  

 lettes med at anholde og at dømme disse kriminelle, der groft  

 overtræder samfundets regler, men som i dag ofte undgår straf,  

 fordi de ikke kan identificeres.
 Baggrunden for beslutningsforslaget er særligt de  

 erfaringer, som er gjort i forbindelse med uroligheder og optøjer  

 begået af autonome grupper og andengenerationsindvandrere på  

 Nørrebro i København, senest i november 1999. Det har  

 også tidligere vist sig, at tildækning af ansigtet med  

 hætte, maske eller lignende virker fremmende for deltagernes  

 tilskyndelse til at forstyrre den offentlige orden, f.eks. ved  

 hærværk og vold, og for efterfølgende at kunne unddrage  

 sig strafforfølgning.
Det kan navnlig være vanskeligt at føre bevis  

 for den enkeltes andel som gerningsmand eller medvirkende til de  

 begåede lovovertrædelser, fordi hætten gør, at den  

 enkelte lovovertræder ikke kan identificeres.
Forslagsstillerne finder  

 derfor, at et hætteforbud er et egnet middel til at gøre  

 indsatsen mod sådanne uroligheder og lovovertrædelser mere  

 effektiv.
 En kriminalisering af selve det forhold, at man  

 bærer hætte, vil indebære, at en hætteklædt  

  person, der pågribes, vil kunne straffes for tildækningen som  

 sådan, uanset at der ikke kan føres bevis for, at den  

 pågældende forud for pågribelsen har begået eller  

 medvirket til anden kriminalitet.
 Til fordel for et hætteforbud kan anføres, at  

 selve den straftrussel, der ligger i kriminaliseringen, må antages at  

 ville medføre en reduktion i antallet af identitetssløringer,  

 der er omfattet af forbudet.
 Hvis forbudet ikke respekteres, vil kriminaliseringen som  

 sådan endvidere give mulighed for, at der fra politiets side kan gribes  

 forebyggende ind, før situationen har udviklet sig til optøjer.
Hertil kommer, at det for et overvældende flertal af  

 borgere opleves som noget naturligt, at man i forbindelse med demonstrationer  

 og lignende står ved, hvem man er.
Dette må være et  

 rimeligt krav, når man vil fremføre sine synspunkter offentligt.  

 Den bevidste tilsløring af identiteten tjener i den sammenhæng  

 normalt ikke noget anerkendelsesværdigt eller legitimt  

 formål.
Forslaget er ikke i strid med den grundlovssikrede  

 ytrings- og forsamlingsfrihed.
Det er almindeligt antaget, at disse  

 rettigheder ikke er til hinder for, at lovgivningsmagten fastsætter  

 regler, der blandt andet tager sigte på, hvad der foretages i en  

 forsamling.
Det vil således kunne forbydes forsamlingsdeltagere at  

 bære hætter eller andre beklædningsgenstande, der skjuler  

 den enkeltes identitet.
 Ifølge beslutningsforslaget skal forbudet ikke  

 omfatte tilfælde, hvor tildækning af ansigtet foretages for at  

 beskytte imod vejrliget, eller hvor tildækning tjener et andet  

 anerkendelsesværdigt formål.
Dette betyder blandt andet, at forbudet for eksempel ikke  

 skal omfatte muslimske kvinder, der bærer slør,  

 karnevalsdeltagere, roligans m.v.
Forbudet skal heller ikke gælde i  

 tilfælde, hvor identitetssløring under en demonstration i sig  

 selv kan antages at tjene et anerkendelsesværdigt formål.
Forslagsstillerne finder ikke, at det vil volde politiet  

 og domstolene nævneværdige problemer at udskille de lovlige fra  

 de ulovlige tilsløringer.
På grundlag af de konkrete  

 omstændigheder vil det således i de enkelte tilfælde i  

 almindelighed være muligt at afgøre, om hætteforbudet er  

 søgt omgået for eksempel ved, at deltagerne lader en aktion  

 fremtræde som et gadeteater eller karneval.
Politiet skal ligeledes  

 have mulighed for at pågribe ballademagere, der har hætten i  

 lommen, og først, når "det går løs", tager den frem  

 og trækker den over hovedet, ligesom der på tilsvarende  

 måde bør være mulighed for at straffe, hvis politiet  

 pågriber en ballademager, selv om denne har trukket hætten af og  

 stukket den i lommen.
Der henvises i øvrigt til beslutningsforslag nr.
B  

 39, folketingsåret 1994-95 (Folketingstidende 1994-95, forhandlingerne  

 s. 1953, 2951 og 5510, till.
A s. 1185 og till.
B s. 485), beslutningsforslag  

 nr.
B 14 folketingsåret 1993-94 (Folketingstidende 1993-94,  

 forhandlingerne sp. 694, 2659 og 6933, till.
A sp. 611 og till.
B sp. 575),  

 og beslutningsforslag nr.
B 103, folketingsåret 1992-93  

 (Folketingstidende 1992-93, forhandlingerne sp. 10711 og till.
A sp.  

 10609).
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om hætteforbud  

 ved demonstrationer eller lignende.
(Beslutningsforslag nr.
B 46).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
