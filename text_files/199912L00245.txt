Fremsat den 29. marts 2000 af  

 justitsministeren (Frank Jensen) Forslag til DOCUMENT_START> Lov om ændring af lov om  

 strafforfølgning ved det internationale tribunal til  

 pådømmelse af krigsforbrydelser i det tidligere Jugoslavien (Fuldbyrdelse i Danmark af tribunalets  

 afgørelser) § 1 I lov nr. 1099 af 21. december 1994 om strafforfølgning ved det  

 internationale tribunal til pådømmelse af krigsforbrydelser i  

 det tidligere Jugoslavien foretages følgende ændringer:
 1. § 4, stk. 1, affattes således:
» 2. § 4, stk. 3, ophæves.
 Stk. 4 bliver herefter stk. 3.
 3. Efter § 4, stk. 4, der bliver stk. 3,  

 indsættes:
» § 2 Loven finder tilsvarende anvendelse på strafforfølgning af  

 lovovertrædelser, der er omfattet af statutten og procesreglementet for  

 det internationale tribunal til pådømmelse af folkedrab og andre  

 alvorlige overtrædelser af international humanitær ret  

 begået i Rwanda og af rwandiske statsborgere i Rwandas nabolande, jf.  

 bekendtgørelse nr. 832 af 30. oktober 1995.
§ 3 Loven træder i kraft den 1. juli 2000.
§ 4 Loven gælder ikke for Færøerne og Grønland, men  

 kan ved kongelig anordning helt eller delvis sættes i kraft for disse  

 landsdele med de afvigelser, som de særlige færøske og  

 grønlandske forhold tilsiger.
Bemærkninger til lovforslaget Almindelige bemærkninger 1. Lovforslagets formål Formålet med lovforslaget er at gennemføre de  

 ændringer af lov om strafforfølgning ved det internationale  

 tribunal til pådømmelse af krigsforbrydelser i det tidligere  

 Jugoslavien (Jugoslavien-tribunalet), der er nødvendige, for at  

 Danmark kan indgå en generel aftale med tribunalet om  

 overførelse af domfældte fra tribunalet til afsoning her i  

 landet.
 Folketingets Udenrigsudvalg har ved spørgsmål  

 nr. 40 af 26. februar 1999 (Alm. del   bilag 171) spurgt justitsministeren,  

 om regeringen er villig til at ændre loven om Jugoslavien-tribunalet,  

 så dømte ved tribunalet kan afsone i danske fængsler, og  

 Danmark således kan støtte tribunalet i dets arbejde.
Ved Justitsministeriets svar af 18. marts 1999 på  

 spørgsmålet er det blandt andet oplyst, at gennemførelsen  

 af FN-statutten af 17. juli 1998 for Den Internationale Straffedomstol i  

 lighed med statutten for Jugoslavien-tribunalet rejser spørgsmål  

 om overførelse af dømte med henblik på afsoning her i  

 landet, og at regeringen i forbindelse med gennemførelsen og  

 ratifikationen af statutten for Den Internationale Straffedomstol vil  

 overveje mulighederne for fuldbyrdelse her i landet af domme afsagt af  

 domstolen.
Samtidig er det anført, at det vil være  

 nærliggende at lade en eventuelt ændret fremgangsmåde  

 gælde også for domme afsagt af Jugoslavien-tribunalet.
Regeringen forventer i april måned at kunne  

 fremsætte et lovforslag om Den Internationale Straffedomstol.
Der vil  

 heri blive foreslået en ordning, der giver mulighed for indgåelse  

 af en generel aftale med Den Internationale Straffedomstol om fuldbyrdelse af  

 domstolens afgørelser her i landet.
Der er ikke aktuelle overvejelser om indgåelse af en  

 tilsvarende afsoningsaftale med det internationale tribunal til  

 pådømmelse af folkedrab og andre alvorlige overtrædelser  

 af international humanitær ret begået i Rwanda og af rwandiske  

 statsborgere i Rwandas nabolande (Rwanda-tribunalet). Dette tribunal har ikke  

 søgt at indgå en sådan aftale med Danmark.
Lovforslaget  

 åbner imidlertid mulighed for at indgå en aftale også med  

 dette tribunal, hvis det bliver aktuelt.
2. Gældende ret Efter artikel 27 i statutten for Jugoslavien-tribunalet  

 skal afsoning af domme, der afsiges af tribunalet, ske i en af tribunalet  

 udpeget stat, der udvælges blandt de stater, som over for FN's  

 Sikkerhedsråd har erklæret sig villig til at påtage sig  

 denne opgave.
Afsoningen sker i overensstemmelse med gældende ret i den  

 pågældende stat, dog under tilsyn af tribunalet.
 Som oplyst i svaret til Folketingets Udenrigsudvalg, jf.  

 pkt. 1 ovenfor, har Justitsministeriet på forespørgsel fra  

 Jugoslavien-tribunalet flere gange - første gang i november 1994 og  

 senest i august 1998 - tilkendegivet, at Justitsministeriet inden for  

 rammerne af den gældende danske lov på området vil  

 være imødekommende over for konkrete anmodninger om afsoning her  

 i landet.
 Jugoslavien-tribunalet har i maj 1998 forelagt et udkast  

 til aftale mellem tribunalet og den danske regering om overførelse af  

 dømte til afsoning i Danmark (»Draft Agreement between the  

 International Criminal Tribunal for the Former Yugoslavia and the Government  

 of Denmark on the Enforcement of Sentences of the International Tribunal«).  

 Formålet med aftalen er at fastsætte de vilkår, som skal  

 gælde ved en eventuel fremtidig overførelse af dømte til  

 Danmark.
 Aftalen bygger på en såkaldt »modelaftale«  

 (»Model Enforcement of Sentences Agreement«), dvs. en standardaftale, der  

 danner grundlag for forhandlingerne med alle de lande, som tribunalet  

 søger at få tilvejebragt en fuldbyrdelsesordning med.
Det er et ufravigeligt led i aftalen, at det land, der  

 fuldbyrder tribunalets domme, er bundet af varigheden af den straf, som  

 tribunalet har idømt, og af tribunalets afgørelse om  

 benådning eller formildelse (»pardon or commutation«) af den  

 idømte straf.
Afslår tribunalet f.eks. på et tidspunkt  

 under afsoningen en ansøgning om benådning, er afslaget bindende  

 for det fuldbyrdende land, jf. herved også statuttens artikel 28.
Efter § 4, stk. 1, i loven om  

 Jugoslavien-tribunalet kan justitsministeren bestemme, at straf mv., som er  

 pålagt af tribunalet, kan fuldbyrdes her i landet.
Bestemmelsen giver  

 mulighed for, at tribunalets domme kan fuldbyrdes her i landet, og at der som  

 udgangspunkt kan stilles de vilkår for afsoningen, som tribunalet  

 måtte fastsætte som betingelse for at lade dømte afsone i  

 Danmark.
Ved vedtagelsen af lovforslaget forelå der ikke oplysninger  

 om, at Jugoslavien-tribunalet ønskede at indgå generelle aftaler  

 om vilkårene for overførelse af domfældte til  

 afsoning.
 Det er et ufravigeligt led i den danske ordning, at  

 justitsministerens afgørelse om overførelse af  

 straffuldbyrdelsen i det enkelte tilfælde skal forelægges retten  

 til godkendelse ved dom, jf. lovens § 4, stk. 4.
Efter lovens § 4, stk. 3, fastsætter  

 justitsministeren i forbindelse med de i stk. 1 nævnte  

 afgørelser, i hvilket omfang bestemmelserne i lov om international  

 fuldbyrdelse af straf mv., kapitlerne 2 og 4 eller 3 og 4 og de heri  

 nævnte konventioner skal finde anvendelse.
Ved henvisningen til disse  

 bestemmelser er det forudsat, at fuldbyrdelse her i landet som udgangspunkt  

 sker efter reglerne om omsætning eller tilpasning af straf, idet  

 eventuelle fravigelser af disse regler, der vil skulle danne grundlag for  

 fuldbyrdelsen i Danmark, altid skal forelægges domstolene til  

 godkendelse som led i prøvelsen af aftalen med tribunalet, jf.  

 Folketingstidende 1994-95, tillæg A, s. 426.
 Reglerne om omsætning indebærer, at  

 fuldbyrdelseslandet gennem en domstolsafgørelse eller administrativ  

 afgørelse omsætter sanktionen til en straf, der er pålagt  

 af fuldbyrdelseslandet efter dettes lovgivning og udmålingspraksis for  

 den pågældende lovovertrædelse.
Anvendes reglerne om tilpasning, er det den sanktion, der  

 er pålagt i udlandet, som   eventuelt efter en tilpasning, dvs. en  

 »oversættelse« til fuldbyrdelseslandets regler   overtages til  

 fuldbyrdelse inden for rammerne af fuldbyrdelseslandets strafarter og  

 strafmaksimum for den pågældende lovovertrædelse.
Der er i  

 princippet ingen mulighed for at formilde den domfældtes stilling  

 bortset fra adgangen til benådning mv.
 Justitsministeriet har navnlig på grundlag af lovens  

 § 4, stk. 3, og de forudsætninger, der er knyttet til denne  

 bestemmelse, vurderet, at den konkrete vurdering, som retten efter lovens  

 § 4, stk. 4, skal foretage i hvert enkelt tilfælde, ikke  

 efter gældende ret kan bindes gennem en aftale, som indgås mellem  

 Jugoslavien-tribunalet og den danske regering med henblik på generelt  

 at fastlægge vilkårene for overførelse af dømte til  

 Danmark.
 Justitsministeriet har derfor via Udenrigsministeriet  

 tilkendegivet over for Jugoslavien-tribunalet, at man, således som  

 loven om Jugoslavien-tribunalet er affattet, ikke har mulighed for at  

 indgå en aftale med tribunalet, der har til formål generelt at  

 fastsætte de vilkår, som skal gælde ved en eventuel  

 fremtidig overførelse af dømte til Danmark.
3. Justitsministeriets overvejelser 3.1. Efter Justitsministeriets opfattelse bør  

 der være mulighed for, at Danmark kan indgå en generel aftale med  

 Jugoslavien-tribunalet om fuldbyrdelse her i landet af tribunalets  

 afgørelser.
 Justitsministeriet lægger i den forbindelse  

 afgørende vægt på, at der med hensyn til Den  

 Internationale Straffedomstol vil blive foreslået en ordning, der  

 tillader indgåelse af en sådan tilsvarende aftale.
 At Danmark ikke er i stand til at kunne indgå  

 på en sådan ordning med Jugoslavien-tribunalet, forekommer i  

 øvrigt uheldigt og i strid med de hensyn, der ligger bag den  

 bestående danske ordning med hensyn til domme afsagt af domstole i  

 andre lande   f.eks. i forhold til personer med fast bopæl i  

 Danmark.
 Det må også tillægges vægt, at  

 Danmark medvirker til, at tilstrækkelige afsoningsmuligheder stilles  

 til rådighed for tribunalet.
Justitsministeriet foreslår derfor, at der skabes en  

 lovhjemmel, som muliggør, at der indgås en generel  

 fuldbyrdelsesaftale med tribunalet.
Justitsministeriet vil forud for  

 indgåelsen af en sådan aftale med tribunalet orientere  

 Folketingets Retsudvalg om indholdet af aftalen.
Grundlaget for en adgang til at indgå en sådan  

 aftale er, at fuldbyrdelse her i landet kan ske uden omsætning  

 eller tilpasning af straffen mv., idet en ordning med omsætning eller  

 tilpasning   i hvert fald i visse tilfælde   vil være i strid med  

 princippet om, at det land, der fuldbyrder tribunalets domme, er bundet af  

 varigheden af den straf, som tribunalet har idømt.
Både  

 omsætning og tilpasning vil således efter omstændighederne  

 kunne indebære en betydelig formildelse af den straf, som tribunalet  

 har udmålt.
Der er imidlertid ikke noget til hinder for at opretholde  

 den gældende ordning, hvorefter justitsministerens afgørelse om  

 fuldbyrdelse skal forelægges retten til godkendelse.
Retten vil  

 således skulle vurdere den konkrete afgørelse om fuldbyrdelse  

 her i landet på baggrund af bestemmelserne i loven og eventuelle  

 administrative forskrifter, herunder en fuldbyrdelsesaftale med tribunalet,  

 sammenholdt med bestemmelserne i statutten.
Retten vil fortsat   som efter den gældende lov  

 skulle vurdere, at vilkårene for afsoning i Danmark i den  

konkrete sag ikke er åbenbart uforenelig med landets retsorden  

 eller grundlæggende danske retsprincipper.
Et led i  

 domstolsprøvelsen vil også fortsat skulle være, at  

 fuldbyrdelsen ikke medfører en skærpelse af domfældtes  

 strafferetlige situation, jf. lovens § 4, stk. 2.
Kravet om godkendelse er ufravigeligt.
Det  

 indebærer, at enhver konkret aftale om fuldbyrdelse af  

 fængselsstraf her i landet, der ikke godkendes af domstolene, er  

 uanvendelig som fuldbyrdelsesgrundlag i Danmark.
Medmindre en anden ordning  

 forhandles med tribunalet og godkendes af domstolene, må  

 overførelse af straffuldbyrdelsen i givet fald opgives.
Efter de regler, der gælder for tribunalet, er der  

 ikke nogen begrænsning med hensyn til den mulige længde af en  

 tidsbestemt fængselsstraf, som tribunalet kan idømme.
Afsoning  

 her i landet kan således indebære, at den pågældende  

 kommer til at afsone en tidsbestemt straf, der i varighed væsentligt  

 overstiger, hvad der kan idømmes efter dansk ret.
Uanset dette forhold finder regeringen som anført  

 ovenfor, at der bør være mulighed for, at Danmark kan  

 indgå en generel aftale med tribunalet om afsoning her i landet.
Det  

 må i den forbindelse tillægges særlig vægt, at en  

 sådan frihedsstraf vil blive udmålt af et bredt sammensat,  

 internationalt organ, og ikke af en fremmed stat.
3.2. Et særligt spørgsmål  

 opstår vedrørende adgangen til benådning.  

 Grundlovens § 24 tillægger kongen kompetence til at benåde  

 dømte.
Statuttens artikel 28 bestemmer, at spørgsmålet om  

 nedsættelse af den idømte straf henhører under  

 tribunalets kompetence.
I den afsoningsaftale, som Sverige har indgået med  

 tribunalet, er der et generelt vilkår om, at Sverige skal underrette  

 justitssekretæren ved tribunalet, såfremt det efter svensk ret  

 bliver relevant at prøveløslade eller benåde den  

 domfældte.
Tribunalet kan på denne baggrund fremføre de  

 synspunkter, som underretningen giver anledning til.
Inden de nationale  

 myndigheder træffer endelig afgørelse i sagen, kan tribunalet  

 beslutte at overføre den dømte til fortsat afsoning i et andet  

 land.
Denne ordning indebærer på den ene side, at tribunalet  

 bevarer retten til at afgøre, om en dømt skal forblive  

 fængslet, og på den anden side, at det oprindeligt udpegede  

 afsoningsland (Sverige) ikke forpligtes til at opretholde fængslingen  

 (i Sverige) af en person, som efter svensk opfattelse bør  

 prøveløslades eller benådes.
 En lignende ordning må overvejes i forbindelse med  

 indgåelse af en eventuel afsoningsaftale mellem Danmark og  

 tribunalet.
3.3. Danmark er ikke efter statutten   og vil ikke  

 efter en eventuel indgåelse af en generel afsoningsaftale med  

 tribunalet være   forpligtet til at imødekomme enhver anmodning  

 om fuldbyrdelse her i landet af straf mv., der er pålagt af  

 Jugoslavien-tribunalet.
Justitsministeren vil således i konkrete  

 tilfælde kunne afslå at træffe bestemmelse om, at straf  

 mv., som er pålagt af tribunalet, kan fuldbyrdes her i landet.
Dette vil bl.a. kunne komme på tale i  

 tilfælde, hvor fuldbyrdelsen måtte indebære en sådan  

 fravigelse af grundlæggende danske regler, at fuldbyrdelsen ikke  

 bør finde sted her i landet.
Endvidere vil praktiske hensyn, herunder  

 utilstrækkelige anbringelsesmuligheder, i konkrete tilfælde kunne  

 begrunde, at fuldbyrdelsen ikke finder sted her i landet.
 Den foreslåede bestemmelse i § 4, stk. 1,  

 er på denne baggrund affattet således, at justitsministeren kan  

 bestemme, at straf mv., som er pålagt af tribunalet, kan fuldbyrdes her  

 i landet efter reglerne i statuttens artikel 27 og 28. Det foreslås, at  

 justitsministeren i medfør af § 4, stk. 4, kan  

 fastsætte nærmere regler om sådan fuldbyrdelse, herunder  

 på grundlag af overenskomst med tribunalet.
 3.4. Statutten regulerer ikke  

 spørgsmålet om, hvad der skal ske med den domfældte efter  

 endt strafafsoning.
 Efter dansk udlændingelovgivning må en  

 udlænding, medmindre udlændingen er nordisk statsborger eller er  

 fritaget for krav om opholdstilladelse, kun opholde sig i Danmark ud over de  

 tidsrum, hvor udlændingen som EF/EØS-statsborger, som  

 tredjelandsstatsborger omfattet af EF-reglerne om fri bevægelighed, som  

 visumfri udlænding eller i medfør af et udstedt visum er  

 berettiget til at opholde sig i Danmark, såfremt udlændingen har  

 opholdstilladelse.
Såfremt Danmark samtykker i at modtage  

 domfældte, ikke-nordiske statsborgere uden en gældende  

 opholdstilladelse i Danmark til strafafsoning i Danmark efter statuttens  

 artikel 27, vil de pågældende kunne indrejse i Danmark uden visum  

 og opholde sig her i landet i indtil 3 måneder fra indrejsen,  

 såfremt de er fritaget for visum.
Såfremt de  

 pågældende er visumpligtige, vil Udlændingestyrelsen kunne  

 udstede visum med ret til indtil 3 måneders ophold i Danmark.
Efter  

 udløbet af den visumfri periode henholdsvis af visummet må  

 domfældte efter Indenrigsministeriets vurdering henvises til et  

» tålt  

 ophold« her i landet  

 uden opholdstilladelse under resten af afsoningsperioden.
Efter  

 Indenrigsministeriets vurdering foreligger der sådanne hensyn til at  

 sikre straffuldbyrdelse af de domme, der er afsagt af Jugoslavien-tribunalet,  

 at udlændingen må kunne henvises til at opholde sig her i landet  

 i form af et »tålt ophold « under strafafsoningen.
Indgiver en domfældt ansøgning om  

 opholdstilladelse i Danmark, vil ansøgningen blive behandlet i henhold  

 til den gældende udlændingelovgivning og under hensyntagen til de  

 forpligtelser, som Danmark har påtaget sig, herunder i forhold til den  

 europæiske menneskerettighedskonvention.
Opholdstilladelse til den  

 domfældte vil i almindelighed, medmindre særlige grunde taler  

 derimod, kunne nægtes under henvisning til flygtningekonventionens  

 udelukkelsesgrunde, hvis der ansøges om asyl, eller til, at de  

 forhold, den pågældende er dømt for ved tribunalet, kunne  

 medføre udvisning fra Danmark, såfremt pådømmelsen  

 var sket her i landet.
 Indgår en domfældt ægteskab her i  

 landet, vil den europæiske menneskerettighedskonventions artikel 8 ikke  

 i almindelighed indebære en pligt til meddelelse af opholdstilladelse,  

 da ægteskabet blev indgået på et tidspunkt, hvor parret  

 ikke havde nogen berettiget forventning om at kunne etablere og videreudvikle  

 familielivet i netop Danmark.
Indgiver et familiemedlem til en domfældt  

 statsborger, der efter statuttens artikel 27 er overleveret til  

 straffuldbyrdelse i Danmark, ansøgning om visum med henblik på  

 at besøge domfældte, vil der i disse tilfælde efter en  

 konkret vurdering af Danmarks internationale forpligtelser, herunder den  

 europæiske menneskerettighedskonventions artikel 8, efter en afvejning  

 af karakteren af det familiemæssige forhold mellem domfældte og  

 familiemedlemmet, kunne meddeles visum til familiemedlemmet.
Hvis  

 familiemedlemmet ikke har mulighed for fra opholdslandet at udøve  

 samvær med den domfældte under strafafsoningen, vil der endvidere  

 efter ansøgning eventuelt kunne meddeles opholdstilladelse.
Efter endt strafafsoning skal en domfældt  

 ikke-nordisk statsborger, der efter statuttens artikel 27 er overleveret til  

 straffuldbyrdelse i Danmark, udrejse af landet, hvis den  

 pågældende ikke har opholdstilladelse her i landet eller på  

 andet grundlag har ret til at opholde sig her i landet.
Udrejser  

 udlændingen ikke frivilligt, drager politiet omsorg for udsendelse af  

 den pågældende.
Udsendelse må dog ikke ske til et land,  

 hvor den pågældende risikerer forfølgelse af de i  

 flygtningekonventionen af 28. juli 1951, artikel 1 A, nævnte grunde  

 eller risikerer forfølgelse eller tilsvarende overgreb omfattet af  

 udlændingelovens § 7, stk. 2, eller hvor udlændingen  

 ikke er beskyttet mod videresendelse til et sådant land.
Udlændinge, der er omfattet af  

 udlændingelovens § 7, stk. 2, kan dog tilbagesendes, hvis der  

 er bestemte grunde til at antage, at udlændingen frembyder fare for  

 landets sikkerhed, eller hvis udlændingen efter endelig dom for en  

 særlig farlig forbrydelse må antages at frembyde  

 nærliggende fare for andres liv, legeme, helbred eller frihed, jf.  

 udlændingelovens § 31, stk. 2, 2. pkt.
Bestemmelsen skal dog  

 anvendes i overensstemmelse med Danmarks internationale forpligtelser,  

 herunder det undtagelsesfri forbud, der kan udledes af bl.a. den  

 europæiske menneskerettighedskonventions artikel 3 om udsendelse til et  

 land, hvor udlændingen risikerer tortur eller umenneskelig eller  

 nedværdigende behandling eller straf.
 En udlænding, som hverken kan meddeles  

 opholdstilladelse efter udlændingeloven eller kan udsendes af landet,  

 vil være henvist til et såkaldt »tålt ophold« her i landet.
4. Lovforslagets økonomiske og administrative  

 konsekvenser Lovforslaget skønnes ikke at have økonomiske  

 eller administrative konsekvenser for det offentlige af betydning.
Lovforslaget har ikke økonomiske eller  

 administrative konsekvenser for erhvervslivet.
Lovforslaget har ingen  

 miljømæssige konsekvenser og indeholder ikke EU-retlige  

 aspekter.
Positive konsekvenser/ Mindre udgifter Negative konsekvenser/ Merudgifter Økonomiske konsekvenser for stat, kommuner og  

 amtskommuner Ingen Ingen af betydning Administrative konsekvenser for stat, kommuner og  

 amtskommuner Ingen Ingen af betydning Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter 5. Hørte myndigheder mv.
 Lovforslaget er samtidig med fremsættelsen sendt til  

 høring hos:
 Præsidenterne for Østre og Vestre Landsret,  

 Københavns Byret samt retterne i Århus, Odense, Ålborg og  

 Roskilde, Den Danske Dommerforening, Dommerfuldmægtigforeningen,  

 Rigsadvokaten, Rigspolitichefen, Politidirektøren i København,  

 Foreningen af Politimestre i Danmark, Politifuldmægtigforeningen,  

 Politiforbundet i Danmark, Dansk Fængselsforbund, Advokatrådet,  

 Landsforeningen af Beskikkede Advokater, Det Danske Center for  

 Menneskerettigheder, Nævnet for Etnisk Ligestilling, Dansk Røde  

 Kors, FN-forbundet, Amnesty International (Dansk Afdeling) og Dansk  

 Retspolitisk Forening.
Bemærkninger til lovforslagets enkelte  

 bestemmelser Til § 1 Til nr. 1 (§ 4, stk. 1) Den foreslåede bestemmelse i § 4,  

 stk. 1, indebærer, at justitsministeren bemyndiges til at  

 bestemme, at straf mv., som er pålagt af Jugoslavien-tribunalet, kan  

 fuldbyrdes her i landet efter reglerne i statuttens artikel 27 og 28. Bortset  

 fra henvisningen til artikel 27 og 28 svarer den foreslåede bestemmelse  

 til den gældende bestemmelse i § 4, stk. 1.
Til nr. 2 (§ 4, stk. 3) Den gældende bestemmelse i § 4,  

 stk. 3, forudsætter, at fuldbyrdelse her i landet som  

 udgangspunkt sker efter reglerne om omsætning af straf eller reglerne  

 om tilpasning af straf, idet eventuelle fravigelser af disse regler, der vil  

 skulle danne grundlag for fuldbyrdelsen i Danmark, altid skal  

 forelægges domstolene til godkendelse som led i prøvelsen af  

 aftalen med tribunalet, jf. pkt. 2 i de almindelige bemærkninger til  

 lovforslaget.
 Grundlaget for at kunne indgå en generel aftale med  

 tribunalet om fuldbyrdelse i Danmark er, at fuldbyrdelsen her i landet kan  

 ske uden omsætning eller tilpasning af straffen mv., idet en ordning  

 med omsætning eller tilpasning   i hvert fald i visse tilfælde  

 vil være i strid med princippet om, at det land, der fuldbyrder  

 tribunalets domme, er bundet af varigheden af den straf, som tribunalet har  

 idømt, jf. pkt. 3.1. i de almindelige bemærkninger til  

 lovforslaget.
 Ophævelsen af den gældende bestemmelse i  

 § 4, stk. 3, indebærer, at en ordning med tribunalet om  

 afsoning her i landet ikke vil forudsætte, at afsoningen finder sted  

 efter reglerne om omsætning eller tilpasning af straf.
Til nr. 3 (§ 4, stk. 4) Om baggrunden for og rækkevidden af  

 bemyndigelsesbestemmelsen i den foreslåede bestemmelse i § 4,  

 stk. 4, henvises til pkt. 3.1.-3.3. i de almindelige  

 bemærkninger til lovforslaget.
Til § 2 Ved bekendtgørelse nr. 832 af 30. oktober 1995 er  

 det i medfør af lovens § 5 fastsat, at loven om  

 strafforfølgning ved Jugoslavien-tribunalet finder tilsvarende  

 anvendelse på strafforfølgning af lovovertrædelser ved det  

 internationale tribunal til pådømmelse af folkedrab og andre  

 alvorlige overtrædelser af international humanitær ret  

 begået i Rwanda og af rwandiske statsborgere i Rwandas nabolande.
 For at skabe mulighed for indgåelse en aftale om  

 overførelse af domfældte fra Rwanda-tribunalet til afsoning her  

 i landet foreslås det, at lovændringerne også skal finde  

 anvendelse vedrørende dette tribunal.
 Der er dog som anført under pkt. 1 i de almindelige  

 bemærkninger til lovforslaget ikke aktuelle overvejelser om  

 indgåelse af en aftale med Rwanda-tribunalet om overførelse af  

 domfældte fra dette tribunal til afsoning her i landet.
 Hvis det i øvrigt måtte blive besluttet at  

 gennemføre anden international strafforfølgning af  

 krigsforbrydelser   eksempelvis ved nedsættelse af yderligere ad  

 hoc-tribunaler inden statutten for Den Internationale Straffedomstol  

 træder i kraft   vil loven og lovændringen samlet kunne  

 sættes i kraft for sådan strafforfølgning i medfør  

 af den gældende lovs § 5.
Til § 3 Det foreslås, at loven træder i kraft den 1.  

 juli 2000.
Til § 4 Bestemmelsen indebærer, at loven ikke gælder  

 for Færøerne og Grønland.
Loven vil dog ved kongelig  

 anordning helt eller delvis kunne sættes i kraft for disse landsdele  

 med de afvigelser, som de særlige færøske og  

 grønlandske forhold tilsiger.
 Loven om strafforfølgning ved  

 Jugoslavien-tribunalet (og bekendtgørelse nr. 832 af 30. oktober 1995  

 om lovens anvendelse på strafforfølgning ved Rwanda-tribunalet)  

 er ved kongelig anordning nr. 883 af 14. december 1998 sat i kraft for  

 Færøerne og ved kongelig anordning nr. 882 af 14. december 1998  

 for Grønland (dog kun for så vidt angår lovens §§ 1-3  

 og 5).
Bilag Lovforslaget sammenholdt med gældende lov Gældende formulering Lovforslaget § 1 I lov nr. 1099 af 21. december 1994 om strafforfølgning ved det  

 internationale tribunal til pådømmelse af krigsforbrydelser i  

 det tidligere Jugoslavien foretages følgende ændringer:
 1. § 4, stk. 1, affattes således:
 § 4. Justitsministeren kan bestemme, at straf m.v., som er  

 pålagt af tribunalet, kan fuldbyrdes her i landet.
 Stk. 2. Fuldbyrdelsen skal i videst muligt omfang ske efter  

 danske regler og må ikke medføre skærpelse af  

 domfældtes strafferetlige situation.
» Stk. 3. Justitsministeren fastsætter i forbindelse med  

 de i stk. 1 nævnte afgørelser, i hvilket omfang  

 bestemmelserne i lov om international fuldbyrdelse af straf m.v., kapitlerne  

 2 og 4 eller 3 og 4 og de heri nævnte konventioner, skal finde  

 anvendelse.
Stk. 4. Justitsministerens afgørelse forelægges retten  

 til godkendelse.
Rettens afgørelse træffes ved dom.
 2. § 4, stk. 3, ophæves.
 Stk. 4 bliver herefter stk. 3.
 3. Efter § 4, stk. 4, der bliver stk. 3,  

 indsættes:
 Stk. 4. Justitsministeren kan fastsætte nærmere  

 regler om fuldbyrdelse her i landet af straf mv. som er pålagt af  

 tribunalet, herunder på grundlag af overenskomst med tribunalet.
