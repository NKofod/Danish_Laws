Nævnet fandt, at bladet burde have tydeliggjort lægernes  

 rolle, og at det burde have citeret en lægeerklæring loyalt.
God  

 presseskik var derfor overtrådt, og bladet blev pålagt at  

 offentliggøre kendelsen.
Dissens.
Kendelse fra Pressenævnet i sag nr.  

 59/1992 Rigshospitalet, Arbejdsmedicinsk Klinik, ved  

 overlæge [A] og 1. reservelæge [B], har klaget over nogle  

 artikler, der blev bragt i Søndagsavisen den 9. og 16. august 1992,  

 idet klagerne finder, at artiklerne strider mod god presseskik.
 Baggrunden for artiklerne var, at en person [P], der var  

 hjerneskadet, og som gennem en årrække havde arbejdet med  

 organiske opløsningsmidler, havde forsøgt at få anerkendt  

 sin lidelse som en arbejdsskade. [P] havde imidlertid fået afslag  

 herpå i september 1989 og i foråret 1992.
 Forinden afslagene var [P] blevet undersøgt  

 på Rigshospitalets Arbejdsmedicinsk Klinik, der på grundlag af  

 undersøgelserne havde afgivet indstilling til den kompetente  

 myndighed.
Til belysning af sagen er der fremlagt journalnotat af 8.  

 december 1989. Heraf fremgår indledningsvis: "Der er kommet udtalelse  

 fra speciallæge i psykiatri,  Annemarie  Lund  Laursen.
Hun fungerer  

 som vikar for dr.med.  Thorkil  Vanggaard." Endvidere fremgår af journalnotatet: "På  

 konference på AMK har vi på ny gennemgået sygehistorien, og  

 ud fra vores erfaring mener vi ikke, at man kan udelukke en erhvervsbetinget  

 organisk demens opstået på det tidspunkt, hvor patienten har  

 arbejdet med organiske opløsningsmidler .... Alkoholforbruget har  

 aldrig oversteget 10 øl dagl., og i betragtning af at det drejer sig  

 om en stor kraftig mand, mener vi ikke, at alkoholforbruget alene på  

 nogen måde kan tjene som forklaring på patientens nuværende  

 tilstand.
Herimod taler bl.a. de helt normale levertal. - Sagen genanmeldes  

 derfor til Arbejdsskadestyrelsen, som vi vil bede revurdere  

 afgørelsen." I februar 1990 anmodede [[P] Arbejdsmedicinsk Klinik om  

 aktindsigt.
Blandt det materiale, som han herved fik udleveret, var ikke den  

 ovennævnte udtalelse fra  Annemarie  Lund  Laursen.
 I en erklæring af 15. august 1992 konkluderede  

 Arbejdsmedicinsk Klinik bl.a.:
"Imod en anerkendelse af sagen taler de divergerende  

 oplysninger om patientens alkoholmisbrug, hvor sandheden om dette er umulig  

 at fortolke.
Imod anerkendelse af sagen taler tillige det faktum, at  

 patienten faktisk har kunnet fungere som tjener 20 år efter den  

 relevante eksposition og han har endvidere kunnet være  

 næstformand i en fagforening.
Under indtryk af at patienten utvivlsomt  

 er præmorbid velbegavet og under indtryk af, at der ikke er klare andre  

 årsager i anamnesen til forklaring af hans dementielle reduktion, mener  

 jeg sagen må anerkendes evt. med et vist forbehold." Ved skrivelse af 21. maj 1992 har dr.med.  Thorkil  

  Vanggaard anført, at det må bero på en  

 misforståelse, når hans vikar i november 1989 har oplyst, at der  

 "var mistanke om et ikke ubetydeligt alkoholmisbrug" hos [P].  Vanggaard har  

 endvidere oplyst i skrivelsen, at det af den journal,  Vanggaard har  

 ført på den pågældende person, klart fremgår,  

 at personen ikke misbrugte spiritus.
 Under en telefonsamtale den 22. juni 1992 med [A] bad  

 personen om hjælp til at få genoptaget sin arbejdsskadesag,  

 hvilket [A] indvilligede i.
 Efter at de første af de påklagede artikler  

 havde været bragt, meddelte [A] ved skrivelse af 10. august 1992 til  

 at hans sag var endelig afsluttet på Arbejdsmedicinsk Klinik. [A]  

 gav samtidig [P] klagevejledning og oplyste, at [P] kunne få  

 hjælp på Glostrup Amtssygehus' arbejdsmedicinske klinik.
 Klageren har bl.a. gjort følgende punkter 1-4  

 gældende til støtte for sin klage:
1. Søndagsavisen for den 9. august 1992 bragte en  

 introducerende forsideartikel om sagen under overskriften "Hjerneskadet blev  

 snydt af sagsbehandlere" og underrubrikken "Hjerneskadet blev vildledt, da  

 han søgte om aktindsigt.
Og indholdet viste sig at være  

 løgn". I forsideartiklen blev det bl.a. oplyst, at det brev, der  

 indeholdt fejlagtige oplysninger om hans alkoholmisbrug, ikke var blevet  

 udleveret til ham, da han bad om aktindsigt.
Klageren finder, at overskrifterne indeholder klare  

 beskyldninger, og at overskrifterne er uden dækning i artiklerne.
Om  

 aktindsigtspørgsmålet har klageren anført, at [P] af det  

 materiale, som han fik udleveret, kunne se, at der manglede en sagsakt, men  

 at [P] på intet tidspunkt har udbedt sig denne sagsakt.
 I en udtalelse om klagen har Søndagsavisen  

 anført, at overskrifterne skal ses på baggrund af, at [P]  

 føler sig snydt af systemet, fordi han nægtes erstatning  

 på grundlag af oplysninger om drikkeri, der efter  Vanggaards brev af  

 21. maj 1992 må anses for usande.
 Endvidere har avisen afvist, at det af materialet, som [P]  

 modtog, kunne ses, at der manglede en sagsakt.
 2. I artiklen inde i Søndagsavisen for den 9.  

 august 1992 hed det:
 "Der trækkes i land.
I august 1990 begyndte Arbejdsmedicinsk Klinik at moderere  

 udtalelserne om alkoholforbruget.
Men det skete tydeligvis ikke godvilligt.  

 Således hedder det i klinikkens rapport fra 1990: "Tidligere havde han  

 igennem en længere årrække hyppigt et forbrug på ca.  

 10 genstande, men der var angiveligt tale om "ture" i byen med dages eller  

 ugers mellemrum." Tiltroen til patienten virker ikke just  

 overvældende." Klageren finder, at det her anførte er i direkte  

 strid med journalens forløb, hvor det allerede i november 1989 blev  

 betvivlet, at  [P] havde haft et for stort alkoholforbrug.
Klageren mener  

 derfor, at sætningen "Det skete tydeligvis ikke godvilligt" er  

 vildledende og krænkende.
 I sin udtalelse om klagen har avisen anerkendt, at en  

 læge i november 1989 betvivlede, at [P]s alkoholforbrug var for stort,  

 men har samtidig påpeget, at en anden læge kort tid efter  

 cementerede påstanden om et forbrug på 10 genstande daglig.  

 Avisen finder endvidere, at der ikke er belæg for påstanden om 10  

 genstande daglig, og at det derfor er rimeligt at konkludere, at "systemet"  

 kun nødigt modererede påstanden.
 3. Det hed endvidere i artiklen den 9. august 1992:
 "Tvivlsom hjælp.
[A] siger til Søndagsavisen, at grunden til  

 afslaget, som man forventer vil gentage sig, er tvivl om, hvorvidt [P] er  

 blevet hjerneskadet af sit arbejde i flåden.
Heller ikke i denne  

 forbindelse er [A] just til nogen hjælp: "Imod anerkendelse af sagen  

 taler tillige det faktum, at patienten rent faktisk har kunnet fungere som  

 tjener efter den relevante eksposition, og han har endvidere kunnet  

 være næstformand i en fagforening", hedder det i [A]s brev fra  

 august 1992." Klageren har heroverfor gjort gældende, at det ikke  

 er den undersøgende læges opgave at være advokat for  

 patienten, men at oplyse arbejdsskadesagen så redeligt og uhildet som  

 muligt.
Endvidere har klageren påpeget, at konklusionen på  

 speciallægeerklæringen var en støtte til anerkendelse af  

 arbejdsskadesag, hvilket burde have været oplyst.
Søndagsavisen er enig i, at den undersøgende  

 læge ikke er advokat for patienten.
Imidlertid har [A] i en samtale med  

 Søndagsavisen forud for artiklen oplyst, at han ikke mente, at  

 problemerne med at fastslå [P]s alkoholmisbrug var af en sådan  

 karakter, at de havde betydning for de afslag, som [P] har modtaget på  

 sin ansøgning.
Når [A] samtidig i sin erklæring til  

 Arbejdsskadestyrelsen skriver: "Imod en anerkendelse taler de divergerende  

 oplysninger om patientens alkoholmisbrug ...", finder avisen det rimeligt at  

 konstatere, at [A] ikke er til nogen hjælp for sagens redelige  

 opklaring.
 Avisen medgiver, at konklusionen på  

 erklæringen godt kunne have været med, men at denne konklusion  

 trods alt er uinteressant, når sagen endte med, at [P] fik afslag  

 på ny.
4. I Søndagsavisen for den 16. august 1992 blev det  

 meddelt, at Arbejdsmedicinsk Klinik efter den foregående uges artikler  

 betragtede [P]s sag på klinikken som endelig afsluttet.
I artiklen blev  

 herefter citeret 1. halvdel af [A]s skrivelse af 10. august 1992 til [P],  

 mens 2. halvdel var udeladt.
 Klageren har hertil gjort gældende, at avisen  

 bevidst har udeladt 2. halvdel af brevet, hvor [P] gives vejledning om  

 mulighederne for at klage og for at søge bistand til arbejdsskadesagen  

 andetsteds, med det formål at stille klageren i et uheldigt lys.
Søndagsavisen anfører, at det ikke har  

 betydning, at alene halvdelen af [A]s brev citeres.
Avisen oplyser dog  

 tillige, at brevet har været bragt som illustration til artiklen i en  

 stor del af oplaget.
I sagens behandling har følgende  

 nævnsmedlemmer deltaget: Else Mols, Bent A.
Koch, Tage Clausen og  

 Preben Sørensen.
3 medlemmer, Else Mols, Bent A.
Koch og Preben Sørensen,  

 udtaler:
 Søndagsavisen har med sine artikler lavet en  

 kritisk dækning af en ømtålelig sag inden for et aktuelt  

 område.
 Avisen har valgt at focusere på det arbejde, som er  

 udført fra lægeligt hold i sagen, uanset at kompetencen til at  

 træffe afgørelse i sagen er hos Arbejdsskadestyrelsen.
 Pressenævnet finder derfor, at avisen burde have  

 tydeliggjort lægernes rolle i arbejdsskadesager, ligesom avisen loyalt  

 burde have citeret konklusionen på lægeerklæringen af 15.  

 august 1991, i stedet for blot at citere nogle af de overvejelser, der blev  

 gjort, forinden konklusionen blev draget.
Da dette ikke er sket, finder nævnet, at  

 Søndagsavisen på disse to punkter har overtrådt god  

 presseskik.
Nævnet udtaler derfor sin kritik.
 Pressenævnet finder i øvrigt ikke grundlag  

 for at kritisere Søndagsavisen i denne sag.
 Et medlem, Tage Clausen, udtaler:
 De af flertallet påpegede tilsidesættelser af  

 god presseskik er så ubetydelige elementer i en grundig og  

 veldokumenteret artikelserie, at der samlet set ikke er grundlag for at  

 kritisere Søndagsavisen.
 Der afsiges kendelse efter stemmeflertallet.
 I henhold til medieansvarslovens § 49 pålægger  

 Pressenævnet endvidere den ansvarshavende redaktør af  

 Søndagsavisen at offentliggøre kendelsen i fuldt omfang.
 Afsagt den 13. oktober 1992.
