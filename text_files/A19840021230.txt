 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  De udgifter, kommuner og amtskommuner har til  

 betaling af afgift i henhold til merværdiafgiftsloven ved køb af varer og  

 tjenesteydelser, udlignes efter reglerne i denne lov.
 Stk. 2.  Indenrigsministeren kan fastsætte regler om, at  

 udgifter, der er omfattet af stk. 1, ikke indgår i udligningsordningen.
 § 2.  Gennem udligningsordningen modtager kommunerne  

 og amtskommunerne beløb, der svarer til de enkelte kommuners og amtskommuners  

 udgifter efter § 1.
§ 3.  Samtlige kommuner og amtskommuner bidrager til  

 de årlige samlede beløb efter § 2, som opgøres for henholdsvis kommuner og  

 amtskommuner under et.
Den enkelte kommunes og amtskommunes bidrag beregnes  

 som den andel af de samlede beløb for henholdsvis kommuner og amtskommuner,  

 som svarer til kommunens og amtskommunens andel af de generelle tilskud til  

 kommuner og amtskommuner i henhold til §§ 10 og 17 i loven om kommunal  

 udligning og generelle tilskud til kommuner og amtskommuner, idet bidraget  

 dog i givet fald nedsættes, således at der ikke opstår overudligning, jfr. §  

 11 i nævnte lov..
 Stk. 2.  For 1985-89 fordeles henholdsvis 100, 80, 60,  

 40 og 20 pct. af de samlede beløb efter § 2 efter de fordelingstal, der er  

 nævnt i stk. 3-4.
 Stk. 3.  Fordelingstallet for den enkelte kommune efter  

 stk. 2 svarer til kommunens andel af de samlede udgifter til afgift omfattet  

 af § 1, der ifølge de indberettede budgetter er indbudgetteret på driftskonti  

 i kommunernes vedtagne årsbudgetter for 1984.
 Stk. 4.  Fordelingstallet for den enkelte amtskommune  

 efter stk. 2 svarer til amtskommunens andel af de samlede udgifter til afgift  

 omfattet af § 1, der ifølge de indberettede budgetter er indbudgetteret på  

 driftskonti i amtskommunernes vedtagne årsbudgetter for 1984.
 § 4.  Indenrigsministeren nedsætter et nævn, der  

 rådgiver ministeren om afgrænsningen af de udgifter, der ikke skal være  

 omfattet af udligningsordningen.
 Stk. 2.  Nævnets medlemmer udnævnes af  

 indenrigsministeren. 6 af medlemmerne skal repræsentere et alsidigt kendskab  

 til administrations- og erhvervsforhold. 4 af medlemmerne skal være  

 sagkyndige vedrørende amtskommunale og kommunale anliggender.  

 Indenrigsministeren udpeger herudover en formand.
 Stk. 3.  De nærmere regler om nævnets sammensætning og  

 virksomhed fastsættes af indenrigsministeren.
 § 5.  Indenrigsministeren fastsætter nærmere regler om  

 opgørelsen af beløb efter § 2 og bidrag efter § 3.
 Stk. 2.  Indenrigsministeren fastsætter nærmere regler  

 om ordningens administrative tilrettelæggelse, herunder om, hvorledes  

 hovedstadsrådet og Københavns og Frederiksberg kommuner indgår i ordningen.
 § 6.  Midlerne i det kommunale momsfond, der er  

 oprettet i henhold til § 39, stk. 4, i merværdiafgiftsloven, jfr.  

 lovbekendtgørelse nr. 369 af 1. juli 1982, anvendes til finansiering af  

 uddannelses- og forskningsvirksomhed af betydning for amtskommunerne og  

 kommunerne samt i øvrigt til finansiering af fælleskommunale opgaver.
Stk. 2.  Indenrigsministeren fastsætter de nærmere  

 regler for fondets bestyrelse og virksomhed.
Ministeren kan herunder  

 fastsætte bestemmelser om fondets adgang til at påtage sig hæftelse for  

 forpligtelser i medfør af løn- og øvrige ansættelsesvilkår for personale, der  

 ansættes til løsning af opgaver inden for fondets virksomhedsområde.
 Stk. 3.  Indenrigsministeren yder et årligt tilskud på  

 50 mill. kr. til fondet.
Stk. 4.  Tilskuddet efter stk. 3 efterreguleres på  

 grundlag af den faktiske udvikling i lønninger og priser i kommuner og  

 amtskommuner i tilskudsåret.
Efterreguleringen afregnes i året 2 år efter  

 tilskudsåret.
 § 7.  Loven træder i kraft dagen efter bekendtgørelsen  

 i Lovtidende og har virkning fra og med det kommunale regnskabsår 1985.
 § 8.  Loven gælder ikke for Færøerne og Grønland.
GIVET PÅ CHRISTIANSBORG SLOT, DEN 16.  

 MAJ 1984 Under Vor Kongelige Hånd og Segl MARGRETHE R.
