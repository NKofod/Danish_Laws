 BYGGETEKNIKER KUNNE IKKE FÅ REFUNDERET TILBAGEBETALT § 42-HJÆLP,  

 ALLEREDE FORDI MAN IKKE FANDT GRUNDLAG FOR PÅ NUVÆRENDE TIDSPUNKT AT ÆNDRE  

 VILKÅRENE FOR STØTTE.
M afsluttede i 1981 en uddannelse, hvortil der var blevet ydet hjælp  

 efter bistandslovens § 42 som halvt lån.
Gældsbrev blev underskrevet i marts  

 1982 og kvitteret som indfriet i juni 1986.
Ankestyrelsen fandt ikke, at der på nuværende tidspunkt var grundlag  

 for at ændre de vilkår, på hvilke støtten i henhold til bistandslovens § 42 i  

 sin tid blev ydet.
Ankestyrelsen havde herved bl.a. taget i betragtning, at  

 vilkårene ikke blev anfægtet af M på tildelingstidspunktet.
 Ankestyrelsen fandt derfor heller ikke, at amtsankenævnet havde haft  

 tilstrækkeligt grundlag for at ændre på vilkårene for støttetildelingen,  

 således som det var sket ved nævnets afgørelse af 3. marts 1988.
 Ankestyrelsen tiltrådte således det sociale udvalgs afslag på at  

 godtgøre M det beløb, hvormed han havde indfriet lånet.
 Det tilføjedes, at det beløb, som var godtgjort M i overensstemmelse  

 med amtsankenævnets afgørelse, ikke påny skulle indbetales til det sociale  

 udvalg.
 REDEGØRELSE FOR SAGEN:
 M påbegyndte i august 1978 en 3-årig uddannelse til bygningsingeniør med  

 støtte i henhold til bistandslovens § 42, ydet som fuldt tilskud det første  

 år og halvt tilskud og halvt lån de efterfølgende 2 år.
Efter at have modtaget støtte i 7 måneder blev han frameldt studiet, men  

 påbegyndte i august 1979 uddannelsen til byggetekniker.
Denne uddannelse  

 varede 1 1/2 år, og støtten blev de første 3 måneder ydet som fuldt tilskud  

 og for den resterende del af studiet som halvt tilskud og halvt lån.  

 Vilkårene for støttetildelingen blev ikke på dette tidspunkt anfægtet af M.
Socialudvalget opgjorde efter studiets afslutning låneandelen til  

 12.625,15 kr.
I forbindelse med underskrivelse af gældsbrev i marts 1982 blev  

 afdraget fastsat til 200 kr. om måneden, og gældsbrevet blev kvitteret som  

 indfriet den 17. juni 1986.
 M anmodede i marts 1987 socialudvalget om at få refunderet det af ham  

 tilbagebetalte beløb, idet han gjorde gældende, at tilbagebetalingen havde  

 fundet sted på et forkert grundlag i betragtning af, at der alene havde været  

 tale om en korterevarende uddannelse til byggetekniker, hvilken uddannelse  

 ikke var klassificeret som en længerevarende videregående uddannelse.
 M henviste endvidere til Socialministeriets vejledning af 24. juli 1986 om  

 ændring af praksis ved støtte efter bistandslovens § 42 til uddannelse til  

 fritidspædagog, børnehavepædagog og socialpædagog, efter at Ankestyrelsen  

 havde truffet afgørelse om, at disse uddannelser ikke kunne anses for sådanne  

 højere uddannelser, at støtte delvis skulle ydes som lån efter forløbet af  

 det første studieår.
 Socialudvalget gav afslag på at tilbagebetale det omhandlede beløb og  

 begrundede dette med, at afvikling af lånet var afsluttet den 17. juni 1986,  

 og at det af Socialministeriets vejledning af 24. juli 1986 fremgik, at lån  

 og afdrag på lån, der var indbetalt inden den 7. juli 1986, ikke skulle  

 betales tilbage til modtageren af lånet.
 AFGØRELSEN, DER KLAGES OVER:
 Amtsankenævnet fandt ikke grundlag for at pålægge det sociale udvalg at  

 tilbagebetale M beløbet.
 Nævnet lagde herved til grund, at principperne i Socialministeriets  

 vejledning af 24. juli 1986 tilsvarende måtte antages at finde anvendelse  

 også for så vidt angår andre uddannelser end de i vejledningen udtrykkelig  

 nævnte, hvorom der har kunnet foreligge tvivl.
Derimod fandt amtsankenævnet ud fra M's behov for revalidering efter det  

 ikke gennemførte bygningsingeniørstudium, at hjælpen i det første år af  

 byggeteknikeruddannelsen burde være ydet som fuldt tilskud, uanset at M  

 tidligere havde fået hjælp som fuldt tilskud i 7 måneder under  

 bygningsingeniørstudiet.
Nævnet hjemviste derfor sagen til socialudvalget til  

 fornyet beregning og regulering.
 KLAGEN TIL ANKESTYRELSEN:
Afgørelsen blev anket af M, som bl.a. anførte, at det lige siden 1976  

 havde været bistandslovens intention, at en uddannelse som f.eks.  

 byggeteknikeruddannelsen skulle være fuldt tilskudsberettiget under hele  

 studiet.
Socialministeriets vejledning fratog således socialforvaltningerne  

 pligt til at følge bistandsloven med tilbagevirkende kraft.
 M anførte endvidere, at det sociale udvalg i det mindste siden august 1983  

 havde været bekendt med Socialstyrelsens tolkning af reglerne (som var, at  

 der ville kunne ydes hjælp til byggeteknikeruddannelsen som fuldt tilskud i  

 hele perioden), hvorfor socialudvalget på dette tidspunkt burde have  

 tilbagekaldt tilbagebetalingsforpligtelsen.
 LOVGRUNDLAG:
 Bistandslovens § 42.
 Socialministeriets cirkulære af 30. marts 1976 om hjælp efter  

 bistandslovens § 42, pkt. 9.
 Socialministeriets vejledning af 24. juli 1986 om ændring af praksis ved  

 støtte efter bistandslovens § 42 til uddannelse til fritidspædagog,  

 børnehavepædagog og socialpædagog.
 ANKESTYRELSENS AFGØRELSE:
Ankestyrelsen finder ikke, at der på nuværende tidspunkt er grundlag for  

 at ændre de vilkår, på hvilke støtten i henhold til bistandslovens § 42 i sin  

 tid blev ydet.
Ankestyrelsen har herved bl.a. taget i betragtning, at  

 vilkårene ikke blev anfægtet af M på tildelingstidspunktet.
 Ankestyrelsen finder derfor heller ikke, at amtsankenævnet har haft  

 tilstrækkeligt grundlag for at ændre på vilkårene for støttetildelingen,  

 således som det er sket ved nævnets afgørelse af 3. marts 1988.
 Ankestyrelsen tiltræder således det sociale udvalgs afslag på at godtgøre  

 M det beløb, hvormed han havde indfriet lånet.
 Det tilføjes, at det beløb, som er godtgjort M i overensstemmelse med  

 amtsankenævnets afgørelse, ikke påny skal indbetales til det sociale udvalg.
