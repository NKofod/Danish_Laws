 Pengeinstituttet P satte ved renteberegning hver måned til 30 dage.
Klageren K klagede over, at han som konsekvens heraf blev debiteret  

 for negativ rente for den 31., 1. og 2. i følgende måned, hvis beløb blev  

 indsat den 30., og den 30. var en torsdag.
Ankenævnet tog K's klage delvis  

 til følge.
Kendelse af 12. februar 1991 i sag nr. 398/1990 (Validering, antal rentedage i en måned).
--------------------------------------------------------------------- Klageren K konstaterede i forbindelse med indsættelse af beløb på sin  

 konto hos pengeinstituttet P, at indbetalinger, som blev foretaget den 30. i  

 måneder med 31. dage, blev valideret første ekspeditionsdag i den følgende  

 måned.
Således valideredes et beløb indbetalt torsdag den 30. august 1990  

 mandag den 3. september 1990.
 Bl.a. under anbringende af, at P's valideringspraksis medførte, at  

 klageren blev debiteret for negative renter for den 31. den 1. og den 2. i  

 den følgende måned, indbragte K sagen for Ankenævnet med påstand bl.a. om, at  

 P tilpligtedes at tilbageføre forkert beregnede negative renter.
 P nedlagde påstand om frifindelse.
 Ankenævnet tog K's påstand delvis til følge med følgende bemærkninger:
»Det findes ikke i sig selv at kunne kritiseres, at P ved  

 renteberegninger anvender det princip at sætte hver måned til 30 dage.  

 Ankenævnet finder det derimod uheldigt, at anvendelsen af dette princip  

 kommer kunden til skade i tilfælde, hvor ind- eller udbetaling efter de  

 almindelige regler skulle have været valideret den 31. i en måned.
Ankenævnet  

 finder derfor, at P, såfremt det nævnte renteberegningsprincip fastholdes,  

 bør udforme særlige valideringsregler for disse tilfælde, således at denne  

 konsekvens undgås.
 Det bemærkes, at Ankenævnet ikke herved har taget stilling til P's  

 almindelige valideringsregler.
Uanset det anførte findes der ikke at være tilstrækkeligt grundlag for at  

 tage K« påstand om tilbagebetaling af »forkert beregnede  

 renter« siden 1985 til følge.' I kendelsens konklusion pålagdes P at ændre sine valideringsregler  

 således, at det i tilfælde, hvor en ind- eller udbetaling efter de  

 almindelige regler skulle have været valideret den 31. i en måned, ikke  

 kommer kunden til skade, at P ved renteberegninger anvender det princip at  

 sætte hver måned til 30 dage.
