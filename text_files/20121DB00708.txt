Betænkning afgivet af Transportudvalget den 14. marts 2013 Betænkning over Forslag til folketingsbeslutning om alkolås i nye biler [af Kim Christiansen (DF) m.fl.]:
1. Udvalgsarbejdet Beslutningsforslaget blev fremsat den 28. november 2012 og var til 1. behandling den 15. januar 2013. Beslutningsforslaget blev efter 1. behandling henvist til behandling i Transportudvalget.
Møder Udvalget har behandlet beslutningsforslaget i 3 møder.
Skriftlige henvendelser Udvalget har i forbindelse med udvalgsarbejdet modtaget 3 skriftlige henvendelser fra Svend og Lilian Drews, Havnsø.
 Transportministeren har over for udvalget kommenteret de skriftlige henvendelser til udvalget.
Deputationer Endvidere har Svend og Lilian Drews, Havnsø, mundtligt over for udvalget redegjort for deres holdning til beslutningsforslaget.
Spørgsmål Udvalget har stillet 5 spørgsmål til transportministeren til skriftlig besvarelse, som denne har besvaret.
2. Indstillinger Et flertal i udvalget (udvalget med undtagelse af DF og EL) indstiller beslutningsforslaget til forkastelse.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Benny Engelbrecht (S) fmd.
Karin Gaardsted (S) Magnus Heunicke (S) Mette Reissmann (S) Orla Hav (S) Rasmus Prehn (S) Torben Hansen (S) Andreas Steenberg (RV) Rasmus Helveg Petersen (RV) Lone Loklindt (RV) Jesper Petersen (SF) Jonas Dahl (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Mike Legarth (KF) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 33 Bilagsnr.
Titel Oversigt over spørgsmål og svar vedrørende B 33 Bilag 2 Udvalgets spørgsmål til transportministeren og dennes svar herpå Spørgsmål 1-5 og transportministerens svar herpå er optrykt efter ønske fra DF.
 Spørgsmål 1:
Vil ministeren i forlængelse af besvarelserne af spørgsmål B 13  spm. 11 og 12 (2011-12) specifikt forholde sig til, om han ikke finder, at et krav om alkolåse i nye biler må siges at være omfattet af de undtagelser fra forbuddet mod handelsrestriktioner, som findes i artikel 36 i Traktaten om Den Europæiske  Unions Funktionsmåde, som bl.a. inkluderer hensynet til »den offentlige orden, den offentlige sikkerhed, beskyttelse af menneskers og dyrs liv og sundhed« eller  såfremt det ikke anses som omfattet af artikel 36 i Traktaten om Den Europæiske Unions Funktionsmåde  ville være omfattet af de såkaldte »Cassis-hensyn«? Svar:
 Jeg har forelagt spørgsmålet for Trafikstyrelsen, der oplyser følgende:
»Artikel 36 i EUF-traktaten beskriver grundprincipperne for medlemsstaternes muligheder for at indføre handelsrestriktioner for varer, der ikke er omfattet af fælles EU-regler.
Cassis-hensynet udvider  anvendelsesområdet for artikel 36, men gælder ligesom artikel 36 alene for varer, der ikke er omfattet af fælles EU-regler.
Biler er omfattet af fælles EU-regler.
Rammedirektivet, 2007/46/EF, om typegodkendelse af biler og påhængskøretøjer indeholder således en liste over alle de sikkerhedskrav, der stilles til de forskellige kategorier af køretøjer såsom bremsekrav, krav om sikkerhedsseler m.m.
Danmark vil således hverken kunne indføre krav om alkolåse med henvisning til EUF-traktatens artikel 36 eller med henvisning til Cassis-hensynet.« Spørgsmål 2:
Ministeren bedes kommentere henvendelsen af 22. januar 2013 fra Svend og Lilian Drews, Havnsø, jf.
B 33 - bilag 2.
 Svar:
Jeg har stor sympati for familien Drews og deres arbejde med alkolåse.
Det har jeg meddelt Lilian og Svend Drews.
Nedenfor følger i punktform mine kommentarer til de væsentligste kritikpunkter i familiens henvendelse af 22. januar 2013.
1) Dansk forespørgsel til EU  blev den nogensinde sendt afsted? Ja, det blev den, og EU-Kommissionen har også svaret, hvilket jeg meddelte Transportudvalget i brev af 18. december 2012.
Jeg må læse Kommissionens svar således, at Kommissionen slår fast, at medlemsstaterne i henhold til direktiv 2007/46/EF er forpligtet til at registrere køretøjer, der er EU-typegodkendt i et andet EU-land.
Danmark må ikke forbyde registrering af køretøjer af grunde, der vedrører aspekter af deres konstruktion og funktion omfattet af direktivet.
I den forbindelse bemærker Kommissionen, at et krav om installation af alkolåse forekommer at forbyde registreringen af EU-typegodkendte køretøjer.
2) Mulighed for at indføre krav om alkolåse for visse kategorier af køretøjer eller visse kategorier af førere Jeg har forelagt dette spørgsmål for Trafikstyrelsen, der oplyser følgende:
 »Der er stor forskel på at indføre krav om alkolåse for specielle kategorier af førere eller køretøjer og på at indføre krav om alkolåse i samtlige nye biler.
Danmark og andre lande vil således have mulighed for at indføre krav om alkolåse for grupper af førere eller køretøjer med særlig høj risiko, f.eks. førere, der har været dømt for spirituskørsel, eller køretøjer, der benyttes til transport af skoleelever.
Der vil være tale om en mindre del af førerne og en mindre del af køretøjerne og dermed tale om en lovlig og velbegrundet handelshindring.
 Hvis Danmark derimod indfører krav om alkolåse i alle nye biler, vil der være tale om en ulovlig handelshindring, fordi kravet vil være i strid med reglerne i direktiv 2007/46/EF.
Efter Trafikstyrelsens opfattelse er det ikke korrekt, når Europa-Huset i Danmark har meddelt familien Drews, at man ikke kan snakke om en teknisk handelshindring, hvis man fra dansk side forlanger en alkolås eftermonteret af forhandleren.
Et sådant krav vil efter Trafikstyrelsens opfattelse af EU blive set som en klar omgåelse af EU-reglerne om varernes fri bevægelighed.
Det kan oplyses, at der på et møde på embedsmandsniveau i Bruxelles d. 4. februar blev orienteret om en undersøgelse af alkolåse, som EU-Kommissionens generaldirektorat DG MOVE har iværksat.
Undersøgelsen skal bl.a. belyse mulighederne for at kræve alkolåse i alle biler eller visse kategorier af biler, eller at kræve alkolåse anvendt til specielle typer af transportopgaver.« Det glæder mig, at EU-Kommissionen har taget initiativ til en nærmere undersøgelse af mulighederne for at lave EU-regler om alkolåse.
Det er et arbejde, Danmark vil bakke op om.
 Spørgsmål 3:
Ministeren bedes oplyse, om der vil være tale om en teknisk handelshindring, hvis der stilles krav om, at installationen af alkolåsen foretages i forbindelse med eftermontering hos importøren? Svar:
 Jeg har forelagt spørgsmålet for Trafikstyrelsen, der oplyser følgende:
 »Der vil være tale om en ulovlig teknisk handelshindring, da et sådant krav vil være i strid med reglerne i direktiv 2007/46/EF.
EU-Kommissionen vil efter Trafikstyrelsens vurdering utvivlsomt anse det for at være en omgåelse af reglerne i direktiv 2007/46/EF og derfor i strid med EU-reglerne om varernes fri bevægelighed.« Spørgsmål 4:
Ministeren bedes kommentere henvendelsen af 8. februar 2013 fra Svend og Lilian Drews, Havnsø, jf.
B 33 - bilag 5.
 Svar:
 Jeg har forelagt spørgsmålet fra Trafikstyrelsen, der oplyser følgende i relation til Svend og Lilian Drews anmodning om foretræde for Transportudvalget med henblik på at besvare spørgsmål vedrørende alkolåses sikkerhedsprogrammer:
 »Der findes en international standard for alkolåse (CENELEC 50436 -1), der bruges i forbindelse med alkolås-programmer til spritbilister.
Standarden stiller krav til alkolåsenes nøjagtighed, hvad angår måling af alkoholpromillen i udåndingsluften.
Men derudover indeholder standarden også en række tests, der skal udføres med henblik på at sikre, at der blæses ufiltreret menneskelig udåndingsluft gennem alkolåsen.
Der skal derfor bl.a. udføres følgende tests, hvor alkolåsen ikke må blive deaktiveret:
  Når der blæses spritånde gennem et filter med aktivt kul, der absorberer alkohol.
  Når der blæses spritånde igennem et afkølet rør, hvor alkoholen vil kondensere indvendig.
  Når spritånden blæses igennem et glas med vand, hvor alkoholen kan blive optaget.
 Når der blæses ren luft fra en ballon, cykelpumpe eller lignende gennem alkolåsen.« Der er således stillet en række krav til, hvad alkolåsene skal kunne modstå i det tilfælde, hvor en bilist forsøger at snyde låsen, så bilen kan starte, selvom bilisten er beruset.
 Spørgsmål 5:
Ministeren bedes kommentere henvendelsen af 25. februar 2013 fra Svend og Lilian Drews, Havnsø, jf.
B 33 - bilag 7.
 Svar:
 Jeg har forelagt henvendelsen for Trafikstyrelsen, der oplyser følgende:
 »Lilian og Svend Drews beskriver efter Trafikstyrelsens opfattelse ganske udmærket, hvordan alkolåse fungerer.
 At alkolåsene skal kalibreres med mellemrum, at der er mulighed for at indstille, hvilken promille alkolåsen skal reagere på, og at alkolåsene også kan programmeres, så der også skal afgives udåndingsprøve med mellemrum under kørslen, er helt korrekt.
Det er også rigtigt, når Lilian og Svend Drews oplyser, at en række danske virksomheder som en del af deres alkoholpolitik har fået monteret alkolåse i virksomhedens køretøjer.
Det gælder f.eks.
Carlsberg.
Trafikstyrelsen kan også bekræfte, at alkolåse benyttes i mange lande verden over.
Enten i forbindelse med programmer til personer, der har kørt spritkørsel, eller fordi der stilles krav om alkolåse i forbindelse med særlige former for transport såsom transport af skolebørn.« Jeg noterer mig Trafikstyrelsens svar og vil i forlængelse heraf gerne give udtryk for, at jeg respekterer det store engagement, Lilian og Svend Drews udviser for at fremme alkolåse i Danmark.
Lilian og Svend Drews arbejde var formentlig medvirkende årsag til, at Folketinget for et par år tilbage vedtog en lov om at indføre en alkolåsordning til personer, der har fået dom for spritkørsel.
Hertil kommer, at Lilian og Svend Drews også i forbindelse med behandlingen af beslutningsforslag B33, der handler om at montere alkolåse i alle nye biler, har fulgt debatten tæt og har bidraget med værdifulde oplysninger til os politikere om, hvordan alkolåsene virker i praksis, og hvordan de er sikret mod manipulation, senest ved fremmøde for Transportudvalget d. 28. februar.
Jeg er fortsat af den opfattelse, at den rigtige vej frem i relation til alkolåse går gennem EU-samarbejdet, da Danmark ikke kan indføre krav om alkolåse uden at overtræde EU-reglerne.
I den forbindelse kan jeg orientere om, at EU-kommissionen har igangsat en analyse, hvor forskellige muligheder for at lave EU-regler om alkolåse vil blive undersøgt nærmere, herunder muligheden for at alkolåse monteres i alle motorkøretøjer eller i motorkøretøjer af bestemte typer (f.eks. tunge køretøjer).
 Danmark vil naturligvis bidrage konstruktivt til dette arbejde, der ventes afsluttet i november 2013.
 Jeg vedlægger til udvalgets orientering den præsentation, som blev benyttet, da analysen blev præsenteret på embedsmandsniveau i Bruxelles d. 4. februar 2013.
