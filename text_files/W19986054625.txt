Ejendomsavance Reference:
EBL § 6 A, stk. 1, litra c (dagældende) LV 1997 E.J.2.5 A klagede for indkomståret 1996 over, at skatteankenævnet  

 havde opgjort avance ved jordombytning til 25.606 kr.
 Det fremgik af sagen, at klageren ejede en landbrugsejendom, og at han i  

 forbindelse med en jordfordelingsoverenskomst pr. 1. december 1995 frasolgte  

 9,9 ha til en værdi af 212.000 kr. og modtog 9,45 ha til en værdi  

 af 50.000 kr.
Klageren, der havde regnskabsår fra 1. juli til 30. juni, havde ikke  

 selvangivet avance vedrørende jordombytningen.
Selvangivelsen for  

 indkomståret 1996 blev indgivet den 5. maj 1997, og skattemyndigheden  

 rykkede den 24. juli 1997 for en avanceopgørelse.
Klageren indsendte  

 denne den 31. juli 1997 og anmodede samtidig om, at avancen blev genanbragt i  

 den tilkøbte jord, jf. ejendomsavancebeskatningslovens § 6 A.
Skatteankenævnet havde afslået klagerens anmodning om  

 genanbringelse af avancen i den tilkøbte jord, idet det som  

 begrundelse var anført, at klageren ikke senest ved indsendelse af  

 selvangivelsen for indkomståret 1996 havde begæret reglen om  

 genanbringelse anvendt.
Bestemmelsen i ejendomsavancebeskatningslovens § 6 A,  

 stk. 1, litra c, var derfor ikke overholdt, og da der ikke i loven eller  

 cirkulæret hertil fandtes bestemmelser, der gav mulighed for  

 dispensation, havde skatteankenævnet stadfæstet  

 avancebeskatningen i henhold til ejendomsavancebeskatningslovens § 7, stk. 1.
 Klagerens repræsentant havde nedlagt påstand om, at  

 genanbringelsesreglen skulle finde anvendelse i et tilfælde som det  

 foreliggende, hvor ansættelsen blev ændret efter indgivelse af  

 selvangivelse for erhvervelsesåret.
 Repræsentanten var enig i, at der ikke i  

 ejendomsavancebeskatningsloven eller i cirkulæret hertil var fastsat  

 regler om, at fristen for anmodning om genanbringelse kunne forlænges.  

 Det fremgik dog heller ikke positivt, at der ikke var mulighed for  

 dispensation.
Endvidere havde repræsentanten anført, at bestemmelsen i  

 ejendomsavancebeskatningslovens § 6 A, stk. 1, litra c, ikke tog højde  

 for de situationer, hvor der ikke var selvangivet nogen ejendomsavance og  

 derfor ikke blev anmodet om genanbringelse i forbindelse med indsendelse af  

 rettidig selvangivelse.
Som overordnet betragtning havde man i § 6 A lagt  

 vægt på, at erhvervelser, hvori man kunne genanbringe avance,  

 skulle finde sted inden for bestemte indkomstår i forhold til den  

 afståelse, som havde medført avancen. § 6 A, stk. 1, litra c,  

 angav alene de formelle betingelser, således at man ikke i al fremtid  

 kunne begære en ejendomsavance genanbragt med deraf følgende  

 genoptagelse af tidligere indkomstår.
I de tilfælde, hvor det  

 først i forbindelse med den ligningsmæssige behandling af en  

 ejendomsafståelse konstateredes, at der var opnået en  

 skattepligtig avance, burde det efter repræsentantens mening være  

 muligt at genanbringe avancen på ejendomme, der var erhvervet indenfor  

 tidsfristen i § 6 A.
Repræsentanten havde henvist til de tidligere regler  

 vedrørende branderstatning i lov om særlig indkomstskat m.v. § 2  

 B, hvorefter fortjeneste indvundet ved modtagelse af en erstatnings- eller  

 forsikringssum ikke blev medregnet ved indkomstopgørelsen, hvis den  

 skattepligtige genopførte bygningen for erstatningssummen og indsendte  

 begæring om skattefritagelse.
Uanset den formelle betingelse om  

 anmodning om skattefritagelse ikke var opfyldt, blev der i flere  

 tilfælde meddelt fritagelse for særlig indkomstbeskatning, jf.  

 Statsskattedirektoratets afgørelser SD H.20.850 af 13. februar 1981 og  

 SD 370-495-18 af 26. februar 1982.
Endelig blev det fra klagerens side anført, at der ikke på  

 selvangivelsen var anført nogen procedure for, hvorledes  

 genanbringelse skulle selvangives.
Der var således ikke konkret anvist  

 formkrav for, hvad der skulle være opfyldt, for at man overholdt loven  

 og cirkulærets bestemmelser.
 Sammenfattende gjorde repræsentanten gældende, at det i  

 tilfælde som klagerens, hvor avancen ikke var selvangivet ved rettidig  

 indsendelse af selvangivelsen, måtte anses for tilstrækkeligt, at  

 der blev anmodet om genanbringelse samtidig med, at avancen rent faktisk blev  

 selvangivet.
 Landsskatteretten udtalte:
 I henhold til ejendomsavancebeskatningslovens § 6 A, stk. 1, litra c, var  

 det en betingelse for at anvende reglerne om genanbringelse af fortjenester  

 ved afståelse af fast ejendom, jf. § 6 A - § 6 C, at den skattepligtige  

 senest for det indkomstår, hvori erhvervelsen af en ejendom fandt sted,  

 begærede reglen anvendt ved indsendelsen af rettidig selvangivelse  

 eller, såfremt erhvervelsen fandt sted i det seneste indkomstår  

 forud for afståelsesåret, begærede reglen anvendt senest  

 ved indsendelsen af rettidig selvangivelse for afståelsesåret.  

 Der var ikke hjemmel til at dispensere fra bestemmelsen.
 Ved lov nr. 434 af 26. juni 1998 blev der som 2. pkt i § 6 A, stk. 1,  

 litra c, indsat:
"Hvis skattemyndighederne ændrer en ansættelse  

 vedrørende afståelse af en fast ejendom, kan ejeren begære  

 reglen anvendt, dog senest 3 måneder efter, at meddelelsen om  

 ansættelsesændringen er modtaget." Af bemærkningerne til lovforslaget til lovændringen (L 103-2  

 Folketingsåret 1997/1998) fremgik:
"Den manglende dispensationsadgang er blevet kritiseret.
Der er bl.a.  

 gjort opmærksom på, at tidsfristen for genanskaffelser og/eller  

 muligheder for at begære genanbringelsesreglen anvendt også burde  

 omfatte de tilfælde, hvor der sker ligningsmæssige  

 ændringer i forhold til det selvangivne.
 Disse problemer kan illustreres ved et konkret eksempel.
En landmand har solgt noget landbrugsjord.
Ved landmandens  

 indkomstopgørelse er der ingen avance ved salg af landbrugsjorden.  

 Efterfølgende finder ligningsmyndighederne imidlertid, at der er  

 opstået en skattepligtig fortjeneste ved salg af jorden.
Landmanden  

 anmoder, efter at han har modtaget denne afgørelse, om tilladelse til  

 at anvende ejendomsavancebeskatningslovens § 6 A, da han samme år som  

 jorden var solgt har tilkøbt jord og foretaget forbedringer.
Dette  

 må afvises, idet anmodningen skulle være indgivet senest ved  

 indgivelsen af selvangivelsen for det indkomstår, hvori han solgte  

 jorden.
Dette er ikke hensigtsmæssigt.
En skatteyder bør kunne  

 påberåbe sig de nævnte regler, når der  

 efterfølgende opstår en ejendomsavance, fordi  

 skattemyndighederne har ændret ansættelsen.
Det foreslås derfor, at skatteyderen får en frist på 3  

 måneder til at begære de nævnte regler anvendt, når  

 skattemyndighederne efterfølgende har ændret ansættelsen.  

 Fristen regnes fra det tidspunkt, hvor skatteyderen modtager meddelelsen om  

 ansættelsesændringen fra skattemyndighederne." Det fremgik af ikrafttrædelsesbestemmelsen i lov nr. 434 af 26. juni  

 1998, at den ovenfor nævnte tilføjelse til  

 ejendomsavancebeskatningslovens § 6 A, stk. 1, litra c, havde virkning fra og  

 med indkomståret 1999.
 Landsskatteretten fandt ikke grundlag for mod den dagældende  

 formulering af § 6 A, stk. 1, litra c, og ikrafttrædelsesbestemmelsen i  

 ændringsloven at tillægge lovændringen virkning for  

 indkomstår forud for 1999. Klageren var derfor ikke berettiget til at  

 modregne avancen ved afståelse af jord i anskaffelsessummen for  

 tilkøb af jord, og den påklagede ansættelse blev  

 stadfæstet, idet bemærkedes, at rigtigheden af  

 avanceopgørelsen ikke var bestridt af klageren.
