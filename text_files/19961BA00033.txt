Nr BSF 33 Forslag til folketingsbeslutning om børns rettigheder Fremsat af Villy Søvndal (SF) Anne Baastrup (SF) Steen Gade (SF) Jes Lunde  

 (SF) den 22. oktober 1996 Folketinget opfordrer regeringen til at tage de nødvendige initiativer til at sikre børns rettigheder på en række områder:
 - Børns ret til tid med deres forældre.
 - Børns ret til plads i et pædagogisk dagtilbud.
 - Børns ret til kvalitet, trivsel og udvikling i daginstitutionerne.
 - Børns ret til rådgivning, støtte og behandling.
 - Børns ret til medbestemmelse.
Bemærkninger til forslaget Generelle bemærkninger Hensigten med dette forslag er at forbedre børns retsstilling i samfundet.  

 Børn bør dels have ret til en række centrale serviceydelser som for eksempel  

 plads i et pædagogisk dagtilbud og til rådgivning og støtte og dels have  

 demokratiske rettigheder, ret til at ytre sig og blive hørt i sager, der  

 angår dem.
Forslaget skal give anledning til en bred debat om, hvordan man  

 sikrer børn en ordentlig opvækst, at sætte temaet »det gode  

 børneliv« på den politiske dagsorden.
Tilsammen sigter de foreslåede initiativer mod dels at sikre alle børn og  

 børnefamilier et bedre hverdagsliv med tid og plads til børn og med  

 inddragelse af børnene i de demokratiske processer i lokalsamfundet og dels  

 ved rådgivning at forebygge, at kriser opstår, og have et ordentligt  

 beredskab, når børn er kommet i krise.
Initiativerne fastholder herved det  

 dobbelte perspektiv at være særlig opmærksomme på den gruppe af børn, der er  

 mest udsatte, uden at tabe de »almindelige børn« af syne.
Baggrunden for initiativerne er, at man i disse år oplever en voldsom  

 polarisering i gruppen af børn.
Flertallet af danske børn har det godt, viser  

 statistikken, men netop derfor bliver det synligere, at den sidste gruppe på  

 15-18 pct. har det skidt.
Man er ved at skabe et samfund, hvor det er stadig  

 sværere for denne mindre gruppe af børn at finde plads.
Der er flere årsager  

 til denne polarisering i børnegruppen.
En af årsagerne er, at der sker en  

 lignende udstødelse i voksengruppen, og at man endnu ikke er god nok til at  

 bryde den sociale arv - børn af udstødte voksne bliver selv udstødte.
Rent  

 faktisk er det sådan, at man overfører den sociale arv, således at der i dag  

 er tredjegenerationsbistandsmodtagere.
En anden årsag er det opskruede tempo,  

 mange børnefamiliers hverdag foregår i et tempo, der ikke levner tid og plads  

 til ordentligt samvær mellem børn og voksne.
Endelig er de sociale netværk i  

 lokalsamfundet opløst mange steder, og dette tab af netværk rammer især de  

 svageste børn.
Når forældrene svigter, er der i mange tilfælde ikke andre  

 voksne, der kan tage over, før børnenes situation bliver så dårlig og derved  

 så synlig, at myndighederne griber ind.
Det er forældrenes pligt at sikre barnets opdragelse og opvækst, og dette  

 ansvar ønsker forslagsstillerne ikke at fratage forældrene.
Men  

 forslagsstillerne mener ikke, at børn kun er forældrenes ansvar.
Børn er også  

 fællesskabets ansvar.
Forslagsstillerne mener, at samfundet har pligt til og  

 ansvar for at sikre forældrene de bedst mulige betingelser for at kunne  

 opfylde forældrerollen på bedste vis og pligt til at sikre børn de bedst  

 mulige opvækstbetingelser.
At give børn sociale og demokratiske rettigheder  

 er et led i processen med at opdrage børn til at kunne tage ansvaret for  

 deres eget liv og til at videreføre og videreudvikle demokratiet i vores  

 samfund.
I Danmark er der magtfulde institutioner, som varetager for eksempel  

 idrætsudøvernes og bilejernes interesser.
Men der er ingen stærke  

 pressionsgrupper, der varetager børnenes interesser.
Med den forsøgsvise  

 oprettelse af Børnerådet har børnene fået en instans, der kan udtale sig om  

 spørgsmål, der vedrører børn.
Men den danske politik på børneområdet er alt  

 for usammenhængende trods alle gode intentioner.
Den nuværende lovgivning om  

 børn har ikke børn i centrum.
Den lovgivning, der vedrører særligt de mindre  

 børn, er præget af at have arbejdsmarkedspolitikken som omdrejningspunkt:  

 Barnet skal passes, så forældrene kan arbejde.
Børnechecken er et  

 skattepolitisk instrument, og arealkravene til daginstitutionerne ligger i  

 bygningsreglementet! Der er brug for en mere samlet børnepolitik på tværs af de enkelte  

 politikområder og en større helhed i de politiske tiltag for børn og for  

 familier.
Med dette forslag til folketingsbeslutning ønsker forslagsstillerne  

 at formulere en række initiativer, der tager udgangspunkt i barnet og barnets  

 rettigheder, og at anspore til en debat om, hvordan man såvel indholdsmæssigt  

 som formelt sikrer børn en ordentlig opvækst og udstyrer dem med rettigheder  

 i forhold til det samfund, de er en vigtig del af.
I forhandlingerne med kommunerne skal regeringen sørge for, at der  

 afsættes de nødvendige ressourcer.
For selvfølgelig er det ikke gratis at  

 sikre børn et ordentligt liv.
På kort sigt koster det! Men forslagsstillerne  

 tror på, at pengene er godt givet ud, og at de kommer ind igen! Bemærkninger til de enkelte punkter Børns ret til tid med deres forældre På trods af, at arbejdstiden er kortere end nogen sinde før, er  

 familiernes hverdagsliv sådan indrettet, at børn har for lidt tid sammen med  

 deres forældre.
Børn skal have ret til tid med deres forældre.  

 Børnefamilierne skal have reelle muligheder for at kunne vælge ordninger med  

 mere tid sammen med børnene.
Børn kan få mere tid sammen med forældrene, hvis  

 man:
 forlænger barselorloven og sikrer fædre ret til en særlig fædreorlov,  

 udbygger og forbedrer de eksisterende orlovsordninger indholdsmæssigt og  

 økonomisk, giver småbørnsforældre bedre mulighed for nedsat arbejdstid, og  

 giver børn ret til at holde en forælder hjemme, når børnene er syge  

 (omsorgsdage).
Socialistisk Folkeparti har tidligere foreslået en barselreform, der  

 udvider den samlede periode med ret til frihed og introducerer såvel  

 omsorgsdage som en særlig barselorlov til fædre.
En længere barselorlov ville  

 tilgodese mange familiers ønske om at passe barnet hjemme længere og undgå,  

 at barnet tidligt udsættes for »vuggestuepest« i overfyldte  

 daginstitutioner.
Med en særlig fædreorlov sikres barnet ret til at modtage  

 omsorg fra begge forældre i den første, vigtige tid.
I perioden fra januar 1994 frem til april 1996 har i alt knap 148.000  

 personer fået bevilget børnepasningsorlov.
Forældre på børnepasningsorlov har  

 haft et stort familiemæssigt udbytte af orlovsperioden: en mindre forjaget  

 hverdag og mere tilfredse børn.
Børnepasningsorloven var blandt andet tænkt  

 som et instrument til at give forældre og børn mere tid sammen og blev  

 positivt modtaget blandt mange børnefamilier, der fik et tiltrængt pusterum.  

 Men i stedet for at fastholde og udbygge ordningerne og søge at gøre dem mere  

 fleksible er ordningerne blevet skåret ned såvel indholdsmæssigt som  

 økonomisk.
Forringelserne har betydet, at færre forældre nu har råd til at  

 benytte ordningerne, og en oplagt mulighed for at give børnefamilierne mere  

 tid sammen og skabe bedre rammer for de helt små børn er hermed røget på  

 gulvet. 1. april 1997 falder orlovsydelsen yderligere fra 70 pct. til 60 pct.  

 af dagpengesatsen, og kun ganske få kommuner beholder den supplerende  

 orlovsydelse.
SF mener, at børnepasningsorloven i stedet skal forbedres.  

 Ydelsen skal være højere, helst op på dagpengeniveau, og orloven skal gøres  

 mere fleksibel, så der er mulighed for, at den ene eller begge forældre tager  

 orloven som deltidsorlov.
Børns ret til plads i et pædagogisk dagtilbud Børn skal have retskrav på pasning i offentlige dagpasningsordninger.
 Større børn skal have ret til et klubtilbud i lokalområdet.
Målet med regeringens løfte om pasningsgaranti var, at alle 1-5-årige  

 skulle have pasningstilbud med udgangen af 1995. I de forløbne år er  

 ventelistetallet faldet støt, men en ventelisteundersøgelse fra januar 1996  

 viser, at ventelistetallet nu stiger igen. 16.000 0-6-årige stod på  

 venteliste til en daginstitution pr. 1. januar 1996; en stigning på 4.000  

 siden 1. januar 1995. På trods af at kommunerne har udbygget på  

 daginstitutionsområdet, er problemet med ventelister langtfra løst.
Tallene  

 fra januar 1996 viste, at kun 150 af landets 275 kommuner havde  

 pasningsgaranti for de 1-5-årige, og 71 af disse kommuner havde kun  

 pasningsgaranti for børn, hvis forældre er i arbejde eller under uddannelse.  

 Reelt var derfor kun 1/3 af alle 1-5-årige omfattet af en pasningsgaranti,  

 hvor man ikke skelner mellem arbejdsløse og folk i arbejde.
De sidste nye tal fra Danmarks Statistik viser, at flere og flere børn  

 passes i daginstitutionerne.
Men samtidig viser tallene, at der ikke bliver  

 tilsvarende flere ansatte i institutionerne til at passe børnene.
Værst ser  

 det ud i vuggestuerne, hvor der fra januar 1995 til januar 1996 er blevet 3,6  

 pct. færre fuldtidsbeskæftigede, mens antallet af børn er steget med 1 pct.  

 Når man oversætter tallene til ord om børns hverdagsliv, betyder forringelser  

 på personaleområdet, at daginstitutionerne får sværere og sværere ved at  

 udfylde rollen som et pædagogisk tilbud med indhold i og i stedet tenderer  

 mod at være slet og ret opbevaring.
Når pasningsgarantien skal opfyldes, er  

 det derfor et ufravigeligt krav, at det skal ske uden kvalitetsforringelser.
I de fleste kommuner smides børnene ud af SFO-ordningerne i 2. eller 3.  

 klasse.
Det er helt uacceptabelt.
Når børnene forlader SFO-ordningen, bør de  

 sikres en række muligheder i lokalområdet.
Gruppen af børn, der ikke længere  

 har et egentligt pasningsbehov og alligevel ikke er helt gamle nok til selv  

 at kunne forvalte deres fritidsliv, bør have muligheder dels i form af  

 klubtilbud, hvor der er et vist voksenopsyn, og dels i form af støtte til  

 egne, selvforvaltede aktiviteter.
Børns ret til kvalitet, trivsel og udvikling i daginstitutionerne Børn bør have krav på ordentlige forhold i daginstitutionerne med skærpede  

 krav til de fysiske rammer.
 Børn bør sikres ordentlige rammer i skolefritidsordningerne (SFO) med en  

 fastlæggelse af regler om lokalestørrelser og normeringer på SFO-området.
Retten til at få sine børn forsvarligt passet er en forudsætning for, at  

 børnefamiliernes hverdag kan hænge sammen.
Men det gode dagtilbud er andet og  

 mere end en arbejdsmarkedsforanstaltning.
Det er i lige så høj grad en  

 børnepolitisk foranstaltning, som er en væsentlig, omend langt fra  

 tilstrækkelig, forudsætning for at sikre lige muligheder for børn.  

 Daginstitutionen er central som et sted, hvor børn kan udvikle sig og opleve.
Når SF ønsker, at alle børn skal have ret til et dagtilbud, er det derfor  

 et krav, at denne pladsgaranti opfyldes uden kvalitetsforringelser.  

 Kommunerne skal ikke forringe sig til en pladsgaranti ved at proppe flere  

 børn i daginstitutionerne.
Kravet om normeringer skal genindsættes i  

 daginstitutionscirkulæret, der skal indsættes krav om pædagogisk indhold i  

 daginstitutionen, og der skal laves regler for de fysiske rammer i  

 daginstitutionerne.
Børn skal have krav på plads omkring sig i daginstitutionernes indendørs  

 og udendørs faciliteter.
Ved kreative opmålinger af arealerne har man i mange  

 kommuner fundet ud af, at der lige kunne stoppes et par børn mere ind hist og  

 pist - med øget sygelighed, stress og støjniveau til følge.
Forringelserne  

 har gjort begrebet »vuggestuepest« uhyggeligt nærværende for  

 småbørnsforældre og pædagoger.
Børn, der opholder sig i daginstitutioner bør  

 have nogle minimumsrettigheder, når det gælder miljøet i daginstitutionen.  

 Der bør stilles krav om mere plads, for eksempel 4 kvadratmeter per barn, et  

 forsvarligt støjniveau, krav om, at bygninger og legepladser holdes i  

 forsvarlig stand, krav om, at legeredskaber og inventar ikke indeholder  

 sundhedsfarlige stoffer.
Forholdene i skolefritidsordningerne (SFO) for de mindste børn er meget  

 kritisable.
Mange steder er børnene stuvet sammen i små lokaler, der måske er  

 egnede til undervisning, men ikke til en skolefritidsordning, og ofte er der  

 kun 1 voksen til 15 børn.
SFO er som den eneste pasningsordning ikke  

 underlagt regler om indretning, lokalestørrelser, normering og  

 forældrebetaling.
Børns ret til rådgivning, støtte og behandling 1. Børns og familiers adgang til uformel og uafhængig rådgivning skal  

 styrkes.
 2. Den børnesagkyndige rådgivning i forbindelse med skilsmissesager skal  

 styrkes, og barnet skal sikres en talsmand i skilsmissesager.
 3. Der skal udarbejdes handleplaner i alle børnesager, og i de svære  

 børnesager skal barnet have ret til at vælge og få tilknyttet en voksen, der  

 følger barnet.
 4. Ventelisterne til de psykiatriske børneafdelinger skal væk.
Ad 1 I bistandslovens § 28 hedder det, at kommunerne kan tilbyde rådgivning til  

 børn og familier og at denne rådgivning skal kunne ydes anonymt.
Men ikke  

 alle kommuner har etableret en åben og synlig børnerådgivning, og børn ved  

 ikke, hvor de kan søge hjælp og råd, når de får problemer i hjemmet eller i  

 skolen.
Børns muligheder for en sådan uafhængig og uformel rådgivning skal  

 styrkes, ligesom indsatsen for at informere børn om mulighederne for  

 rådgivning.
Sundhedsplejen skal styrkes og udbygges med henblik på rådgivning og  

 forebyggende indsats, og der bør tilrettelægges særlige kurser, der retter  

 sig mod fædre.
Mulighederne for anonym familierådgivning skal styrkes. Åben  

 familierådgivning kan i nogle tilfælde forebygge, at kriser i familien  

 udvikler sig.
Ad 2 I forbindelse med skilsmisse bør den børnesagkyndige rådgivning styrkes og  

 udbygges og eventuelt gøres obligatorisk i fastlåste skilsmissesager, hvor  

 der er stor uenighed om placeringen af forældremyndigheden samt fastsættelsen  

 af samvær.
Der bør ansættes et antal børnesagkyndige personer, der kan varetage  

 barnets interesser i fastlåste skilsmissesager.
I skilsmissesager kan  

 forældrene hver have en advokat, der kan følge sagen til dørs.
Barnet, der  

 rammes af skilsmisse, bør sikres advokatbistand og børnesagkyndig bistand i  

 form af personer, der kun varetager barnets tarv og følger hver enkelt sag  

 fra start til slut.
Ovennævnte foranstaltninger skal være med til at sikre,  

 at det er barnets vilkår og barnets ret til to forældre og til ordentligt  

 samvær med begge forældre, der står centralt, når vilkårene for  

 forældremyndighed og samvær skal fastlægges.
Barnet har ret til samvær med  

 både sin far og sin mor også efter skilsmisse.
Ad 3 Alt for mange børn anbringes uden for hjemmet, uden at kommunerne laver en  

 handleplan for barnet, og derved overtrædes bistandsloven gang på gang.  

 Lovgivningen om handleplaner i de svære børnesager skal føres ud i livet ved,  

 at det præciseres over for kommunerne, at en lovlig anbringelse forudsætter,  

 at der foreligger en handleplan.
Der bør indføres sanktionsmuligheder over  

 for kommuner, der ikke følger loven på dette område.
Samtidig ønsker SF at  

 sikre, at der udarbejdes handleplaner i alle børnesager og ikke kun i  

 anbringelsessager.
I de svære børnesager kan barnet flytte fra kommune til kommune og blive  

 kastebold mellem forskellige institutioner.
Derfor bør barnet have krav på at  

 få udpeget en eller flere ansvarlige voksenpersoner, som skal følge barnet  

 gennem hele sagsforløbet, uanset hvor barnet opholder sig.
Ad 4 10-20 pct. af de danske børn får på et eller andet tidspunkt i deres  

 opvækst brug for hjælp på grund af psykiske problemer.
I 1995 blev der på  

 landsplan henvist ca. 4.800 børn mellem 0 og 15 år til forundersøgelser og  

 behandlinger på børne- og ungdomspsykiatriske afdelinger.
Ifølge en rapport  

 udgivet af Socialministeriet og Amtsrådsforeningen stod knap 700 børn på  

 venteliste i november 1995. Hovedparten af amterne havde en ventetid på 0-3  

 måneder, en mindre gruppe amter havde en ventetid på 4-6 måneder, og et  

 enkelt amt havde op til 12 måneders ventetid.
Den primære årsag til  

 ventelisterne er kapacitetsproblemer, blandt andet mangel på speciallæger i  

 børnepsykiatri.
Selv en relativt kort ventetid på 3 måneder kan have stor  

 negativ indvirkning på det enkelte barn med behov for forundersøgelse og  

 behandling.
Derfor er det vigtigt, at ventelisterne fjernes helt.
Børns ret til medbestemmelse Børn og unge er individer med selvstændige holdninger og meninger.
Derfor  

 skal de sikres plads i samfundsdebatten, og der skal tages hensyn til deres  

 behov, når der fra centralt eller lokalt hold skal tages beslutninger, der  

 vedrører dem.
 Som det er nu, får børn og unge for lidt information om vigtige  

 beslutninger, der træffes på lokalt plan, og de har for begrænsede muligheder  

 for at sige deres mening, blive hørt og få indflydelse på beslutningerne.
Demokratiet for børn og unge kan udfolde sig på forskellig vis i de  

 enkelte lokalsamfund, og der kan etableres forskellige tiltag for at støtte  

 og styrke børns og unges aktive deltagelse i lokalsamfundet.
Man kan  

 forestille sig børne- og ungdomsråd, stormøder, hvor børn og unge kan møde  

 politikerne, specielle lokale nyhedsmedier for børn, høringer,  

 kontaktpersoner i den kommunale forvaltning, at børn og unge inddrages  

 tidligt i processen med at udarbejde kommunale børne- og ungdomspolitiske  

 målsætninger m.v.
Der bør laves en række forsøg med at inddrage børn og unge i det lokale  

 demokrati.
Forsøgene skal sigte på at udvikle forskellige modeller, der  

 sikrer børn og unge reel indflydelse på de beslutninger i lokalsamfundet, der  

 vedrører dem.
Forsøgene skal skabe rammer, der opfordrer børn og unge til at  

 involvere sig aktivt i livet omkring dem, og derigennem medvirke til at  

 udvikle børns og unges forståelse for demokratiske processer og opdrage dem  

 til at tage aktivt del i demokratiet.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om børns rettigheder.
(Beslutningsforslag nr.
B 33).
 Jeg henviser i øvrigt til de bemærkninger, der ledsager forslaget, og  

 henviser det til Tingets velvillige behandling.
