Nr BSF 18 Forslag til folketingsbeslutning om nej til EU-sikkerhedspolitik Fremsat af Keld Albrechtsen (EL) Frank Aaen (EL) den 24. oktober 1995 Folketinget beslutter, at Danmark ikke skal deltage i en eventuel kommende  

 overnational EU-sikkerheds-, udenrigs- og forsvarspolitik, herunder at  

 Danmark ikke skal deltage i et eventuelt nyt EU-organ eller  

 EU-sekretariatsorgan, der skal beskæftige sig med en fælles  

 EU-udenrigspolitik.
Bemærkninger til forslaget Der er stærke politiske kræfter i EU, som arbejder målbevidst på at  

 udvikle EU, så Unionen også får en fælles udenrigs- og sikkerhedspolitik samt  

 fælles militær.
Der er i lang tid kommet udtalelser fra specielt Frankrig og  

 Tyskland om disse områder.
Og med den offentliggjorte midtvejsrapport fra  

 refleksionsgruppen, som skal komme med forslag til temaer og løsningsmodeller  

 for regeringskonferencen i 1996, er der kommet mere konkrete overvejelser på  

 bordet.
Refleksionsgruppen siger i rapporten, at udenrigs- og sikkerhedspolitikken  

 har fungeret dårligt i EU-sammenhæng set i forhold til de ambitioner, man  

 havde, da Traktatens bestemmelser blev udformet.
Et flertal i  

 refleksionsgruppen mener derfor, at man skal gå over til flertalsafgørelser i  

 udenrigs- og sikkerhedspolitiske spørgsmål.
Opgaven er at sikre, at et eller  

 flere medlemslande ikke kan blokere for en fælles aktion, som der i øvrigt  

 var almindelig enighed om.
Så kunne man til gengæld garantere den (de)  

 pågældende lande, at de kunne få en »opt-out«, dvs. at de ikke var  

 forpligtet til at deltage i f.eks. en militær intervention, som de havde  

 stemt imod i Ministerrådet.
 Desuden mener et flertal af medlemmerne i refleksionsgruppen, at  

 »skabelsen af en egentlig europæisk sikkerheds- og forsvarsidentitet  

 skal ske via gradvis integration af WEU i EU med WEU's to potentielle  

 dimensioner: territorialt forsvar i henhold til garantien i artikel V og den  

 nye forsvarsdimension (Petersberg-opgaverne). Denne sammensmeltning ligger i  

 logisk forlængelse af Traktaten og er den eneste måde, hvorpå der kan skabes  

 sammenhæng mellem Den Politiske Union, udenrigspolitikken og forsvaret«.
Desuden skriver refleksionsgruppen, at ». . . gruppen er enig om det  

 hensigtsmæssige i at oprette en instans eller et organ, der skal analysere,  

 udarbejde prognoser, planlægge og stille forslag om den fælles  

 udenrigspolitik.
I princippet kræver oprettelsen af et sådant organ ikke  

 nødvendigvis en reform af Traktaten«.
Her har vi skitsen til et kommende  

 EU-udenrigsministerium til at lede og koordinere den udenrigs- og  

 sikkerhedspolitik, som det er tanken EU på sigt skal udstyres med.
Det Fri Aktuelt kan den 18. september 1995 citere det tyske medlem af  

 refleksionsgruppen, Werner Hoyer fra en tale, han holdt i London, og hvor han  

 ifølge bladet siger, at »Tyskland ønsker, at EU skal råde over soldater,  

 der kan sættes ind på to områder.
Dels til humanitære aktioner.
Det kunne  

 eksempelvis være beskyttelse af de lastvognskolonner, der kører fødevarer til  

 Bosnien.
Dels til fredsbevarende aktioner.
Typisk at forhindre to parter i at  

 komme op at slås, når der først er indgået våbenhvile«.
Det Fri Aktuelt sammenligner i artiklen denne holdning med det, som det  

 danske Socialdemokrati vedtog på landsmødet den 2.-3. september 1995.  

 Forskellen er, at Socialdemokratiet ønsker, at Vestunionen skal kunne  

 foretage de to slags aktioner.
Socialdemokratiet ønsker i modsætning til  

 Tyskland ikke, at EU som sådan skal have denne kompetence på det militære  

 område, men at det bliver WEU som organ for den såkaldt »bløde«  

 sikkerhedspolitik på det militære område, og at NATO skal stå for den  

 »hårde« sikkerhedspolitiske udfoldelse! Den tyske udenrigsminister Klaus Kinkel har i en udtalelse, citeret i  

 Information den 20. juni 1995, direkte sagt, at »hvis EU for alvor  

 ønsker at spille en selvstændig rolle inden for udenrigs- og  

 sikkerhedspolitik, må det råde over sine egne militære midler om  

 nødvendigt« (fra en tale til WEU's parlamentariske forsamling i Paris).  

 Han fortsatte: »Når Europa bliver bedt om at bidrage til at løse kriser,  

 fredsbevarende opgaver eller humanitære missioner, kan vi ikke forlade os på  

 USA.« I talen siger han også, at et mindretal i EU ikke skal kunne  

 forhindre flertallet i at handle militært.
Når vi kobler sådanne udtalelser  

 sammen med dem, der er kommet fra fransk side i flere år, så har vi her  

 skitsen til, hvad stærke kræfter i EU ønsker skal dominere dagsordenen på  

 regeringskonferencen i 1996.
For øjeblikket siger man, at EU/WEU primært skal handle om humanitære  

 opgaver og fredsbevarende aktioner, men erfaringerne fra det tidligere  

 Jugoslavien fortæller med al ønskelig tydelighed, at grænsen mellem  

 fredsbevarende og fredsskabende militære aktioner bliver mere og mere  

 udvisket, når den vestlige verden går i gang med sine militære operationer.  

 Enhedslisten ser hele denne militære op- og omrustning som udtryk for, at  

 EU/WEU skal til at definere sig som et selvstændigt europæisk udtryk for  

 udenrigs-, sikkerheds- og forsvarspolitik, som kører videre i den gamle  

 dogmatiske tænkning fra den kolde krigs tid.
Det handler om at styrke  

 EU/Europa som en militær og politisk blok, om at kunne gribe ind i og  

 varetage europæiske interesser i Østeuropa, Mellemøsten og Afrika på sigt.
Hvis de dogmatiske militærstrateger får deres vilje på  

 regeringskonferencen i 1996, så kan man være sikker på, at om få år kommer  

 der forslag om, at WEU skal gøres til EU's militære arm og derfor også  

 udstyres med det militære isenkram, som dette vil kræve.
For øjeblikket kører  

 man WEU-integration om den »bløde« sikkerhedspolitik for at få  

 integrationen sat i gang.
Hvis dette lykkes, kommer den logiske opfølgning om  

 få år, akkurat som man i 1972 bildte den danske befolkning ind, at EF kun  

 handlede om flæskepriser.
Senere kom det indre marked, og med  

 Maastricht-Traktaten fik vi den politiske dimension og grundelementerne til  

 at kunne udvide denne traktat med en udenrigs-, sikkerheds- og  

 forsvarspolitik.
Og nu er det så på dagsordenen for 1996! På denne måde vil NATO og WEU på supplerende vis sætte dagsordenen for den  

 fælleseuropæiske udvikling.
Man vil gradvis optage de østeuropæiske lande i  

 et Europa, politisk og militært, så disse lande underordnes den vestlige  

 dagsorden.
På denne måde vil NATO og WEU efterhånden udfylde det  

 »sikkerhedspolitiske tomrum«, som man taler om i SNU-rapporten, der  

 blev offentliggjort i foråret 1995. Som det bliver udtrykt i en artikel af  

 Jonathan Eyal i Politiken den 28. september 1995: »En forsvarsalliance,  

 der blev oprettet som værn mod en fjende, der ikke længere eksisterer, men  

 samtidig nægter at tage sig af den rad af nye problemer, der er opstået på  

 det europæiske kontinent, er ganske enkelt dømt til at forsvinde«.  

 Artiklen har meget passende overskriften: »NATO er nødt til at udvide  

 for at overleve«.
Dermed åbenbarer man endnu en gang, at den vestlige verden ikke har lært  

 meget af den kolde krigs forløb.
Vi burde have lært, at den bedste  

 sikkerhedspolitik består i nedrustning, afspænding, konfliktforebyggelse samt  

 løsning af de utallige sociale og økonomisk betingede problemer, som er  

 årsagen til langt de fleste militære konflikter, der opstår globalt set.
Ved at udvide de vestlige forsvarsalliancer ind i Østeuropa opnår man  

 primært at forurolige Rusland.
Efter det tidligere Sovjetunionens og  

 Warszawapagtens sammenbrud og opløsning er det uundgåeligt, at Rusland vil se  

 en yderligere vestlig udvidelse af de militære organisationer ind i Østeuropa  

 som en inddæmning af Rusland.
NATO har lige udsendt en 30-siders rapport, hvor man fremlægger denne  

 militæralliances politik over for Østeuropa.
Jyllands-Posten skriver den 29.  

 september 1995: »Det understreges i NATO-planen, at nye medlemslande  

 skal ind under atomparaplyen og være villige til at modtage NATO-tropper i  

 krise- og krigssituationer.
De skal tilsvarende acceptere at bidrage med  

 tropper, hvis et andet NATO-land trues«.
Jyllands-Posten kan citere  

 NATO's generalsekretær Willy Claes for, at »nye medlemmer forventes at  

 være med til at dele risikoen, ansvaret, udgifterne og fordele ved et  

 medlemskab . . . udvidelsen er ikke rettet mod noget land eller mod en særlig  

 trussel«, understregede generalsekretæren.
EU's planer om WEU og en europæisk militær dimension tilknyttet EU vil  

 selvfølgelig indgå i denne sammenhæng dels som politiske allieret med USA,  

 dels som medlem af både NATO og WEU.
Det er på tide, at den danske regering  

 og det danske Folketing begynder at formulere et mere fremadrettet og  

 perspektivrigt alternativ til den traditionelle sikkerhedspoliltiske  

 tænkning, som totalt dominerer NATO og WEU/EU.
