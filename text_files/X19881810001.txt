 Dispensation fra holdingreglerne blev meddelt på den betingelse, at  

 aktieafståelsen skete som led i et glidende generationsskifte, hvorved 10  

 pct. af aktiekapitalen blev afhændet straks og yderligere 80 pct. inden for  

 en periode af otte år.
En advokat henvendte sig til Skattedepartementet på vegne af sin klient A,  

 der som hovedaktionær ønskede at likvidere det solvente selskab B.
B var ikke  

 længere erhvervsaktivt, men var moderselskab for de erhvervsaktive selskaber  

 C og D.
B's aktier i C og D skulle ved likvidationen udlægges til A sammen  

 med den opsamlede likvide kapital i B.
Ved likvidationen af B bevarede A sin  

 indflydelse i C og D.
Værdien af datterselskabsaktierne i C og D skulle  

 derfor medregnes i B's skattepligtige indkomst i henhold til ligningslovens §  

 16 B, stk. 5, medmindre der blev meddelt dispensation efter § 16 B, stk. 6.  

 Dispensation kan meddeles, bl.a. hvis dispositionen er led i et glidende  

 generationsskifte.
Meddelelse af dispensation forudsatte, at A indgik aftaler  

 med sine børn, hvorefter aktierne i C og D skulle afhændes til børnene i  

 overensstemmelse med reglerne for et glidende generationsskifte.
A indgik  

 herefter aftaler med sine børn om afhændelse af de nævnte aktier, således at  

 10 pct. blev afhændet straks og yderligere 80 pct. inden udgangen af 1994,  

 hvor A således kun ville besidde 10 pct. af aktierne.
Skattedepartementet  

 meddelte herefter den ønskede dispensation.
