Ændringsforslag stillet den 1. juni 2016 Ændringsforslag til 3. behandling af Forslag til lov om ændring af udlændingeloven (Ophævelse af greencardordningen) [af Martin Henriksen (DF) m.fl.]:
Til § 2 Af udlændinge-, integrations- og boligministeren:
 1) Som stk. 5 og 6 indsættes:
 »Stk. 5. § 1, nr. 23, finder ikke anvendelse for udlændinge med opholdstilladelse efter udlændingelovens hidtil gældende § 9 a, stk. 2, nr. 1. For disse udlændinge finder de hidtil gældende regler anvendelse.
Stk. 6. § 1, nr. 29, finder ikke anvendelse for udlændinge, der har opholdstilladelse efter udlændingelovens hidtil gældende § 9 a, stk. 2, nr. 1, på baggrund af en ansøgning indgivet den 1. januar 2015 eller senere.« [Bibeholdelse af gebyrbetaling for ansøgninger om dispensation for bortfald af opholdstilladelse og bibeholdelse af inddragelsesadgang] Bemærkninger Til nr. 1 Det foreslås i § 2, stk. 5, at ophævelsen af hjemmelen til at opkræve gebyr for ansøgninger om dispensation for bortfald, jf. lovforslagets § 1, nr. 23, ikke finder anvendelse for udlændinge med opholdstilladelse efter udlændingelovens hidtil gældende § 9 a, stk. 2, nr. 1.
 Forslaget indebærer, at Styrelsen for International Rekruttering og Integration fortsat kan opkræve gebyr for ansøgninger om dispensation for bortfald indgivet af udlændinge med opholdstilladelse efter udlændingelovens hidtil gældende § 9 a, stk. 2, nr. 1.
 Det foreslås i § 2, stk. 6, at ophævelsen af hjemmelen til at inddrage en opholdstilladelse meddelt efter greencardordningen, når opholdstilladelsen er betinget af, at udlændingen 1 år efter udstedelsen af opholdstilladelsen har oppebåret en lønindkomst på minimum 50.000 kr. her i landet, og udlændingen ikke har oppebåret en sådan indtægt, jf. lovforslagets § 1, nr. 29, ikke finder anvendelse for udlændinge, der har opholdstilladelse efter greencardordningen på baggrund af en ansøgning indgivet den 1. januar 2015 eller senere.
 Forslaget indebærer, at Styrelsen for International Rekruttering og Integration kan inddrage opholdstilladelser, der er meddelt efter den målretning af greencardordningen, som trådte i kraft den 1. januar 2015, hvis udlændingen ikke opfylder kravet om en minimumsindtægt 1 år efter udstedelsen af opholdstilladelsen.
