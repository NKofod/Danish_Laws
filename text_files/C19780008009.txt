Idet henvises til afsnit 1.4.2 i den tidligere udsendte publikation  

 »Kirkernes omgivelser - en vejviser for menighedsråd i lovgivning og  

 myndigheder m.v.« fremsendes hermed et særtryk af tidskriftet  

 »Arkitekten« indeholdende en redegørelse for analyser af forholdene  

 omkring Sdr.
Broby kirke og Jetsmarks kirke, udarbejdet af to af Danske  

 Arkitekters Landsforbund dertil udpegede arkitekter.
Som det fremgår af overantikvar Bent Ruds indledende artikel og ovennævnte  

 afsnit i vejviseren er det hensigten, at de foreliggende analyser, der er  

 udarbejdet efter samråd med fredningsstyrelsen, planstyrelsen og  

 nationalmuseet og finansieret af førstnævnte styrelse, skal kunne være  

 retningsgivende for udførelse af tilsvarende analyser af forholdene omkring  

 andre kirker i landsbyer eller i det åbne land.
Analyserne tænkes udført af  

 stedlige arkitekter ud fra deres særlige kendskab til den egn, hvori de bor,  

 og efter nærmere aftale med vedkommende menighedsråd og kommune.
Det  

 forudsættes, at udgifterne, der for den enkelte undersøgelse efter et skøn  

 anslås til ca. 10.000 kr., afholdes af menighedsrådet (kirken) og kommunen i  

 forening.
 Da det må antages, at sådanne undersøgelser ikke blot vil kunne være til  

 nytte for kommunerne ved den fremtidige kommune- og lokalplanlægning, men  

 også vil kunne have stor praktisk betydning for menighedsrådenes arbejde for  

 at beskytte kirkernes omgivelser i landsbyerne og i det åbne land, kan  

 kirkeministeriet for sit vedkommende anbefale, at den del af udgifterne ved  

 undersøgelser af denne art, der berører kirkens omgivelser, med  

 provstiudvalgets godkendelse afholdes af kirkens kasse.
 Uagtet de heromhandlede undersøgelser af forholdene omkring kirkerne ikke  

 tænkes foretaget i de større byer, har ministeriet dog anset det for  

 formålstjenligt, at alle provstiudvalg og menighedsråd gøres bekendt med det  

 foreliggende særtryk.
 Kirkeministeriet, den 28.februar 1978.
P.
M.
V.
 E.B.
