 Udtalt, at en samkøring mellem en dansk almenvelgørende fonds  

 medlemsregister og et forlags kunderegister, der skulle gennemføres i Sverige  

 for derefter at blive anvendt i Danmark i en indsamlingskampagne, var  

 omfattet af lov om private registre m.v., men ikke udgjorde en videregivelse  

 til det svenske firma, idet dette måtte betragtes som et edb-servicebureau,  

 ligesom at Registertilsynet var af den opfattelse, at reglerne om samtykke  

 fra forbrugeren og de øvrige betingelser i lov om private registre m.v. § 4 b  

 ikke skulle bringes i anvendelse i det konkrete tilfælde, da der var tale om  

 videregivelse til en almenvelgørende fond, som ikke blev drevet  

 erhvervsmæssigt, men at det danske forlag uden den registreredes samtykke  

 ville kunne videregive oplysninger om kunders navne og adresser til fonden,  

 idet en sådan videregivelse ikke kunne antages at stride mod lovens § 4, stk.  

 2, ligesom der ikke skulle indhentes tilladelser til, at samkøringen  

 foretoges i Sverige.
 Registertilsynet modtog en forespørgsel vedrørende lovligheden af, at en  

 dansk almenvelgørende fond ønskede at foretage en indsamlingskampagne i  

 Danmark, som skulle gennemføres af et svensk firma.
 Fonden ønskede at udnytte egne medlemsadresser samt 30.000 adresser over  

 danskere, som fonden havde købt af et dansk forlag, som drev  

 postordrevirksomhed.
I efteråret 1987 havde fonden til både egne og det danske forlags  

 adressater udsendt en opfordring til at støtte fondens arbejde.
Der ønskedes  

 nu for at gennemføre en ny, tilsvarende kampagne foretaget en samkøring af  

 fondens og forlagets registre med henblik på at undgå dobbeltudsendelse af  

 reklamemateriale til samme adressat.
Efter endt samkøring skulle de to  

 registre sendes tilbage til ejerne, og adresserne fra de samkørte registre  

 skulle udskrives direkte på reklamematerialet, mens de ikke ville blive gemt  

 på datamedie.
Databehandlingen skulle finde sted i Sverige.
Registertilsynet udtalte indledningsvis, at der var tale om et  

 fondsregister og et erhvervsregister, som var baseret på oplysninger  

 indsamlet og registreret i Danmark, hvorfor reglerne i lov om private  

 registre m.v. skulle iagttages, uanset der i det foreliggende tilfælde skulle  

 foretages databehandling m.v. i Sverige.
Efter lov om private registre m.v.  

 må edb-registrering af personoplysninger og anden systematisk registrering af  

 oplysninger om personers, institutioners, foreningers og virksomheders  

 private eller økonomiske for- hold eller i øvrigt oplysninger om personlige  

 forhold, som med rimelighed kan forlanges unddraget offentligheden, kun finde  

 sted efter reglerne i lovens kapitler 2 og 3.
 Registertilsynet udtalte endvidere, at der i lovens § 4 er fastsat regler  

 om, hvornår en virksomhed m.v. kan videregive oplysninger fra et register.  

 Videregivelse af oplysninger, som ikke vedrører enkeltpersoners rent private  

 forhold, måtte kun finde sted uden den registreredes samtykke, såfremt det  

 kan anses for at være et naturligt led i den normale drift af virksomheder  

 m.v. af den pågældende art, jf. § 4, stk. 2.
Af bemærkningerne til § 4 fremgår, at det efter lovens § 4, stk. 2, er  

 selve videregivelsen - og ikke blot registreringen - der skal være et  

 naturligt led i den normale drift.
Det fremgår endvidere, at det må bero på  

 en konkret vurdering, hvornår videregivelse af oplysninger uden den  

 registreredes samtykke opfylder betingelserne i bestemmelsen i § 4, stk. 2,  

 1. pkt.
 Overladelse af registrerede oplysninger til maskinel bearbejdning i et  

 edb-servicebureau, der alene anvender oplysningerne i forbindelse med en  

 arbejdsopgave for en virksomhed, betragtes ikke som videregivelse i lovens  

 forstand.
Registertilsynet henledte i øvrigt opmærksomheden på, at der i lovens § 4  

 b, stk. 1, om videregivelse af registrerede oplysninger om forbrugere til  

 andre virksomheder til brug ved markedsføring er fastsat særlige betingelser  

 for en sådan anvendelse.
Desuden er der fastsat en regel for samkøring af  

 forskellige virksomheders registre, idet det som udgangspunkt ikke er tilladt  

 at foretage en sådan samkøring, medmindre der alene er tale om ajourføring af  

 navne, adresser og lignende, jf. lovens § 4, stk. 4 og 5.
Det bemærkedes, at udtrykket »virksomhed« ifølge forarbejderne  

 til lov om private registre m.v. omfatter erhvervsvirksomheder og  

 erhvervsdrivende, hvad enten virksomheden drives i selskabsform eller på  

 anden måde.
Udtrykket omfatter således ikke foreninger eller institutioner  

 m.v., der ikke er erhvervsdrivende.Da der var tale om videregivelse til en  

 almenvelgørende fond, som ikke blev drevet erhvervsmæssigt, var  

 Registertilsynet af den opfattelse, at reglerne om samtykke fra forbrugeren  

 og de øvrige betingelser i § 4 b ikke skulle bringes i anvendelse i det  

 konkrete tilfælde, men at det danske forlag uden den registreredes samtykke  

 ville kunne videregive oplysninger om kunders navne og adresser til fonden,  

 idet en sådan videregivelse ikke kunne antages at stride mod lovens § 4, stk.  

 2.
 Registertilsynet fandt desuden, at samkøringen af de to registre, som  

 teknisk skulle foretages af et svensk firma, kunne finde sted, uden at den  

 danske fond skulle indhente tilladelse fra Registertilsynet til at gennemføre  

 samkøringen, idet tilladelse alene skal indhentes, såfremt samkøringen  

 omfatter forskellige virksomheders registre.
 Registertilsynets årsberetning 1988 s. 83.
