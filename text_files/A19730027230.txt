 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Ministeren for offentlige arbejder bemyndiges  

 til at oprette en statsvirksomhed, kaldet Bornholmstrafikken, hvis formål  

 skal være at drive trafik med passagerer, post og gods til og fra Bornholm.
 § 2.  Ministeren for offentlige arbejder bemyndiges  

 til på Bornholmstrafikkens vegne pr. 1. januar 1973 fra A/S  

 Dampskibsselskabet på Bornholm af 1866 af erhverve hele den del af selskabets  

 virksomhed, som omfatter driften af skibsforbindelser til og fra Bornholm med  

 dertil hørende skibe, faste anlæg, driftsmateriel, beholdninger samt alle til  

 driften hørende overdragelige rettigheder af materiel eller immateriel eller  

 hvilken som helst art.
 § 3.  Bornholmstrafikken ledes af en styrelse på 8  

 medlemmer.
 Stk. 2.  Styrelsens medlemmer beskikkes for en periode  

 på 2 år ad gangen af ministeren for offentlige arbejder, der blandt  

 medlemmerne beskikker en formand, hvis stemme er afgørende i tilfælde af  

 stemmelighed. 2 medlemmer beskikkes efter indstilling fra Bornholms amtsråd  

 og 2 medlemmer efter indstilling fra personalerepræsentanterne i  

 virksomhedens samarbejdsudvalg.
 Stk.3.  Den daglige ledelse forestås af en direktør, der  

 udpeges af ministeren for offentlige arbejder efter indstilling af styrelsen.
§ 4.  Retningslinjerne for Bornholmstrafikkens drift  

 og anlæg og de nærmere regler for styrelsens virksomhed, direktørens  

 kompetence og for Bornholmstrafikkens organisation fastsættes i en  

 styrelsesvedtægt.
Vedtægten og senere ændringer heri skal godkendes af  

 ministeren for offentlige arbejder.
 Stk. 2.  Bornholmstrafikken udarbejder årlige budgetter  

 og fører selvstændigt drifts- og kapitalregnskab efter forretningsmæssige  

 principper.
 Stk. 3.  Ved udgangen af hvert regnskabsår afgives en  

 beretning for virksomheden.
 § 5.  Ministeren for offentlige arbejder kan give  

 generelle eller specielle instrukser og direktiver for virksomheden.
 § 6.  Loven træder i kraft ved bekendtgørelsen i  

 Lovtidende.
 Givet på Christiansborg slot, den 23.  

 maj 1973.
 Under Vor Kongelige Hånd og Segl.
 MARGRETHE R.
 /Kampmann.
