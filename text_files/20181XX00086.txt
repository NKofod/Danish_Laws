Skriftlig fremsættelse (3. oktober 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v. (Anvendelse af Landsbyggefondens midler og Landsbyggefondens refusion af ydelsesstøtte) (Lovforslag nr.
L 39) Med lovforslaget afsættes der midler i Landsbyggefonden til at gennemføre omfattende fysiske forandringer af de udsatte boligområder for perioden 2019-2026. De fysiske indsatser skal ledsages af en boligsocial indsats i de udsatte boligområder, som kan forebygge ekstremisme og kriminalitet og understøtte en positiv social udvikling i de udsatte områder.
 Med lovforslaget afsættes følgende rammer for anvendelse af Landsbyggefondens midler:
 Der afsættes en ramme på i alt 5 mia. kr. i årene 2021-2026 til at gennemføre renoverings- og forbedringsindsatser i udsatte boligområder.
Heraf målrettes op til 50 mio. kr. årligt i årene 2021-2026 til renovering med henblik på salg.
  Rammen til renovering i de udsatte boligområder forhøjes med 100 mio. kr. i 2019 og 200 mio. kr. i 2020.
  Der afsættes en ramme til infrastrukturindsatser i udsatte boligområder på 190 mio. kr. i hvert af årene 2021-2024, og 185 mio. kr. i hvert af årene 2025 og 2026 målrettes udsatte boligområder.
  Der afsættes en ramme til boligsociale indsatser og huslejetilskud på 380 mio. kr. årligt i perioden 2019-2026.
  Der afsættes en ramme til nedrivninger i udsatte boligområder på 60 mio. kr. årligt i perioden 2019-2026. Derudover afsættes der 140 mio. kr. årligt i 2019 og 2020 til nedrivninger i ikke-udsatte boligområder.
 Endvidere videreføres Landsbyggefondens refusion af statslige udgifter til ydelsesstøtte på 25 pct. fra 2019 og frem.
 Lovforslaget skal ses i sammenhæng med det samtidig fremsatte forslag til lov om ændring af lov om almene boliger m.v., lov om leje af almene boliger og lov om leje (Nye kriterier for udsatte boligområder og ghettoområder, initiativer til udvikling eller afvikling af ghettoområder, skærpelse af anvisnings- og udlejningsregler, ophævelse af lejekontrakt på grund af kriminalitet m.v.) L 38.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
