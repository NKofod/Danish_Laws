 Hoslagt fremsendes et antal eksemplarer af udenrigsministeriets  

 bekendtgørelse (* 1) af 16. september 1959 om noteveksling mellem Danmark og  

 Det forenede Kongerige Storbritannien og Nordirland om udvidelse af  

 overenskomst af 27. marts 1950 til undgåelse af dobbeltbeskatning.
 I henhold til nævnte bekendtgørelse er den omhandlede overenskomst udvidet  

 til at omfatte Kenya, Føderationen Rhodesia og Nyasaland, Tanganyika, Uganda  

 og Zanzibar.
 Den dansk-britiske overenskomst skal herefter med de ændringer, der er  

 omhandlet i notevekslingens tillæg afsnit III, og hvoraf de væsentligste  

 nærmere omtales straks nedenfor, finde anvendelse med hensyn til hvert enkelt  

 af forannævnte områder, som om overenskomsten var indgået mellem Danmark og  

 regeringen i vedkommende område.
 For så vidt angår overenskomstens udvidelse til Kenya, Tanganyika, Uganda  

 og Zanzibar bemærkes følgende:
Af tilføjelsen til artikel II, stk. 1 (d), fremgår, at udtrykket  

 "skat" ikke omfatter nogen skat, som er pålignet på grund af  

 misligholdelse eller forsømmelse med hensyn til de skatter, på hvilke  

 overenskomsten efter udvidelsen finder anvendelse, eller som repræsenterer en  

 bøde pålagt i henhold til det omhandlede områdes lovgivning vedrørende de  

 pågældende skatter.
Det er en følge af denne ændring, at der ikke i Danmark  

 skal gives "credit" for sådanne beløb.
Den omstændighed, at stk. 2 i artikel III ikke skal have betydning for de  

 lovbestemmelser i de pågældende områder, der angår beskatning af indkomst  

 hidrørende fra forsikringsvirksomhed, skyldes, at fortjeneste på  

 forsikringskontrakter beskattes i områderne uden hensyn til, om  

 forsikringsselskaberne har et fast driftssted inden for områderne.
Det er en  

 følge af bestemmelsen, at beskatningsretten til indkomst hidrørende fra  

 forsikringsvirksomhed forbeholdes områderne, uanset at det pågældende selskab  

 ikke har et fast driftssted der.
Alle henvisninger til "rente" (og "renter") i artikel  

 VIII og IX er udgået, og denne ændring medfører, at her i landet  

 hjemmehørende skattepligtige, der oppebærer de i de anførte artikler  

 omhandlede renter fra de pågældende områder foruden at blive beskattet her i  

 landet af disse renter tillige vil kunne beskattes i kildelandet.
Den  

 eventuelt herved opståede dobbeltbeskatning af renteindtægter vil være at  

 undgå ved anvendelse af creditreglen i overenskomstens artikel XVII (3).
 Ændringerne i artikel II, stk. 1 (j), artikel III, stk. 3, artikel V, stk.  

 1 og 2, artikel XVIII (1) og udeladelsen af artikel III, stk. 4, artikel XIV  

 og artikel XVI er uden større betydning for overenskomstens praktisering her  

 i landet.
 For så vidt angår overenskomstens udvidelse til Føderationen Rhodesia og  

 Nyasaland bemærkes følgende:
Ordene "skal være fritaget for tillægsskat i Det forenede  

 Kongerige" i artikel VII, 1 (a), erstattes af "skal være fritaget  

 for ekstraskat i Føderationen", men denne ændring er uden betydning for  

 overenskomstens praktisering her i landet.
Artikel XI om beskatning af  

 vederlag, der udbetales af de kontraherende stater m.v., skal finde  

 anvendelse på vederlag, herunder pensioner, betalt af regeringen i hvert af  

 de områder, der udgør Føderationen, eller af fonds oprettede af denne, til en  

 person for varetagelse af hverv i denne regerings tjeneste, ligesom den skal  

 finde anvendelse på lignende vederlag, betalt af Føderationens regering eller  

 af fonds oprettede af denne.
Det er en følge af bestemmelsen, at beløb, der  

 er udbetalt af de nævnte regeringer eller fonds under de i artiklen nærmere  

 nævnte betingelser, ikke kan undergives indkomstbeskatning til staten i  

 Danmark.
------- Den dansk-britiske overenskomst er bortset fra de foran nævnte enkelte  

 ændringer uændret udvidet til også at gælde i forholdet til de omhandlede  

 områder, og der kan derfor iøvrigt med hensyn til praktiseringen af  

 udvidelsen ganske henvises til de i skattedepartementets cirkulære af 11.  

 juni 1951 indeholdte bestemmelser for gennemførelsen af den dansk-britiske  

 overenskomst af 27. marts 1950.
 Udvidelsen træder i kraft for det enkelte områdes vedkommende fra og med  

 det skatteår, der begynder den dato, der i rubrik 3 i notevekslingens tillæg  

 afsnit I er anført ud for navnet på det pågældende område og omfatter de i  

 samme afsnits rubrik 2 omhandlede skatter.
 For Danmarks vedkommende træder udvidelsen i kraft fra og med skatteåret  

 1955-56 og omfatter de samme skatter som omhandlet i overenskomstens artikel  

 I, 1 (a), jfr. skattedepartementets cirkulære af 11. juni 1951, afsnit I.
Under hensyn hertil vil der, når skatteansættelser eller skatteberegninger  

 for dette skatteår og følgende skatteår er foretaget i strid med  

 overenskomstens bestemmelser, blive spørgsmål om genoptagelse af de  

 pågældende ansættelser.
For så vidt begæring om regulering af  

 skatteansættelser eller skatteberegninger for skatteårene 1955-56 - 1959-60 i  

 overensstemmelse med overenskomstens bestemmelser allerede er fremsat eller  

 fremsættes af vedkommende skattepligtige inden 1. juni 1960, bemyndiges  

 skatterådene herved til at genoptage vedkommende ansættelser til fornyet  

 behandling uden forud indhentet bemyndigelse fra statens ligningsdirektorat.  

 Fremkommer begæringen først efter nævnte tidspunkt, vil bemyndigelse til  

 ansættelsernes genoptagelse være at indhente på sædvanlig måde.
 Tvivlsspørgsmål med hensyn til udvidelsens praktisering vil være at  

 forelægge skattedepartementet.
 Skattedepartementet, den 16. marts 1960.
Hans P.
Gøtrik.
 (* 1) Lovtidende C 1959 nr. 41.
