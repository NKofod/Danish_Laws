Bekendtgørelse om vederlag for indvinding af råstoffer fra havbunden I medfør af § 22 a, stk. 6 og 7, i lov om råstoffer, jf. lovbekendtgørelse nr. 950 af 24. september 2009, fastsættes:
Anvendelse § 1. Bekendtgørelsen fastsætter regler for opgørelse, opkrævning og indeksregulering af vederlag for indvinding af sand, grus og ral fra havbunden i henhold til tilladelse til indvinding af råstoffer meddelt efter lovens § 20, stk. 2, nr. 1-3.
Opgørelse af det samlede årlige vederlag for indvinding af råstoffer § 2. Naturstyrelsen opgør én gang årligt det samlede årlige vederlag, som en indehaver af en tilladelse til indvinding af råstoffer fra havbunden efter lovens § 20, stk. 2, nr. 1-3, skal betale i henhold til lovens § 22 a, stk. 1-3.
 Stk. 2. Som en del af beregningsgrundlaget for den i stk. 1, nævnte samlede årlige betaling indgår mængden af indvundne råstoffer i m3 svarende til de oplysninger, som tilladelseshaveren har indberettet til Naturstyrelsen i henhold til § 9 i bekendtgørelse om ansøgning om tilladelse til efterforskning og indvinding af råstoffer fra havbunden samt indberetning af efterforskningsdata og indvundne råstoffer.
 Stk. 3. I beregningsgrundlaget for den i stk. 1, nævnte årlige betaling, fradrages mængden af indvundne råstoffer i m3, som tilladelseshaveren har indberettet til og dokumenteret overfor Naturstyrelsen, er anvendt til kystbeskyttelse i henhold til en tilladelse fra transportministeren, eller anvendt til anlægsarbejder på søterritoriet og kontinentalsoklen vedtaget ved lov, jf. dog § 3, stk. 5.
Beregning af vederlag i eneretsområder udlagt efter auktion til råstofindvinding fra havbunden § 3. Det samlede årlige vederlag beregnes som produktionsvederlag gange mængde indvundne råstoffer, jf. § 2, stk. 2 og 3, tillagt arealvederlag gange antal km2 indvindingsområde.
 Stk. 2. Størrelsen af produktionsvederlaget for indvinding af råstoffer fra havbunden i henhold til tilladelse meddelt efter lovens § 20, stk. 2, nr. 1, fremgår af tilladelsen.
 Stk. 3. Størrelsen af indvindingsarealet fremgår af tilladelsen meddelt i henhold til lovens § 20, stk. 2, nr. 1.
Stk. 4. Ved indvinding i henhold til tilladelse efter lovens § 20, stk. 2, nr. 1, skal som minimum betales for en mængde svarende til 50 pct. af den årlige mængde, der er fastsat i tilladelsen.
Har tilladelseshaveren ikke i et enkelt år indvundet den årlige mængde, kan denne indvindes i de følgende år uden yderligere omkostninger.
Stk. 5. Kravet om betaling af vederlag for en mængde svarende til 50 pct. af den årlige mængde efter stk. 4, er gældende, selvom der er indvundet råstoffer, der er anvendt til kystbeskyttelse i henhold til en tilladelse fra transportministeren, eller anvendt til anlægsarbejder på søterritoriet og kontinentalsoklen vedtaget ved lov.
Der betales dog kun vederlag for den resterende faktiske og mulige indvinding af råstoffer til andre formål end de i 1. punktum nævnte.
Beregning af vederlag i indvindingsområder udlagt til fællesområder for indvinding af råstoffer fra havbunden § 4. Det samlede årlige vederlag for indvinding af råstoffer i et fællesområde beregnes som det i lovens § 22 a, stk. 2, fastsatte produktionsvederlag gange mængde indvundne råstoffer, jf. § 2, stk. 2, og 3.
 Stk. 2. Har flere virksomheder sammen gennemført nødvendig efterforskning og miljøvurdering i et fællesområde og sammen indgivet ansøgning om indvinding, er alle virksomheder omfattet af vederlagssatsen i lovens § 22 a, stk. 2, 2. pkt. i forhold til den mængde, som de i fællesskab har efterforsket og miljøvurderet.
 Stk. 3. Har flere virksomheder gennemført efterforskning og miljøvurdering i et fællesområde, men ikke indgivet ansøgning sammen, er det alene den virksomhed, der har gennemført den nødvendige efterforskning og miljøvurdering, der ligger til grund for Naturstyrelsens udlægning af området til fællesområde efter bekendtgørelse om udlægning af områder for fælles indvinding af råstoffer fra havbunden, der er omfattet af vederlagssatsen i lovens § 22 a, stk. 2, 2. pkt.
Stk. 4. Ved udvidelse af mængden i et fællesområde er det den virksomhed, som har gennemført den nødvendige efterforskning og miljøvurdering i forhold til udvidelsen, der er omfattet af vederlagssatsen i lovens § 22 a, stk. 2, 2. pkt.
Vederlagssatsen i lovens § 22 a, stk. 2, 2. pkt., gælder for denne virksomhed, når den oprindelige mængde er opbrugt.
Tilsvarende gælder ved arealmæssige udvidelser af fællesområdet.
Beregning af vederlag i indvindingsområder til en bygherre udlagt efter ansøgning § 5. Det samlede årlige vederlag for indvinding af råstoffer fra havbunden i henhold til tilladelse efter lovens § 20, stk. 2, nr. 3, beregnes som det i lovens § 22 a, stk. 3, fastsatte produktionsvederlag gange mængde indvundne råstoffer, jf. § 2, stk. 2, og 3, tillagt det i lovens § 22 a, stk. 3, fastsatte arealvederlag gange antal km2 indvindingsområde.
Til brug for beregningen anvendes antal km2 indvindingsområde, som det fremgår af tilladelse meddelt i henhold til lovens § 20, stk. 2, nr. 3.
 Stk. 2. Der opkræves ikke vederlag for råstoffer indvundet i henhold til tilladelser efter lovens § 20, stk. 2, nr. 3, der er givet med vilkår om, at råstofferne indvindes til kystbeskyttelse i henhold til tilladelse fra transportministeren, jf. § 16, stk. 1, i lov om kystbeskyttelse, eller som er anvendt til anlægsarbejder på søterritoriet og kontinentalsoklen vedtaget ved lov.
Betalingsforpligtelse § 6. Betaling af vederlag i henhold til lovens § 22 a, stk. 1-3, for indvinding af råstoffer fra havbunden i henhold til indvindingstilladelse meddelt efter lovens § 20 påhviler tilladelseshaveren.
Opkrævning af vederlag § 7. Opkrævning af vederlag opgjort i henhold til denne bekendtgørelse varetages af SKAT.
Stk. 2. Opkrævning af vederlag for indvinding i henhold til tilladelse meddelt efter lovens § 20, stk. 2, nr. 1 og 3, sker en gang årligt, ved udløbet af det kvartal, hvori tilladelsen er meddelt.
Betalingsfristen er løbende måned med tillæg af 30 dage fra den dato, der fremgår af opkrævningen.
Ved fejl i opkrævningen sker korrektionen ved efteropkrævning.
Stk. 3. Opkrævning af vederlag for indvinding i henhold til tilladelse meddelt efter lovens § 20, stk. 2, nr. 2, sker en gang årligt.
Betalingsfristen er 1. april.
Ved fejl i opkrævningen sker korrektionen ved efteropkrævning.
 Stk. 4. § 7 i lov om opkrævning af skatter og afgifter finder anvendelse ved for sen betaling.
 § 8. I tilfælde af manglende betaling kan Naturstyrelsen tilbagekalde tilladelsen.
 § 9. Kravet på vederlag efter lovens § 22 a, stk. 1-3, stiftes, når den indvindingstilladelse, hvori vederlagene indgår som vilkår, bliver meddelt.
Stk. 2. Arealvederlag efter lovens § 22 a, stk. 1 og 3, erlægges årligt forud.
Arealvederlaget opkræves i det første år ved udløbet af det kvartal, hvori tilladelsen er meddelt.
 Stk. 3. Produktionsvederlag efter lovens § 22 a, stk. 1-3, erlægges årligt bagud.
Indeksregulering § 10. Vederlagssatserne i lovens § 22 a, stk. 1-3, indeksreguleres én gang årligt på baggrund af oplysninger fra Danmarks Statistik om den procentvise ændring i nettoprisindekset for januar måned imellem de to forudgående år.
De indeksregulerede takster offentliggøres på Naturstyrelsen hjemmeside.
Ikrafttrædelse § 11. Bekendtgørelsen træder i kraft den 1. februar 2012.
 Stk. 2. Bekendtgørelse nr. 1313 af 15. december 2009 om vederlag for indvinding af råstoffer fra havbunden ophæves.
