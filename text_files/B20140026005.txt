Bekendtgørelse om undtagelse af visse kommunale solcelleanlæg fra kravet om selskabsmæssig udskillelse I medfør af § 2, stk. 4, § 90, nr. 1, og § 92, i lov om elforsyning, jf. lovbekendtgørelse nr. 1329 af 25. november 2013, fastsættes:
Almindelige betingelser § 1. Bekendtgørelsen fastsætter, i hvilket omfang kommunale solcelleanlæg kan blive undtaget fra kravet i § 4, stk. 1, i lov om elforsyning om, at kommunal elproduktion skal udøves i et selskab med begrænset ansvar.
 § 2. Undtagelse fra krav om selskabsmæssig udskillelse af solcelleanlæg efter § 3 eller ved dispensation inden for rammerne af §§ 4-6, er betinget af, at:
1) betingelserne for nettoafregning for elektricitet produceret på solcelleanlægget er opfyldt, jf. bekendtgørelse om nettoafregning for egenproducenter af elektricitet, og 2) solcelleanlægget er anmeldt til det register, som er oprettet efter § 85 a, stk. 2, nr. 2, i lov om elforsyning (Stamdataregisteret).
Solcelleanlæg nettilsluttet senest den 28. juni 2013 § 3. En kommune kan producere elektricitet fra solcelleanlæg uden opfyldelse af kravet om selskabsmæssig udskillelse af anlægget i medfør af § 4, stk. 1, i lov om elforsyning, hvis anlægget er nettilsluttet senest den 28. juni 2013, og betingelserne i § 2 til enhver tid er opfyldt.
Solcelleanlæg opsat i forbindelse med nybyggeri og nettilsluttet efter den 28. juni 2013 § 4. En kommune kan producere elektricitet fra solcelleanlæg nettilsluttet efter den 28. juni 2013 uden opfyldelse af kravet om selskabsmæssig udskillelse af anlægget i medfør af § 4, stk. 1, i lov om elforsyning, hvis solcelleanlægget opsættes i forbindelse med nybyggeri, solcelleanlægget er en del af den energirammeberegning, der ligger til grund for byggetilladelsen for bygningen, kommunen efter ansøgning om dispensation fra kravet om selskabsmæssig udskillelse har opnået tilsagn herom fra Energinet.dk, jf. § 9, stk. 2, og betingelserne i § 2 er opfyldt.
Stk. 2. Ansøgning om dispensation fra kravet om selskabsmæssig udskillelse skal ske på et ansøgningsskema, der er udarbejdet af Energinet.dk.
Ansøgningsskemaet skal som minimum indeholde oplysninger om ejerens CVR-nummer og kontaktoplysninger, solcelleanlæggets installationsadresse, solcelleanlæggets installerede effekt og nettilslutningstidspunktet.
Ansøgningen skal vedlægges en kommunal indeståelse for, at nybyggeriet er omfattet af stk. 1.
Andre solcelleanlæg nettilsluttet efter den 28. juni 2013 § 5. Energinet.dk yder inden for en pulje på 20 MW installeret effekt og inden for rammerne af §§ 6 og 7 tilsagn og forhåndstilsagn om dispensation fra kravet om selskabsmæssig udskillelse for kommunalt ejede solcelleanlæg.
 § 6. En kommune kan producere elektricitet fra solcelleanlæg nettilsluttet efter den 28. juni 2013 uden opfyldelse af kravet om selskabsmæssig udskillelse af anlægget i medfør af § 4, stk. 1, i lov om elforsyning, hvis kommunen efter ansøgning om dispensation fra kravet om selskabsmæssig udskillelse har opnået tilsagn herom fra Energinet.dk, jf. § 9, stk. 2, inden for puljen nævnt i § 5, og betingelserne i § 2 er opfyldt.
Stk. 2. Ansøgning om dispensation fra kravet om selskabsmæssig udskillelse skal ske på et ansøgningsskema, der er udarbejdet af Energinet.dk.
Ansøgningsskemaet skal som minimum indeholde oplysninger om ejerens CVR-nummer og kontaktoplysninger, solcelleanlæggets installationsadresse, solcelleanlæggets installerede effekt og nettilslutningstidspunktet.
 § 7. En kommune kan efter ansøgning opnå forhåndstilsagn om dispensation fra kravet om selskabsmæssig udskillelse for planlagte kommunale solcelleanlæg, som vil opfylde betingelserne i § 2, inden for puljen nævnt i § 5.
Stk. 2. Ansøgning om forhåndstilsagn om dispensation fra kravet om selskabsmæssig udskillelse, jf. stk. 1, skal ske på et ansøgningsskema, der er udarbejdet af Energinet.dk.
Ansøgningsskemaet skal som minimum indeholde oplysninger om ejerens CVR-nummer og kontaktoplysninger, solcelleanlæggets installationsadresse, solcelleanlæggets installerede effekt og det forventede nettilslutningstidspunkt.
Derudover skal ansøgningen være vedlagt tilbud, overslag eller lignende dokumentation vedrørende køb og opsætning af solcelleanlægget.
Stk. 3. Energinet.dk ændrer et forhåndstilsagn til et tilsagn efter § 6, når betingelserne i § 2, herunder at solcelleanlægget er nettilsluttet, er opfyldt.
Et forhåndstilsagn bortfalder, hvis betingelserne i § 2 ikke er opfyldt senest et år efter, at forhåndstilsagnet er meddelt.
Udvidelser af anlæg efter den 28. juni 2013 § 8. Hvis et solcelleanlæg omfattet af § 3 udvides efter den 28. juni 2013, hvis et solcelleanlæg, som er nettilsluttet på baggrund af et tilsagn efter §§ 4 eller 6, udvides, eller hvis et planlagt solcelleanlæg med et forhåndstilsagn efter § 7 udvides, vil udvidelsen af anlægget alene kunne undtages fra kravet om selskabsmæssig udskillelse efter reglerne i §§ 5-7, jf. § 2.
Ansøgninger og afgørelser § 9. Ansøgninger om undtagelse ved dispensation efter §§ 4 og 6 og om undtagelse ved forhåndstilsagn om dispensation efter § 7 kan indgives til Energinet.dk fra og med den 31. marts 2014 kl. 07.00. Der skal anvendes et ansøgningsskema, der er udarbejdet af Energinet.dk og offentliggjort på Energinet.dk's hjemmeside.
Ansøgningsskemaer udfyldes elektronisk på www.energinet.dk, eventuelt via en af Energinet.dk anvist webformular, eller indsendes til Energinet.dk.
Ansøgninger modtaget inden den 31. marts 2014 kl. 07.00 bliver ikke behandlet.
 Stk. 2. Energinet.dk træffer afgørelse om dispensation efter §§ 4 og 6 og om forhåndstilsagn om dispensation efter § 7. Afgørelser i henhold til §§ 6 og 7 træffes i den rækkefølge, som Energinet.dk modtager fyldestgørende ansøgninger.
Stk. 3. Hvis omfanget af fyldestgørende ansøgninger modtaget på samme dag, overstiger de resterende watt i puljen, jf. § 5, trækker Energinet.dk lod om rækkefølgen.
Hvis en fyldestgørende ansøgning overstiger antallet af resterende watt i puljen, tilbydes ansøger at reducere sin ansøgning, således at den kan rummes inden for de resterende watt i puljen.
Accepteres dette ikke, gives afslag på ansøgningen.
§ 10. Energinet.dk kan træffe afgørelse om tilbagekaldelse af dispensationer efter §§ 4 og 6, hvis betingelserne i § 2 ikke er opfyldt.
Energinet.dk kan ligeledes træffe afgørelse om tilbagekaldelse af dispensationer efter §§ 4 og 6 og forhåndstilsagn efter § 7, hvis kommunen har afgivet urigtige eller vildledende oplysninger eller undladt at afgive oplysninger af betydning for dispensationen.
Klageadgang og ikrafttræden § 11. Afgørelser truffet af Energinet.dk i henhold til denne bekendtgørelse kan ikke indbringes for anden administrativ myndighed end Energiklagenævnet.
 Stk. 2. Klage som nævnt i stk. 1 skal være indgivet skriftligt til Energiklagenævnet inden 4 uger efter, at afgørelsen er meddelt.
 § 12. Bekendtgørelsen træder i kraft den 24. marts 2014.
