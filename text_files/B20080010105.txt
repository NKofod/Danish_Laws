Bekendtgørelse om tilbageholdelse af stofmisbrugere i behandling I medfør af § 9 i lov om tilbageholdelse af stofmisbrugere i behandling, jf. lovbekendtgørelse nr. 190 af 27. februar 2007, fastsættes:
Iværksættelse og opretholdelse af tilbageholdelse § 1. Tilbageholdelse af stofmisbrugere i behandling i botilbud efter § 107, stk. 2, nr. 2, i lov om social service kan ske, når der er en begrundet formodning om, at stofmisbrugeren vil afbryde den aftalte behandling, og det vil være uforsvarligt ikke at tilbageholde den pågældende, fordi:
1) udsigten til ophøret af misbruget eller en betydelig og afgørende bedring af tilstanden ellers vil blive væsentligt forringet, eller 2) stofmisbrugeren frembyder nærliggende og væsentlig fare for sig selv eller andre.
 Stk. 2. Tilbageholdelsen kan kun ske, hvis mere lempelige foranstaltninger er utilstrækkelige, jf. lovens § 5.
 Stk. 3. Den foreløbige beslutning om tilbageholdelse træffes af lederen af botilbuddet og skal snarest muligt meddeles til stofmisbrugeren, jf. lovens § 6, stk. 1. Den foreløbige beslutning skal straks forelægges den myndighed, der har truffet beslutning efter lovens § 1, stk. 1 eller § 2, stk. 1, jf. lovens § 6, stk. 2. Senest 3 dage efter, at den foreløbige beslutning er truffet, træffer den nævnte myndighed den endelige beslutning om tilbageholdelse i overensstemmelse med lovens § 6, stk. 2. Tilbageholdelsen opretholdes indtil den endelige beslutning er truffet efter lovens § 6, stk. 2, jf. dog lovens § 5.
 § 2. Fysisk magtanvendelse i forbindelse med, at en stofmisbruger tilbageholdes i botilbuddet, er tilladt i det omfang, det er nødvendigt for at afværge, at pågældende udsætter sig selv eller andre for nærliggende fare for at lide skade på legeme eller helbred, jf. lovens § 9. Denne magtanvendelse skal afpasses efter forholdene i den enkelte situation og må ikke gå ud over det strengt nødvendige.
§ 3. Isolation, hvorved forstås afsondring i aflåst rum i kortere eller længere perioder, er ikke tilladt.
Kortvarig aflåsning af værelset betragtes ikke som isolation, jf. lovens § 9.
 Stk. 2. Fiksering er ikke tilladt, jf. lovens § 9. Ved fiksering forstås anvendelse af mekanisk tvangsmiddel i form af bælte, håndremme, fodremme, livstykke eller anden form for mekanisk fastspænden.
Ophør og indberetning § 4. Det påhviler til stadighed lederen af botilbuddet at påse, at tilbageholdelsen ikke anvendes i videre omfang end nødvendigt.
Stk. 2. Tilbageholdelsen skal efter lovens § 7 ophøre, når betingelserne i lovens § 5 ikke længere er til stede.
Den enkelte tilbageholdelse kan ikke vare over 14 dage fra beslutningen i henhold til lovens § 6, stk. 2, og den samlede tilbageholdelsesperiode kan ikke overstige 2 måneder inden for 6 måneder.
Stk. 3. Beslutning om ophøret af tilbageholdelsen træffes efter lovens § 7 af botilbuddets leder og skal straks meddeles stofmisbrugeren.
Beslutningen skal efterfølgende meddeles den myndighed, der har truffet beslutning efter lovens § 1, stk. 1 eller lovens § 2, stk. 1.
 § 5. Anvendelse af reglerne i §§ 2 og 3 samt anvendelse af nødværge indberettes til den kommunalbestyrelse eller det regionsråd, der fører det generelle driftsorienterede tilsyn med botilbuddet, jf. § 148 a og § 5, stk. 7, i lov om social service.
Stk. 2. Den eller de implicerede medarbejdere skal senest dagen efter episoden afgive skriftlig indberetning derom til botilbuddets leder, der med sine kommentarer samt forklaringer fra personer, der har overværet episoden, inden 3 dage videresender indberetningen til den kommunalbestyrelse eller det regionsråd, der fører tilsyn med botilbuddet.
Så vidt muligt skal indberetningen ledsages af stofmisbrugerens egen redegørelse for episoden.
Indberetningen skal indeholde følgende oplysninger:
 1) De særlige forhold, der begrunder indgrebet.
 2) Tidspunktet for den handling, der har givet anledning til indgrebet.
 3) Tidspunktet for indgrebet.
 4) Indgrebets varighed.
 5) Beskrivelse af indgrebets art.
 6) Beskrivelse af indgrebets formål.
 7) Hvem, der foretog indgrebet.
 8) Stofmisbrugerens tilstand i den tid, indgrebet fandt sted.
 Stk. 3. Den myndighed, der har truffet beslutning efter lovens § 1, stk. 1 eller § 2, stk. 1, orienteres samtidigt om indberetningen efter stk. 1.
Indberetning § 6. Kommunalbestyrelsen indberetter årligt til Servicestyrelsen, i hvilket omfang der tilbydes stofmisbrugere kontrakt om behandling for stofmisbrug med mulighed for tilbageholdelse samt om antallet af indgåede kontrakter af denne art.
Ikrafttrædelse § 7. Bekendtgørelsen træder i kraft den 1. marts 2008.
 Stk. 2. Samtidig ophæves bekendtgørelse nr. 617 af 15. juni 2006 om tilbageholdelse af stofmisbrugere i behandling.
