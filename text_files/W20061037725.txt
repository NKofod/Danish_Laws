Klage over manglende information om bedøvelse og over gennemførelse af smertefuld operation Patientklagenævnet fandt ikke, at lov om patienters retsstilling var overtrådt ved information af patienten, og nævnet fandt heller ikke, at afdelingslægen og 1. reservelægen havde overtrådt lægeloven ved behandling af patienten.
Nævnet lagde vægt på, at det fremgik af journalen, at patienten skulle indkaldes med henblik på kikkertundersøgelse med polypfjernelse "i anæstesi", og at det var afdelingens praksis, at foretage kikkertundersøgelse under indgift af beroligende og/eller smertestillende medikamenter.
Hos nogle patienter giver operatøren en mindre dosis beroligende medicin, hvorpå undersøgelsen gennemføres uden medvirken af anæstesiafdelingen.
I tilfælde af forventet større ubehag eller smerter foretages indgiften af beroligende og smertestillende medicin af anæstesiologisk afdeling.
Såfremt denne bedøvelse ikke er tilstrækkelig, er anæstesiafdelingen forberedt på at kunne give fuld anæstesi, som dog anses for mindre hensigtsmæssigt.
 Nævnet lagde desuden vægt på, at afdelingslægen ikke kunne se af journalen, at patienten skulle være blevet lovet fuld narkose men derimod et indgreb med anæstesiassistance, og han informerede om den planlagte anæstesiprocedure og var overbevist om, at patienten var indforstået hermed.
 Nævnet fandt, at afdelingslægen forud for kikkertundersøgelsen havde givet patienten information om, at indgrebet ikke ville blive foretaget i fuld bedøvelse men derimod i henhold til afdelingens rutine, og at han ikke havde haft grund til at betvivle accepten heraf.
Nævnet lagde endvidere vægt på, at det fremgik af journalen, at undersøgelsen havde varet længe, og at en mere øvet skopør blev tilkaldt.
Der blev fjernet polypper, og det var nævnets vurdering, at undersøgelsestiden måtte anses for relevant.
