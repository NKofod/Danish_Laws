 En sikret, der dels havde fuldtidsarbejde som redder og dels var  

 kontraktansat fodboldspiller, blev efter et benbrud raskmeldt den 17.
august 1983, således at han kunne genoptage sit arbejde som redder,  

 men frarådedes at genoptage arbejdet som fodboldspiller i resten af 1983. På  

 denne baggrund besluttede det sociale udvalg at standse refusionen af  

 dagpenge til fodboldklubben.
Ankestyrelsen fandt, at fodboldklubben under  

 sikredes sygdom havde været berettiget til refusion også efter den 17. august  

 1983. Ankestyrelsen lægde vægt på, at sikredes lidelse efter de lægelige  

 oplysninger ikke var stationær, samt at der ikke forelå forhold, som pegede  

 på, at sikrede ikke ville kunne vende tilbage til sit arbejde som  

 kontraktansat fodboldspiller.
 REDEGØRELSE FOR SAGEN:
 En sikret havde i efteråret 1982 indgået kontrakt med en fodboldklub  

 gældende for tiden 1. januar 1983 - 31. december 1983. Ved siden af arbejdet  

 som kontraktansat fodboldspiller havde sikrede arbejde som redder 40 timer  

 ugentlig.
I slutningen af marts 1983 blev sikrede sygemeldt på grund af et  

 skinnebensbrud.
Efter arbejdsgiverperiodens udløb den 27. juni 1983 udbetalte  

 det sociale udvalg dagpengerefusion til begge arbejdsgivere.
Den 17. august 1983 afsluttedes den lægelige behandling af benbruddet, og  

 sikrede blev samtidig raskmeldt som redder.
Han genoptog dette arbejde den  

 26. august 1983, men blev fra lægelig side frarådet at genoptage arbejdet som  

 fodboldspiller i resten af 1983.
Ifølge lægeerklæring af 9. september 1983 medførte sygdommen fortsat fuld  

 uarbejdsdygtighed som fodboldspiller året ud.
Sikrede blev i slutningen af  

 januar 1984 helt raskmeldt som fodboldspiller.
Det sociale udvalg har indhentet en udtalelse fra sikringsstyrelsen.
I  

 forbindelse hermed har sikrede været henvist til undersøgelse hos en  

 speciallæge.
Ifølge erklæring af 22. marts 1984 var bruddet i højre underben  

 solidt helet, og det skønnedes, at pågældende ved træning kunne genoptræne  

 benet, så han atter kunne blive professionel fodboldspiller.
Sikringsstyrelsen har den 1. juni 1984 afgivet en vejledende udtalelse om  

 professionelle fodboldspilleres ret til dagpenge ved sygdom.
I denne  

 vejledning har sikringsstyrelsen henvist til styrelsens cirkulære af 8. juli  

 1982 om kontrol og vurdering efter dagpengelovens § 47, pkt.erne 3 og 8.
 Sikringsstyrelsen har bl. a. udtalt:
»Hvis der antages at være realistisk mulighed for genoptagelse af  

 fodboldspillet inden for de nærmeste måneder, kan der udbetales dagpenge  

 indtil videre, men forvaltningen må være opmærksom på, at afklaring i disse  

 tilfælde bør søges fremskyndet mest muligt.
Senest fra det tidspunkt, da  

 erhvervsmæssig revalidering til andet arbejde burde iværksættes, hvis  

 uarbejdsdygtigheden havde angået den pågældendes eneste beskæftigelse, skal  

 dagpengene standses.« På grundlag af sikringsstyrelsens udtalelse besluttede det sociale udvalg  

 at standse refusionen af dagpenge til fodboldklubben pr. 17. august 1983.  

 Udvalget begrundede iøvrigt sin afgørelse med, at sikredes behandling på  

 sygehuset blev afsluttet den nævnte dato, og at han blev anbefalet ikke at  

 spille fodbold mere i 1983. Det kunne på dette tidspunkt siges, at han ikke  

 indenfor de nærmeste måneder ville kunne genoptage fodboldspillet.
 AFGØRELSEN, DER KLAGES OVER:
Amtsankenævnet tiltrådte socialudvalgets afgørelse.
Nævnet begrundede sin  

 afgørelse med, at der efter arbejdsgiverperiodens udløb den 27. juni 1983  

 ikke var udsigt til, at sikrede kunne genoptage arbejdet som fodboldspiller  

 indenfor de nærmeste måneder.
Under hensyn til sikringsstyrelsens udtalelse  

 fandt nævnet derfor, at der ikke var grundlag for fortsat udbetaling af  

 refusion efter sygehusets lægeudtalelse den 17. august 1983.
 KLAGEN TIL ANKESTYRELSEN:
Sagen blev anket af fodboldsklubbens advokat, der bl. a. anførte, at det  

 var utvivlsomt, at udvalget var berettiget til at standse refusionen af  

 dagpenge, såfremt der forelå oplysninger, der viste, at sikrede ikke ville  

 kunne genoptage sit virke som fodboldspiller indenfor en overskuelig fremtid.  

 Ifølge seneste lægeerklæring var dette imidlertid på ingen måde tilfældet,  

 idet lægen netop erklærede, at sikrede ville kunne fortsætte sin gerning som  

 professionel fodboldspiller på et senere tidspunkt.
I denne forbindelse  

 bemærkedes, at pågældende rent faktisk havde genoptaget sit arbejde som  

 kontraktansat fodboldspiller på divisionsniveau.
 LOVGRUNDLAG:
 Dagpengeloven, § 17, stk. 1, § 27 og § 47.
 ANKESTYRELSENS AFGØRELSE:
 Ankestyrelsen finder, at fodboldklubben under sikredes sygdom har været  

 berettiget til refusion af dagpenge også i tiden efter den 17. august 1983.  

 Ankestyrelsen har ved sin afgørelse lagt vægt på, at sikredes lidelse ikke  

 var stationær, samt at der ikke forelå forhold, som pegede på, at han ikke  

 ville kunne vende tilbage til sit arbejde som kontraktansat fodboldspiller.
 Ankestyrelsen ændrer således amtsankenævnets afgørelse.
