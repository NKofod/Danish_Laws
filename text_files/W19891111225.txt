 Antaget, at et biludlejningsfirmas praksis for registrering og  

 anvendelse af fotografier af virksomhedens kunder bl.a. af kriminalpræventive  

 hensyn og på baggrund af de særlige brancheforhold i forbindelse med  

 biludlejning, ikke var i strid med lov om private registre § 3, stk. 1.
 På baggrund af en konkret klagesag har Registertilsynet behandlet  

 spørgsmålet om et biludlejningsfirmas praksis for registrering og anvendelse  

 af fotografier af virksomhedens kunder.
Det var oplyst, at biludlejningsfirmaet af kriminalpræventive grunde  

 foretog fotografering af enkelte kunder.
Fotograferingen, der ifølge det  

 oplyste til dels havde virket efter hensigten, var indført på baggrund af, at  

 et antal biler var blevet stjålet, formodentlig af en organiseret bande, og  

 videresolgt til udlandet.
Virksomheden foretog ikke systematisk fotografering af alle kunder, idet  

 kun nogle kunder blev fotograferet, specielt kunder som ikke var kendt i  

 forvejen af personalet.
Faste kunder blev ikke fotograferet.
 Med hensyn til om der blev givet kunderne oplysning om, at virksomheden  

 foretog fotografering, blev det oplyst, at der på virksomhedens kontor var  

 opstillet et skilt, hvormed man gjorde kunderne opmærksom på, at enkelte  

 kunder kunne blive fotograferet.
Det var endvidere oplyst, at virksomheden ikke fremkaldte fotografierne,  

 medmindre der var et direkte behov for at identificere en lejer, som ikke  

 havde returneret den lejede bil.
Filmene blev destrueret med faste mellemrum,  

 ca. to måneder efter udlejningen havde fundet sted.
 Virksomheden havde endeligt oplyst, at man ved hjælp af et nummer fra et  

 tælleapparat kunne identificere de fotograferede kunder.
 Registertilsynet anmodede herefter Forbrugerombudsmanden om en udtalelse  

 om, hvorvidt biludlejningsfirmaets praksis med fotografering af kunder kunne  

 anses for at være i overensstemmelse med god markedsføringsskik.
 Forbrugerombudsmanden udtalte i den forbindelse, at han, når man tog den  

 pågældende virksomheds særlige risiko ved at indgå aftaler med ikke-kendte  

 kunder og de kriminalpræventive hensyn, der lå bag fotograferingen, i  

 betragtning, fandt, at fotograferingen ikke kunne anses for at være stridende  

 mod god markedsføringsskik.
Forbrugerombudsmanden havde herved taget oplysningerne om virksomhedens  

 opbevaring og brug af filmoptagelserne i betragtning, ligesom han forudsatte  

 en særdeles tydelig skiltning.
Forbrugerombudsmanden bemærkede dog samtidig,  

 at han fandt en sådan fotografering betænkelig og agtede at gribe ind, hvis  

 denne praksis bredte sig til virksomheder, hvor der ikke var tilsvarende  

 særlige kriminalpræventive hensyn, der gjorde sig gældende.
 Sagen blev behandlet på et møde i Registerrådet, og Registertilsynet  

 udtalte herefter, at den af virksomheden beskrevne praksis i forbindelse med  

 fotografering af kunder, måtte anses for at indebære en registrering, der var  

 omfattet af lov om private registre m.v. § 3, stk. 1.
 Registertilsynet fandt, at biludlejningsfirmaet bl.a. af  

 kriminalpræventive hensyn og på baggrund af de særlige brancheforhold i  

 forbindelse med biludlejning kunne have et behov for at registrere  

 oplysninger om enkelte kunder i form af fotografier, og at den af  

 virksomheden beskrevne praksis i forbindelse med fotografering af kunder  

 således ikke kunne antages at stride mod bestemmelsen i lov om private  

 registre m.v. § 3, stk. 1. Registertilsynet lagde endvidere vægt på, at  

 biludlejningsfirmaet ved skiltning gjorde kunderne opmærksomme på muligheden  

 for fotografering.
 (* 1) Registertilsynets årsberetning s. 54-56.
