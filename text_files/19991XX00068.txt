Skriftlig fremsættelse (27. oktober 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 svangerskabsafbrydelse. (Sene provokerede aborter).
(Lovforslag nr.
L 76).
 Lovforslaget vedrører de helt sjældne  

 tilfælde, hvor der opstår spørgsmål om at give  

 tilladelse til svangerskabsafbrydelse i forhold til et foster, som må  

 anses for levedygtigt i den forstand, at det, hvis det på tidspunktet  

 for den ønskede abort i stedet kom til verden ved en naturlig  

 fødsel, måtte antages at ville kunne overleve.
I sådanne tilfælde indebærer  

 lovforslaget, at der som udgangspunkt ikke kan gives tilladelse til  

 svangerskabsafbrydelse.
Det kan kun ske, hvis der er fare for, at barnet  

 på grund af arvelige anlæg eller beskadigelse eller sygdom i  

 fostertilstanden vil få en alvorlig legemlig eller sjælelig  

 lidelse, og disse omstændigheder med afgørende vægt taler  

 for, at der foretages svangerskabsafbrydelse.
Tilladelse til svangerskabsafbrydelse i de nævnte  

 tilfælde vil herefter kun kunne gives ved invaliderende misdannelser  

 m.v. hos fosteret, hvor afgørende hensyn taler for ikke at tvinge  

 kvinden til at gennemføre svangerskabet.
Der er tale om en  

 skærpelse i forhold til de strenge krav, som efter loven allerede  

 gælder i dag.
Det må antages, at der på årsplan er  

 tale om et meget lille antal svangerskabsafbrydelser, hvor  

 spørgsmålet om levedygtighed med mening kan rejses.
Den  

 foreslåede ordning vil derfor i det højeste have praktisk  

 betydning i nogle ganske få sager om året.
På den anden side er det - også i lyset af den  

 senere tids omfattende debat - regeringens opfattelse, at der er tale om en  

 principiel og etisk væsentlig problemstilling, og at det derfor er  

 rigtigst, at der sker en lovmæssig stillingtagen til  

 spørgsmålet.
Efter regeringens opfattelse er den  

 foreslåede ordning udtryk for en rigtig balance mellem de forskellige  

 vægtige og komplicerede hensyn, der gør sig gældende.
 Det skal fremhæves, at lovforslaget ikke  

 berører retten til fri abort indtil udløbet af 12.  

 svangerskabsuge eller retten til abort i tilfælde, hvor indgrebet er  

 nødvendigt for at afværge fare for moderens liv og helbred m.v.
 Idet jeg i øvrigt henviser til lovforslaget og de  

 ledsagende bemærkninger, skal jeg herved anbefale forslaget til det  

 høje Tings velvillige behandling.
