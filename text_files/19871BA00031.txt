Nr BSF 31 Forslag til folketingsbeslutning om sikring af indskud i banker,  

 sparekasser og andelskasser Fremsat af Erling Olsen (S) Svend Andersen (S) Kelm-Hansen (S) Lykketoft  

 (S) Lissa Mathiasen (S) Sonja Mikkelsen (S) Jimmy Stahr (S) Bjørn Westh (S) den 29. oktober 1987 Folketinget opfordrer regeringen til snarest at fremsætte lovforslag, der kan sikre indskud i banker, sparekasser og andelskasser efter følgende retningslinjer:
1. Danmarks Nationalbank garanterer - alle indskud reduceret med eventuelle forpligtelser over for den bank, sparekasse eller andelskasse, der måtte komme i vanskeligheder, op til et beløb på 250.000 kr.
- en række særlige indlånsformer uanset beløbets størrelse, herunder kapitalpension, ratepension, selvpensioneringskonti, børneopsparingskonti, indekskontrakter, boligopsparingskontrakter, uddannelsesopsparingskonti, etablerings- og investeringsfondskonti, indskud i godkendte forvaltningsafdelinger, deponeringer i henhold til deponeringsloven og i forbindelse med køb og salg af fast ejendom, indskud af udbetalte forsikringsbeløb og lign.
2. Nationalbankens udgifter til sikring af indskud m.v., jf. punkt 1, afholdes over en særlig sikringskonto, hvortil banker, sparekasser og andelskasser indbetaler årlige bidrag.
Bankernes indbetalingspligt ophører, når deres bidrag til sikringskontoen er nået op på 2 milliarder kr.
Sparekassernes og andelskassernes indbetalingspligt ophører, når deres bidrag tilsammen er nået op på 1 milliard kr.
3. Der foretages en kvantitativ og kvalitativ styrkelse af tilsynet med banker og sparekasser.
4. Der foretages en væsentlig styrkelse af såvel den interne som den eksterne revision i banker og sparekasser.
5. Samfundsrepræsentanterne i bankers og sparekassers bestyrelser skal med mellemrum kaldes til fælles drøftelser med industriministeren.
BEMÆRKNINGER TIL FORSLAGET Almindelige bemærkninger Almindelige mennesker skal trygt kunne sætte deres penge i en bank eller sparekasse.
De skal vide, at de kan få dem igen på de lovede vilkår den dag, de måtte have brug for dem.
Det kunne de ikke, da først Kronebanken og siden 6. Juli Banken brød sammen.
Noget sådant må ikke gentage sig.
Derfor er der brug for en sikringsordning.
Flere forslag til frivillige ordninger har været fremme, men ingen af dem har været tilfredsstillende.
Derfor må der lovgives.
Set fra et forbrugersynspunkt har det mest utilfredsstillende været, at banker og sparekasser har ønsket at begrænse deres bidrag til sikringsordningen til henholdsvis 2 og 1 milliarder kr.
Argumentet herfor har været, at en yderligere garantistillelse kunne påvirke bedømmelsen af deres kreditværdighed i udlandet.
Da dette argument ikke kan afvises, foreslås det at lade Nationalbanken optræde som garant over for indskyderne og afholde udgifterne hertil over en særlig sikringskonto, hvortil banker, sparekasser og andelskasser årligt skal bidrage.
Bidragene skal fastsættes således, at der over en årrække indbetales 2 milliarder kr. for bankernes vedkommende og 1 milliard kr. for sparekassernes og andelskassernes.
Nok så vigtigt som at sikre indskyderne, når det for en bank, sparekasse eller andelskasse er gået galt, er det imidlertid at forhindre, at det kommer så langt.
Derfor foreslås tillige en styrkelse af Bank- og Sparekassetilsynet, en skærpet revision og en forbedring af samfundsrepræsentationen i pengeinstitutternes bestyrelser.
Bemærkninger til de enkelte punkter ad 1.
Ved afgrænsningen af, hvilke indskud der skulle sikres, har det været hensigten at sikre de penge, som almindelige mennesker har anbragt i andet end spekulationshensigt.
 ad 2.
Også filialer af udenlandske pengeinstitutter skal yde bidrag til sikringskontoen.
 ad 3.
Bank- og Sparekassetilsynets medarbejderstab skal øges, og dens aflønning skal være konkurrencedygtig over for aflønningen i banker og sparekasser.
Da udgifterne dækkes af banker og sparekasser, vil dette ikke belaste statskassen.
 ad 4.
Der skal fastsættes strengere regler for de interne forretningsgange i banker, sparekasser og andelskasser.
Såvel den interne som den eksterne revision skal vise den allerstørste omhu i kontrollen af, om disse forretningsgange er blevet fulgt.
De eksterne revisorer skal have ret til at følge de interne revisorers arbejde, når de føler behov herfor.
De skal være bestyrelsernes tillidsmænd og ikke direktionernes.
De skal levere bestyrelserne aktuelle, præcise, relevante oplysninger over pengeinstitutternes økonomiske forhold, herunder hvilke risici de er ude i.
Hensigten hermed er også, at bestyrelsesmedlemmerne i banker og sparekasser ikke behøver at være specialister, men blot i besiddelse af almindelig sund fornuft og dømmekraft.
Deres opgave vil bl.a. være at tage stilling til, hvorledes pengeinstituttet kan løse de problemer, som revisionen påpeger, når den blinker med faresignalerne.
Men det er revisionens pligt at blinke.
Det er således ikke en kvantitativ forøgelse af revisionsindsatsen, der foreslås, men en kvalitativ forbedring af selve revisionen.
 ad 5.
Industriministeren skal med mellemrum indkalde samfundsrepræsentanterne, formentlig en gang om året, til en drøftelse af, hvad regeringen forventer af dem som repræsentanter for samfundet i pengeinstitutternes bestyrelser.
Samtidig må overvejes en fast sagkyndig sekretariatsbistand til samfundsrepræsentanterne - om muligt i tilknytning til Bank- og Sparekassetilsynet.
