Skriftlig fremsættelse (6. december 2017) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om forvaltning og administration af tilgodehavende feriemidler (Lovforslag nr.
L 117) Lovforslaget er et led i udmøntningen af den politiske aftale om, at alle lønmodtagere skal have ret til betalt ferie - ny ferieordning med samtidighedsferie, som er indgået den 31. oktober 2017. Lovforslaget skal ses i sammenhæng med det samtidig fremsatte lovforslag om ferie.
Lovens formål er i forbindelse med overgangen til et nyt feriesystem at sikre lønmodtagernes krav på tilgodehavende feriemidler og at give arbejdsgiverne mulighed for at beholde de tilgodehavende feriemidler, indtil de forfalder til betaling.
Dermed reduceres det likviditetstab, som arbejdsgiverne vil opleve ved indførelse af samtidighedsferie.
 Det foreslås på den baggrund, at der oprettes en fond til forvaltning og administration af lønmodtagernes tilgodehavende feriemidler, hvor de tilgodehavende feriemidler udbetales ved lønmodtagerens pension, eller når lønmodtageren forlader arbejdsmarkedet.
Lovforslaget bygger på betænkning nr. 1568/2017 om ny ferielov og overgang til samtidighedsferie.
Betænkningen er afgivet af Ferielovsudvalget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
