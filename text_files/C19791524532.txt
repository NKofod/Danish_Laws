(Til apoteker, sygehusapoteker og  

 kontrollerede laboratorier) I maj 1978 henstillede sundhedsstyrelsen til kommunernes børnetandpleje at  

 ophøre med at anvende proflavin, da der, uanset der ikke forelå dokumentation  

 for skadelige virkninger, kunne rejses tvivl om sikkerheden ved anvendelsen  

 af stoffet, og da der fandtes alternative velegnede stoffer til  

 plaquefarvning.
 Da der kan rejses en tilsvarende tvivl vedrørende sikkerheden ved oral  

 anvendelse af andre lægemidler indeholdende acridinderivater, og da der  

 skønnes at eksistere tilstrækkelige alternative behandlingsmuligheder, har  

 sundhedsstyrelsen i medfør af § 20 i lov om lægemidler besluttet at slette  

 Euflavin, DAK, opløsning 1%, D.sp.nr. 4055, af specialitetsregisteret med  

 virkning fra 3. september 1979.
 Derimod finder sundhedsstyrelsen ikke anledning til på det foreliggende  

 grundlag at afregistrere lægemidler til udvortes brug eller til veterinær  

 anvendelse indeholdende acridinderivater.
Euflavinopløsning 1% er af sundhedsstyrelsen optaget i  

 specialitetsregisteret den 25. november 1976 under D.sp.nr. 4055, men er  

 endnu ikke blevet markedsført som farmaceutisk specialitet og forhandles  

 derfor endnu under navnet solutio euflavini 1% D.D.
Solutio euflavini 1% vil  

 blive slettet af medicintaksten den 3. september 1979. Tablettae euflavini 3  

 mg, der ikke er optaget eller søgt optaget i specialitetsregisteret, men som  

 er optaget i medicintaksten, vil i konsekvens af ovenstående blive slettet af  

 taksten den samme dag.
 Det kan tilføjes, at det fortsat vil være muligt at udlevere magistrelle  

 lægemidler til oral brug indeholdende Euflavin.
 Endelig kan det oplyses, at landets læger vil blive orienteret gennem en  

 meddelelse i Ugeskrift for Læger.
 P.D.V.
