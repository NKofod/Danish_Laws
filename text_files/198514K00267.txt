Nr BTL 267 Betænkning over Forslag til lov om forlængelse af forsøg med lokal  

 fjernsynsvirksomhed   

 Nr L 267 1985-86, 1. samling Blad nr 1035 Afgivet af givet af kulturudvalget Afgivet: 19860523 Udvalget har behandlet lovforslaget i nogle møder og har herunder stillet spørgsmål til ministeren for kulturelle anliggender, som denne har besvaret dels skriftligt, dels i samråd.
Under et samråd med udvalget har kulturministeren om den ventede stramning af reglerne for bingospil i lokalradio og -fjernsyn henvist til, at nærmere oplysninger i givet fald måtte indhentes direkte fra justitsministeren.
Så vidt det foreløbig var kulturministeren bekendt, drejede de igangværende overvejelser sig om en skærpelse af de gældende bestemmelser for offentlige bingospil, således at der kun vil kunne udstedes tilladelse til spillets afholdelse, hvis der sikres det pågældende formål en rimelig andel af indtægterne.
Det er i forvejen fastsat, at driften af en station ikke i sig selv er et formål, til fordel for hvilket offentlige bingospil kan afholdes.
 Herefter indstiller udvalget lovforslaget til vedtagelse uændret.
Et mindretal (socialdemokratiets og socialistisk folkepartis medlemmer af udvalget) beklager, at et flertal har blokeret for vedtagelse af det permanente lovgrundlag for den lokale medievirksomhed på såvel radio- som fjernsynsområdet i denne folketingssamling.
Mindretallet havde gerne medvirket til dette for i den sammenhæng at sikre rimelige finansieringsvilkår for medievirksomheden i lokalområderne gennem offentlige tilskud.
Nu risikerer man en skævvridning af aktiviteten på de lokale fjernsynsstationers område, fordi nye stationer ikke kan komme i gang, og fordi de eksisterende stationer ikke har fået afklaret finansieringsmulighederne.
Folketingsflertallet må bære ansvaret for denne udvikling.
For at undgå et tomrum i udviklingen af de lokale medieforsøg og dermed en endnu større forstyrrelse i udviklingen stemmer mindretallet nødtvungent for det foreliggende lovforslag, men finder, at flertallet her handler imod de langsigtede interesser såvel de aktive i de eksisterende forsøg som for alle dem, der havde håbet på afklaring og mulighed for at komme i gang med nye medieaktiviteter til gavn for lokalområderne.
Mindretallet håber imidlertid fortsat på, at det må lykkes at nå frem til et rimeligt lovgrundlag for den lokale radio- og fjernsynsvirksomhed, som sikrer videreførelsen af mange forskellige nærradioer og lokale fjernsynsstationer landet over.
Per Stig Møller (KF) Annelise Gotfredsen (KF) Connie Hedegaard (KF) Flemming Jensen (KF) Helge Sander (V) Hanne Severinsen (V) nfmd.
Dohrmann (FP) Inger Stilling Pedersen (KrF) Ole Espersen (S) Søren Hansen (S) Jytte Hilden (S) Qvist Jørgensen (S) Jimmy Stahr (S) Tastesen (S) Birthe Hansen (SF) Ingerlise Koefoed (SF) fmd.
Bernhard Baunsgaard (RV) Partierne CD, VS og FD havde ikke medlemmer i udvalget.
