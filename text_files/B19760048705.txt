 I henhold til §§ 20, 43, 45, stk. 3, 74, stk. 3 og 80, stk. 2, i lov nr.  

 372 af 13. juni 1973 om miljøbeskyttelse fastsættes efter forhandling med de  

 kommunale organisationer:
 § 1.  Ved afgørelser efter miljøbeskyttelsesloven  

 eller regler, der er fastsat med hjemmel i loven, skal den forurening, som en  

 virksomhed medfører eller kan medføre i Sverige, Norge eller Finland,  

 sidestilles med forurening her i landet, jfr. artikel 2 i  

 udenrigsministeriets bekendtgørelse af 16. september 1976 af  

 miljøbeskyttelseskonventionen af 19. februar 1974 mellem Danmark, Finland,  

 Norge og Sverige med dertil hørende protokol.
 § 2.  Inden der i medfør af miljøbeskyttelsesloven  

 eller regler, der er fastsat i medfør af loven, træffes afgørelse om  

 godkendelse af eller tilladelse til forurenende virksomhed skal der, såfremt  

 virksomheden skønnes at kunne medføre væsentlig forurening i Sverige, Norge  

 eller Finland gives overvågelsesmyndigheden i det pågældende land jfr.  

 konventionens artikel 4, lejlighed til at udtale sig i sagen m.v. i  

 overensstemmelse med konventionens artikel 5.
 Stk. 2.  Efter anmodning fra den pågældende  

 overvågelsesmyndighed, kan det i overensstemmelse med miljøbeskyttelseslovens  

 regler pålægges den, der søger om tilladelse til eller godkendelse af  

 forurenende virksomhed, at give de yderligere oplysninger, herunder tegninger  

 og tekniske beskrivelser, som må anses for nødvendige for bedømmelsen af  

 virksomhedens forurening i det pågældende land.
 § 3.  Beslutninger i sager, som vedrører virksomhed,  

 der medfører eller kan medføre forurening i henholdsvis Sverige, Norge eller  

 Finland, meddeles skriftligt til det pågældende lands overvågelsesmyndighed.
 Stk. 2.  Beslutninger skal indeholde oplysninger om, til  

 hvilken myndighed beslutningen kan påklages, og fristen herfor.
 § 4.  Overvågelsesmyndigheden i henholdsvis Sverige,  

 Norge eller Finland kan i overensstemmelse med de regler, der er fastsat i  

 miljøbeskyttelsesloven eller udfærdiget med hjemmel i loven, påklage  

 afgørelser, som vedrører virksomhed, der medfører eller kan medføre  

 forurening i det pågældende land.
 Stk. 2.  Hvis overvågelsesmyndigheden i henholdsvis  

 Sverige, Norge eller Finland i en bestemt sag meddeler, at dens opgaver i  

 sagen skal varetages af en anden myndighed i det pågældende land, finder  

 denne bekendtgørelses regler tilsvarende anvendelse for denne myndighed.
 § 5.  Enhver i Sverige, Norge eller Finland, der må  

 antages at have en individuel, væsentlig interesse i en sags udfald, kan i  

 overensstemmelse med de regler, der er fastsat i miljøbeskyttelsesloven eller  

 udfærdiget med hjemmel i loven, påklage afgørelser, som vedrører virksomhed,  

 der medfører eller kan medføre forurening i det pågældende land.
 § 6.  Klagefristen er 4 uger fra den dag, afgørelsen  

 er meddelt til det pågældende lands overvågelsesmyndighed.
 § 7.  Miljøstyrelsen varetager som dansk  

 overvågelsesmyndighed de opgaver og interesser, der følger af konventionens  

 artikel 4, 7 og 10.
 Stk. 2.  Ved udøvelsen af disse opgaver og interesser  

 finder § 85 i miljøbeskyttelsesloven tilsvarende anvendelse.
 Stk. 3.  Miljøstyrelsen kan bestemme, at de i stk. 1  

 nævnte opgaver i en bestemt sag skal varetages af en anden dansk myndighed.
 § 8.  Denne bekendtgørelse træder i kraft den 5.  

 oktober 1976.
 Miljøministeriet, den 1. oktober 1976.
 Helge Nielsen.
 /Gertrud Goldschmidt.
