Nr BTB 3 Betænkning over Forslag til folketingsbeslutning om ratifikation af  

 Europaaftale om oprettelse af en associering mellem De Europæiske  

 Fællesskaber og deres medlemsstater på den ene side og Republikken Litauen på  

 den anden side af den 12. juni 1995   

 Nr B 3 1995-96, 1. samling Afgivet af Europaudvalget Afgivet: 19951117 Udvalget har behandlet beslutningsforslaget i nogle møder og har herunder  

 stillet spørgsmål til udenrigsministeren, som denne har besvaret skriftligt.
 Herefter indstiller et flertal (udvalget med undtagelse af  

 Enhedslistens medlem af udvalget) beslutningsforslaget til vedtagelse  

 uændret .
 Et mindretal (Enhedslistens medlem af udvalget) indstiller  

 beslutningsforslaget til forkastelse .
 Mindretallet peger på, at det er et gennemgående tema i Europaaftalerne,  

 at de pågældende lande skal gennemføre markedsreformer og indrette sig på de  

 økonomiske præmisser, som er EU's.
Mindretallet er af den opfattelse, at EU med kravene om tilpasning af de  

 baltiske landes økonomi og samfundsstruktur kommer til at stå i vejen for  

 solidariske løsninger af de store sociale problemer i disse lande.
Der bliver  

 opstillet betingelser til de baltiske lande, som EU-landene ikke ville stille  

 til deres egen økonomi, hvis de selv var på samme udviklingsniveau som de  

 baltiske lande.
Mindretallet går i stedet ind for en handels- og bistandspolitik, som  

 tager udgangspunkt i hvert enkelt lands konkrete behov, i stedet for denne  

 generelle tilpasning af den økonomiske struktur i industri, landbrug m.v. til  

 markedsmodellen, som den defineres af EU.
Mindretallet er imod de krav om  

 tilpasning og harmonisering til det kapitalistiske verdensmarked, som er  

 indeholdt i Europa-aftalerne, og som kan medvirke til yderligere at forøge de  

 sociale og økonomiske problemer, som i forvejen er store i de østeuropæiske  

 lande.
 Desuden er mindretallet af den opfattelse, at de mange krav og  

 henvisninger til, at de baltiske lande skal integreres i de vestlige landes  

 sikkerheds- og militærpolitiske alliancer, er uklog politik, som kan medføre  

 en gendannelse af gamle dages blokpolitik - militært og politisk - fordi EU  

 gennem aftalerne er med til at integrere de baltiske lande i en  

 militæralliance, som vil blive opfattet som en inddæmning af Rusland.
Udenrigsministeren har besvaret en række spørgsmål, som er stillet af  

 Europaudvalget.
Af disse svar fremgår det, at ingen af de baltiske lande har  

 underskrevet FN's flygtningekonvention, og at ingen af disse lande ifølge  

 Indenrigsministeriet kan vurderes som sikre lande i relation til  

 afvisningsbestemmelserne i udlændingeloven.
I forbindelse med et andet  

 spørgsmål om Europarådets begrundelse for at optage de pågældende lande  

 begrundes optagelsen i sidste ende kun med, at ". . . reformprocessen i  

 Litauen vurderedes bedre at kunne fastholdes og fremmes ved medlemskab end  

 ved, at landet forblev udenfor . . .".
 Sådanne svar koblet sammen med udenrigsministerens manglende lyst til at  

 indhente udtalelser fra Amnesty International, Det Danske Center for  

 Menneskerettigheder og Østersørådet om det russiske mindretals situation i de  

 pågældende lande gør, at mindretallet kun kan drage den konklusion, at de  

 økonomiske og politiske ønsker om at integrere de baltiske lande i EU og  

 siden i WEU/NATO er så store og altoverskyggende, at erklæringerne i  

 Europaaftalerne om at respektere menneskerettighederne og demokratiet er af  

 mindre betydning i denne sammenhæng.
Ove Fich (S) fmd.
Jens Risgaard Knudsen (S) Torben Lund (S) Jacob  

 Buksti (S) Klaus Hækkerup (S) Steen Gade (SF) Elisabeth Arnold (RV) nfmd.  

Keld Albrechtsen (EL) Addi Andersen (CD) Charlotte Antonsen (V) Svend Erik  

 Hovmand (V) Eva Kjer Hansen (V) Jens Kirk (V) Kent Kirk (KF) Lene Espersen  

 (KF) Anne Birgitte Lundholt (KF) Kristian Thulesen Dahl (DF) Fremskridtspartiet havde ikke medlemmer i udvalget.
