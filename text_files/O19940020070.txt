Resumé A klagede over at Hypotekbanken havde opkrævet en licensrestance  

 som var mere end 5 år gammel.
Danmarks Radio (DR) gjorde under sagen gældende  

 at kravet ikke var forældet, idet gælden var fastslået under en  

 fogedforretning  

 og dermed ikke omfattet af den 5-årige forældelsefrist, jf. 1908-lovens § 1,  

 stk. 2.
 Ombudsmanden udtalte at han ikke var enig med DR i, at A under  

 fogedforretningen udtrykkeligt havde anerkendt kravet, og fandt derfor at  

 kravet  

 var undergivet den 5-årige forældelsesfrist, jf. 1908-lovens § 1, stk. 1. (J.  

 nr. 1992-2705-522).
 Den 5-årige forældelsesfrist for licenskrav.
 A klagede over at Danmarks  

 Hypotekbank havde krævet betaling for licenskrav, der lå mere end 5 år  

 tilbage.
Af sagens  

 akter fremgik det at Hypotekbanken i brev af 5. september 1992 krævede, at A  

 skulle afvikle sin licensrestance til Danmarks Radio, opgjort til 3.082,20  

 kr.,  

 med et afdrag på 400 kr. pr. måned.
Hypotekbanken gjorde opmærksom på at der  

 kunne ske indeholdelse i løn/pension, hvis afdragsordningen ikke blev  

 overholdt.
I brev af 12. oktober 1992  

 til Hypotekbanken skrev A at han kun mente at skylde 1.098,20 kr.
A bad  

 derfor  

 om en specificeret opgørelse af kravet.
 I brev af 21. oktober 1992  

 skrev Danmarks Radio bl.a. således til A:
"De har med brev af 12.  

 oktober 1992 henvendt Dem til Hypotekbanken vedrørende licensgæld.
Udover kr.  

 1098,20 som De skriver om, skyldes der for følgende perioder:
1. oktober 1981 til 31. marts1982 Kr 258,00 1. april 1982 til 30. september1982 Kr 384,00 1. oktober 1982 til 31. marts1983 Kr 1142,00 1. januar 1985 til 20. juni1985 Kr 200,00 rest.
1. januar 1990 til 31. decemb.1990 Kr 1098,00 rest.
ialt Kr 3082,20 " I brev af 8. november 1992  

 skrev A til Danmarks Radio at han anerkendte kravet på 1098,20 kr., mens de  

 øvrige krav efter hans opfattelse var forældede.
 Herefter klagede A til mig.
 I anledning af A's klage  

 anførte Danmarks Radio bl.a. følgende i en udtalelse af 18. februar 1993:
 "...
 Licensafgifter forfalder  

 halvårsvis forud og forældes efter lov nr. 274 af 22. december 1908 om  

 forældelse af visse fordringer.
 Ifølge 1908-lovens § 1, stk.  

 2, er den 5-årige forældelsesfrist ikke gældende, når der for fordringen er  

 "tilvejebragt andet særligt retsgrundlag, hvorved gældens tilblivelse  

 eller  

 størrelse er anerkendt af skyldneren eller på anden måde er skriftligt  

 fastslået". Forældelsesfristen på 5 år gælder således ikke, hvis der er  

 afsagt dom eller fogedretskendelse eller er indgået forlig.
 (A's) licensrestance til  

 Danmarks Radio er tidligere (skrivelse af 21. oktober 1992 til ham) opgjort  

 således:
1. okt. 1981 til 31. marts 1982 258,00 1. april 1982 til 30. sept. 1982 384,00 1. april 1984 til 31. dec. 19841 1.142,00 1. jan. 1985 til 30. juni 1985 200,00 1. jan. 1990 til 31. dec. 1990 1.098,20 Ialt 3.082,00 1)  

 Denne periode  

 er fejlagtigt oplyst som værende 1. oktober 1982 til 31. marts 1983 i  

 skrivelse  

 af 21. oktober 1992 fra Licenskontoret til (A).
 De 200 kr. for perioden 1.  

 januar 1985 til 30. juni 1985 er retsgebyr i forbindelse med fremsendelse til  

 fogedretten af licensrestance for 1. januar 1985 til 30. juni 1985 på 668 kr.
For så vidt angår de to  

 første gældsposter, i alt 642 kr. er gælden fastslået ved kendelse i  

 fogedretten i (X). Ved kendelsen fik debitor frist med betalingen til 1.  

 november 1983, hvorefter tvangsauktion kunne iværksættes. (...) Det bemærkes herved, at  

 licensafgifter inddrives efter lov nr. 278 af 26. maj 1976 om fremgangsmåden  

 ved inddrivelse af skatter og afgifter, jf. § 1 i lov nr. 774 af 18. november  

 1986 om udpantning og om udlæg uden grundlag af dom eller forlig.
 For så vidt angår perioden 1.  

 april til 31. oktober 1984 er gælden fastslået af fogedretten i (X), jf.  

 vedlagte kopi af fogedbogen af 4. marts 1985, hvor (A) afgav  

 insolvenserklæring.
For så vidt angår retsgebyret  

 på 200 kr. fra perioden 1. januar til 30. juni 1985 er det indeholdt i  

 Danmarks  

 Radios samlede opgørelse af gælden til fogedretten, ialt 868 kr. (...) Danmarks Radio modtog d. 17.  

 juli 1985 sagen tilbage efter fogedretsbehandlingen (...) D. 4. september  

 1985  

 modtog Danmarks Radio betaling for selve restancen for 1. januar til 30. juni  

 1985 fra (A). (...) Danmarks Radio opbevarer  

 normalt kun bilag vedrørende restancesager i 5 år, derfor er skærmbillederne  

 vedlagt som dokumentation.
Da (A) ved Danmarks Radios  

 fremsendelse af licensrestancen for 1. januar til 30. juni 1985 var  

 insolvent,  

 har fogedretten formentlig umiddelbart tilbagesendt sagen til Danmarks Radio  

 og ikke foretaget en tilførsel til fogedbogen for så vidt angår retsgebyret  

 på  

 200 kr.
Under hensyn hertil vil Danmarks Radio afskrive dette krav.
 Danmarks Radio må fastholde,  

 at de øvrige krav ikke er forældede, jf. 1908-loven, således at restgælden nu  

 udgør 2.882 kr.
..." Den fogedbogsudskrift af 4.  

 marts 1985, Danmarks Radio omtaler, var et (fortrykt) skema.
Som individuel  

 tekst var - udover A's navn og adresse og gældens størrelse - anført  

 følgende:  

 "Insolvent, ... TV lejet.
Efterløn på sidste trin, ... betaling: 300,-  

 kr.  

 mdl. (fra den) 1/4-85." På baggrund af det Danmarks  

 Radio havde anført, anmodede jeg i brev af 1. marts 1993 om en supplerende  

 udtalelse.
Jeg bemærkede bl.a. at jeg  

 måtte forstå det Danmarks Radio havde anført således at det pågældende  

 licenskrav efter udlægsforretningernes foretagelse (nu) var undergivet  

 20-årig  

 forældelse, jf.
DL 5-14-4, idet der - efter udlægsforretningerne - var  

 "tilvejebragt andet særligt retsgrundlag", jf. 1908-lovens § 1,  

 stk.  

 2.
 For så vidt angik de to  

 første gældsposter på 642 kr. (258 kr. + 384 kr.) anmodede jeg om en kopi af  

 den fogedretskendelse, Danmarks Radio havde nævnt i sin udtalelse.
 For så vidt angik kravet på  

 1.142 kr. anførte jeg som min umiddelbare opfattelse at der ikke ved den  

 insolvenserklæring og afdragsfastsættelse, der var ført til fogedbogen, var  

 sket  

 en sådan anerkendelse eller foretaget en sådan autoritativ prøvelse af  

 kravets  

 eksistens og størrelse, at der herved var skabt et særligt retsgrundlag, der  

 kunne bringe kravet ind under den 20-årige forældelsesfrist.
 I den supplerende udtalelse af  

 24. juni 1993 anførte Danmarks Radio bl.a. følgende:
 "...
 Hvad først angår de to  

 gældsposter på i alt kr. 642,- for perioden 1/10-1981 - 30/9-1982, bemærkes,  

 at  

 Danmarks Radio ikke er i besiddelse af kopi af fogedbogen, og det har ikke  

 været muligt at fremskaffe den fra fogedretten i (X). Det er derfor ikke  

 muligt  

 for Danmarks Radio at fremskaffe den nødvendige dokumentation for disse kravs  

 behandling i fogedretten, og Danmarks Radio frafalder derfor disse krav,  

 hvilket Danmarks Radio dags dato har meddelt (A).
Hvad dernæst angår kravet på  

 kr. 1.142,- vedrørende perioden 1/4-1984 - 30/6-1985, bemærkes, at Danmarks  

 Radio er i besiddelse af kopi af fogedbogen, der tidligere er fremsendt til  

 ombudsmanden.
Det er Danmarks Radios opfattelse, at (A) har anerkendt gælden  

 på  

 en sådan måde, at den herefter er undergivet en 20 års forældelsesfrist, jfr.  

 1908-lovens § 1, stk. 2.
 Danmarks Radio lægger herved  

 især vægt på følgende forhold:
(A) oplyser til fogedretten, at han har lejet et  

 fjernsyn.
Derved har (A) anerkendt fordringens grundlag, da det er fastsat i  

 loven, at (A) som lejer af fjernsyn skal betale licens.
Det fremgår tillige  

 af  

 loven, hvor stort et beløb, der skal betales.
Det oprindelige licenskravs  

 grundlag, eksistens og størrelse er derfor anerkendt.
Kravets størrelse opgøres til fogedbogen, der afgives  

 insolvenserklæring.
Denne protokollering er foretaget som et resultat af, at  

 (A) har anerkendt, at kravet fortsat eksisterer.
Som følge af det under 1  

 anførte havde den eneste mulige indsigelse i øvrigt været, at beløbet  

 allerede  

 var betalt, hvilket indebærer, at det er meget enkelt at fastslå og anerkende  

 kravets størrelse og eksistens.
 Disse forhold er tilført fogedbogen, hvorfor også  

 skriftlighedskravet er opfyldt.
Yderligere skal bemærkes, at  

 ombudsmanden som sin umiddelbare opfattelse synes at antage, at det som  

 forudsætning for, at den 5-årige forældelsesfrist efter 1908-loven kan  

 afløses  

 af en 20-årig forældelsesfrist efter DL 5-14-4, må kræves, at skyldneren  

 under  

 fogedsagen udtrykkeligt anerkender gælden og dens størrelse.
Det er Danmarks  

 Radios opfattelse, at denne betingelse er opfyldt.
 Uanset at (A) i den konkrete  

 sag udtrykkeligt har anerkendt gælden, skal det dog tilføjes, at det synes at  

 fremgå af forarbejderne til 1908-loven, retspraksis og juridisk litteratur,  

 at  

 skyldnerens optræden under fogedsagen kan have en sådan karakter, at  

 betingelserne for anerkendelse er opfyldt af skyldneren.
 Hvad først angår lovens  

 forarbejder, skal (Danmarks Radio) henvise til, at der på side 2 i  

 Folketingsudvalgets  

 betænkning af 30. marts 1908 anføres:
"Udvalget er enigt med  

 regeringsforslaget og Landstinget om, at når der for en fordring, som efter  

 sin  

 oprindelse ville være genstand for den korte forældelse, er udstedt  

 gældsbrev,  

 bør den korte forældelse ikke finde anvendelse.
Det samme bør gælde, hvis  

 fordringen er fastslået ved dom eller offentligt forlig, og i det hele, når  

 der  

 er tilvejebragt et nyt grundlag for fordringen, hvorved dennes tilblivelse og  

 størrelse er anerkendt af skyldneren eller på anden måde er fastslået.
Dette  

 vil i reglen forudsætte skriftlig skylderkendelse eller anerkendelse til en  

 retsprotokol." Heraf fremgår ikke alene, at  

 anerkendelse kan ske til fogedprotokollen, men også at anerkendelse kan ske  

 på  

 anden måde.
 Hvad dernæst angår den  

 juridiske litteratur kan henvises til Henry Ussing: "Obligationsretten  

 alm. del", 4. udgave 1967, p. 406, samt Højesterets dom i UfR 1939.558.
 Henry Ussing anfører følgende  

 på side 406:
"En udpantning giver  

 ikke fordringen tilstrækkeligt retsgrundlag ......, endmindre en civil  

 arrest.  

 Men skyldnerens optræden under arrestforretningen kan tænkes at skabe det  

 fornødne  

 grundlag, jfr.
U 1939.559 H (særlig de nye præmisser)".
Hvad angår retspraksis kan  

 henvises til den nævnte højesteretsdom i UFR 1939.558H.
Under to  

 fogedforretninger blev der foretaget arrest hos en skyldner for nogle krav,  

 for  

 hvilke skyldneren havde udstedt 4 veksler.
Samtlige veksler var trukket af  

 kreditor på skyldneren og accepteret af skyldnere.
 Skyldneren gav møde under  

 begge arrestforretninger.
 Under den første  

 arrestforretning erklærede skyldneren, at han "ikke nu kan betale det  

 foran opgjorte beløb (1.074 kr. 71 øre), men henviser til at foretage arrest  

 i  

 en ham eventuelt tilkommende fordring". Arrest blev herefter foretaget i  

 den nævnte fordring, hvorefter skyldneren anerkendte arrestens lovlighed og  

 frafaldt dens forfølgning.
Under den anden forretning  

 erklærede skyldneren, at han ikke i øjeblikket kunne betale "dette  

 beløb", d.v.s. det af ham afkrævede beløb kr. 2.270,86, og at han intet  

 ejede til genstand for arrest.
Han anerkendte derfor arrestens lovlighed og  

 frafaldt dens forfølgning.
 Hertil udtalte Østre  

 Landsret:
 "Ved den af appellanten  

 (i.e. skyldneren) således under de to arrestforretninger indtagne holdninger  

 findes der imidlertid ikke, således som efter lov nr. 274, 22. december 1908,  

 §  

 1 i.f., udkrævet at være tilvejebragt et sådant særligt retsgrundlag for de  

 pågældende fordringer, hvorved disses tilblivelse og størrelse er blevet  

 anerkendt af skyldneren eller på en anden måde skriftligt fastslået".
 Højesteret stadfæstede Østre  

 Landsrets dom med følgende yderligere bemærkning:
 "Det bemærkes, at begge  

 de to arrestforretninger overensstemmende med de indgivne arrestrekvisitioner  

 gik ud på at foretage arrest for nærmere angivne retskraftige veksler med  

 omkostninger, medens nærværende sag angår selve skyldforholdet".
 Danmarks Radio har gennemgået  

 Højesterets voteringsprotokoller i ovennævnte sag, og et referat heraf  

 vedlægges. ... .
 ...
Af Voteringsprotokollen  

 fremgår klart, at flertallet af Højesterets dommere anså skyldnerens optræden  

 under arrestforretningen for at være en anerkendelse af gældens eksistens og  

 størrelse.
Kun fordi der var tale om vekselkrav, hvor adgangen til at  

 fremsætte  

 indsigelser er begrænset, kunne skyldnerens optræden ikke fortolkes som en  

 anerkendelse.
Havde der været tale om enhver anden type krav, ville dommen  

 have  

 fået et andet resultat, således at den 5-årige forældelsesfrist var blevet  

 afbrudt af en 20-årig.
..." I en skrivelse til A udtalte  

 jeg herefter følgende:
 "...
Danmarks Radios licenskrav  

 forældes efter 5 år fra forfaldstidspunktet jf. forældelsesloven (lov nr. 274  

 af 22. december 1908 om forældelse af visse fordringer) § 1, stk. 1, nr. 4,  

 og  

 § 2, stk. 1, 1. punktum.
Lovens § 1, stk. 2, er sålydende:
"Foranførte  

 forældelsesfrist er dog ikke anvendelig, når der for fordringen er udstedt  

 gældsbrev eller tilvejebragt andet særligt retsgrundlag, hvorved dens  

 tilblivelse og størrelse er anerkendt af skyldneren eller på anden måde  

 skriftligt fastslået." Sagen vedrører spørgsmålet  

 om, hvorvidt der ved de udlæg, der blev foretaget ved fogedretten, er  

 tilvejebragt et sådant særligt retsgrundlag, der nævnes i lovens § 1, stk. 2,  

 idet (A's) licensgæld i så fald vil være undergivet 20-årig forældelse efter  

 den almindelige forældelsesregel, jf.
Danske Lov 5-14-4.
 Retsvirkningen - i  

 forældelsesmæssig henseende - af foretagelse af udlæg for en fordring er, at  

 forældelse afbrydes, jf. retsplejelovens § 527, der er sålydende:
"Forældelse af en  

 fordring afbrydes ved indgivelse af anmodning om udlæg, såfremt  

 fordringshaveren søger forretningen fremmet uden ugrundet ophold." Efter udlægsforretningens  

 afslutning løber der en ny forældelsesfrist af samme længde som afbrudte.
 Det fremgår derimod af  

 motiverne til bestemmelsen, jf. betænkning nr. 634/1971 om udlæg og  

 udpantning,  

 s. 102, at udlæg ikke i sig selv skaber et sådant særligt retsgrundlag, som  

 efter forældelsesloven af 1908's § 1, stk. 2, udelukker en 5-årig forældelse.  

 Om dette spørgsmål kan endvidere henvises til den kommenterede retsplejelov  

 4.  

 udg., bind II, s. 169, og til Elmelund i Juristen 1978, s.  

 301 f, og 1981, s. 177.
 Det må på den baggrund  

 antages, at der kun i tilfælde, hvor debitor under fogedsagen udtrykkelig  

 anerkender gælden og dens størrelse, eller fogedretten efter en fremsat  

 indsigelse har taget stilling hertil, kan siges at være etableret et særligt  

 retsgrundlag, hvorved kravet bliver undergivet 20-årig forældelse.
Jeg må nærmest forstå det, Danmarks  

 Radio anfører i udtalelsen af 24. juni 1993 således, at man for så vidt ikke  

 er  

 uenig i denne udlægning af retsstillingen.
Det er imidlertid Danmarks Radios  

 opfattelse, at De - for så vidt angår kravet på 1.142 kr. - må siges at have  

 anerkendt licenskravets berettigelse og størrelse.
Danmarks Radio har bl.a.  

 henvist til Ussing, Obligationsrettens Alm. del, 4. udg., 1967, s. 406, og  

 Højesterets dom i UfR 1939, s. 558, til støtte for synspunktet om, at en  

 skyldners optræden under en fogedforretning i sig selv udgør en sådan  

 anerkendelse, at kravet undergives 20-årig forældelse.
Uden at jeg i øvrigt  

 skal foretage en fortolkning af rækkevidden af det, der er anført i  

 Højesterets  

 Voteringsprotokol vedrørende dommen fra 1939, kan jeg tilslutte mig Danmarks  

 Radios redegørelse for den almindelige retsstilling.
 Jeg er derimod ikke enig med  

 Danmarks Radio i, at De under fogedforretningen udtrykkeligt skulle have  

 anerkendt gælden eller i øvrigt optrådt på en måde, der kunne sidestilles  

 hermed.
Den fogedbogsudskrift, der  

 danner grundlag for Danmarks Radios opfattelse, indeholder efter min mening  

 ingen dokumentation for, at De skulle have anerkendt gælden og dens størrelse  

 på en sådan måde, at betingelsen efter forældelseslovens § 1, stk. 2, for at  

 kravet skulle være undergivet 20-årig forældelse, er opfyldt.
Det bemærkes i  

 øvrigt, at fogedretten i sager som den foreliggende oftest beklædes af en  

 kontorfunktionær i medfør af retsplejelovens §  

 17 a, stk. 2. Ved Vestre Landsrets dom,  

 gengivet i UfR 1985, s. 242, fandtes et forlig indgået for en fogedret  

 beklædt  

 af en kontorfunktionær ikke omfattet af retsplejelovens § 478, stk. 1, og  

 kunne  

 derfor ikke danne grundlag for tvangsfuldbyrdelse.
På baggrund af afgørelsen  

 kan rejses det spørgsmål, om der kan etableres et "særligt  

 retsgrundlag" ved et møde i en fogedret nedsat efter retsplejelovens §  

 17 a, stk. 2. Det må således i hvert  

 enkelt tilfælde undersøges, hvorledes fogedretten har været beklædt.
 Hertil kommer, at Danmarks  

 Radio som kreditor i medfør af retsplejelovens § 492, stk. 1, ikke har  

 behøvet  

 at give møde og - må jeg lægge til grund - rent faktisk ikke gav møde ved  

 fogedforretningen den 4. marts 1985 og dermed ikke på den baggrund har kunnet  

 modtage en eventuel anerkendelse af gælden og dens størrelse.
Det er derfor min opfattelse,  

 at dette krav har været undergivet 5-årig forældelse efter forældelseslovens  

 § 1, stk. 1, og at kravet var forældet, da Hypotekbanken - efter anmodning  

 fra  

 Danmarks Radio - skrev til Dem den 5. september 1992 med henblik på afvikling  

 af gælden med mulighed for lønindehold.
Kravet på de 1.142 kr. må antages at  

 have været forældet efter udgangen af 4. marts 1990, idet fogedforretningen  

 blev foretaget den 4. marts 1985, jf. herved retsplejelovens § 527.
Jeg har ved brev af 24. marts  

 1994 forelagt Danmarks Radio mine synspunkter i en foreløbig redegørelse.
I  

 brev af 31. maj 1994 har Danmarks Radio meddelt, at man tager redegørelsen  

 til  

 efterretning.
 Jeg går herefter ud fra, at  

 Danmarks Radio meddeler Dem, at man ikke vil opkræve det forældede krav.
 Herefter foretager jeg mig  

 ikke yderligere i sagen.
