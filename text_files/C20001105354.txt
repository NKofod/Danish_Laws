Skrivelse om tilsyn med udførelse af  

 hjælp i bl.a. plejehjem/-boliger (Til kommunalbestyrelsen) Der har i den seneste tid desværre været  

 eksempler på, at ældre borgere ikke får udført den  

 hjælp, de er blevet tildelt efter serviceloven, på en ordentlig  

 og tilfredsstillende måde.
Spørgsmålet om det kommunale  

 tilsyn med opgavernes indhold og udførelse har også været  

 genstand for drøftelse under samråd den 20. januar 2000 i  

 henholdsvis Folketingets Sundhedsudvalg og Folketingets Socialudvalg.
 Bl.a. foranlediget heraf  har Regeringen besluttet  

 nøje at se på, om de gældende regler om tilsyn er gode  

 nok, samt om den praktiske anvendelse af tilsynsreglerne giver  

 tilstrækkelig sikkerhed for, at ældre både får den  

 hjælp, de er berettiget til i henhold til kommunalbestyrelsens  

 afgørelse, og at opgaverne udføres på en værdig,  

 respektfuld og tilfredsstillende måde.
 Sundhedsministeren og jeg har derfor taget initiativ til,  

 at det nu undersøges, hvorledes de gældende tilsynsregler  

 på sundheds- og socialområdet anvendes i praksis.  

 Undersøgelsen vil danne grundlag for en vurdering af, om  

 tilsynsreglerne og anvendelsen heraf giver den fornødne sikkerhed for,  

 at vi for fremtiden kan undgå eksempler på dårlig  

 udført service og svigtende omsorg, som de, der har været fremme  

 på det seneste.
 Det er aftalt med de kommunale parter, at de vil blive  

 inddraget i vurderingen af og overvejelserne om behovet for eventuelle  

 ændringer af reglerne eller praksis for tilsyn.
 Forinden disse overvejelser afsluttes finder jeg dog  

 anledning til nu at skærpe kommunalbestyrelsens opmærksomhed om  

 de gældende regler om tilsyn med de social- og sundhedsmæssige  

 opgaver i bl.a. plejehjem og plejeboliger.
Efter retssikkerhedslovens § 15 har  

 kommunalbestyrelsen som myndighed ansvaret for og beslutter, hvordan  

 kommunen skal planlægge og udføre sin virksomhed på det  

 sociale og sundhedsmæssige område efter den sociale lovgivning.  

 Kommunalbestyrelsen har, jf. retssikkerhedslovens § 16, pligt til at  

 føre tilsyn med, hvordan de kommunale opgaver løses.
Tilsynet  

 omfatter både indholdet af tilbudene og den måde, opgaverne  

 udføres på.
 Kommunalbestyrelsen ansvar for og opgave med at  

 føre tilsyn som myndighed skal ses i sammenhæng med, at  

 kommunalbestyrelsen også som myndighed har ansvaret for, at de  

 personer, der er berettiget hertil, får tildelt personlig og  

 praktisk hjælp, herunder hjælp i forbindelse med ophold i  

 plejehjem/-boliger.
I Socialministeriets vejledning om sociale tilbud til  

 ældre m.fl. blev det ved den seneste revision i 1998 indskærpet,  

 at det kommunale tilsyn skal føres aktivt, opsøgende,  

 systematisk og målrettet.
Dette betyder, at det langt fra er  

 tilstrækkeligt alene at iværksætte tilsyn i forbindelse med  

 konkrete klager over udførte opgaver.
Der henvises i øvrigt til  

 Socialministeriets vejledning af 6. marts 1998 om sociale tilbud til  

 ældre m.fl., kapitel 12.13.
Tilsynet med indholdet og udførelsen af  

  hjælpen efter serviceloven er som nævnt en opgave, der  

 påhviler kommunalbestyrelsen som myndighed.
Tilsynsopgaven kan  

 således ikke overlades til personale, institutioner, firmaer  

 m.v., der varetager udførelsen af opgaverne.
Den ledelsesmæssige  

 opgave for det udførende led med at sikre, at opgaverne i fx.  

 plejehjem udføres i overensstemmelse med kommunalbestyrelsens  

 afgørelser og de aftaler, der i øvrigt er indgået med  

 udførerne, kan naturligvis ikke erstatte kommunalbestyrelsens pligt  

 til og ansvar for at føre tilsyn i overensstemmelse med reglerne.
 I den nævnte vejledning om tilbud til ældre er  

 det præciseret, jf. kap. 5.3., at det er vigtigt at skelne mellem, om  

 og hvornår kommunalbestyrelsen agerer som myndighed henholdsvis som  

 udfører af opgaver (for myndigheden).
 Jeg går ud fra, at de aktuelle sager giver  

 kommunalbestyrelserne anledning til at skærpe opmærksomheden om  

 at sikre, at tilsynsopgaven praktiseres på en tilfredsstillende og  

 betryggende måde.
 Kommunalbestyrelsen kunne i den forbindelse overveje  

 også i praksis at synliggøre for borgerne, at  

 myndighedsopgaverne (tildeling af og tilsyn med udførelse af  

 hjælp efter serviceloven) er adskilte fra udføreropgaverne  

 (opgaverne med at udføre personlig og praktisk hjælp, drift af  

 plejehjem m.v.).
 Jeg skal også tillade mig at pege på, at det i  

 tilknytning til kommunalbestyrelsens årlige vurdering af  

 kvalitetsstandarden for hjælp efter servicelovens §§ 71 og 72, jf.  

 Socialministeriets bekendtgørelse nr. 328 af 22. april 1998, vil  

 være naturligt også at inddrage redegørelser fra det  

 tilsyn, kommunalbestyrelsen skal udføre.
Jeg er overbevist om, at vi er meget enige om, at det er  

 særdeles vigtigt, at sikre borgernes tillid til kommunen.
Der må  

 derfor ikke herske tvivl om, at det både er muligt, og at det nytter at  

 henvende sig til myndigheden, hvis borgerne finder, at opgaverne efter fx.  

 serviceloven ikke udføres tilfredsstillende.
