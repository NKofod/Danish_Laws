 I bekendtgørelse af 15. juni 1987 har ministeriet fastsat dagen for  

 afholdelse af ordinært valg til menighedsråd til tirsdag den 8. november  

 1988.
 I henhold til lov om valg til menighedsråd § 8, stk. 6, og § 9, stk. 2,  

 fastsættes følgende bestemmelser med hensyn til udarbejdelse af kirkelige  

 valglister og udsendelse af valgkort.
Valgbestyrelse Såfremt menighedsrådet ikke allerede har valgt en valgbestyrelse, skal  

 rådet straks vælge en valgbestyrelse på 3 medlemmer blandt rådets egne  

 medlemmer.
Valgbestyrelsen vælger selv sin formand og underretter provsten om  

 valgbestyrelsens navne og adresser.
Valgbestyrelsen kan antage lønnet  

 medhjælp samt eventuelt leje lokale, hvorfra dens arbejde udføres.
Valgbestyrelsens formand indkalder valgbestyrelsen til møder.
I tilfælde  

 af stemmelighed er formandens stemme afgørende.
I spørgsmål, som ikke giver  

 anledning til tvivl, kan formanden træffe afgørelse alene.
Valglister Valglister skal kun udarbejdes i de menighedsrådskredse, hvori der er  

 indgivet 2 eller flere kandidatlister, og afstemning derfor skal finde sted.
 Kandidatlister kan tidligst indleveres kl. 19 syv uger før  

 valgdagen, dvs. den 20. september kl. 19, og skal senest være  

 indleveret kl. 19 seks uger før valgdagen, dvs. den 27. september kl.  

 19 (§ 12, stk. 2).
 Valgbestyrelsen skal umiddelbart efter fristens udløb og senest torsdag  

 den 29. september kl. 12 underrette provsten om, hvorvidt afstemning skal  

 finde sted, eller om der kun er modtaget 1 kandidatliste, således at  

 afstemningen bortfalder.
 Indberetningen til provsten afgives på en særlig blanket, der udarbejdes  

 af ministeriet og i god tid før valget vil blive tilsendt valgbestyrelserne  

 fra provsten sammen med blanket til eventuel bestilling af valglister og  

 valgkort, jf. nedenfor.
Såfremt afstemning skal finde sted, benyttes en særlig blanket til  

 bestilling af valglister og valgkort.
Denne blanket udfyldes og underskrives  

 af et medlem af valgbestyrelsen.
Blanketten skal stemples med sognets CPR-stempel, der stilles til rådighed  

 af sognepræsten eller kordegnen.
Hvis et sogn er delt mellem to kommuner,  

 skal der udfyldes 2 blanketter.
Også denne blanket skal være provsten i hænde  

 torsdag den 29. september kl. 12. Provsten videresender samme dag  

 blanketten/erne til folkeregistret i vedkommende kommune samt kopien af  

 blanketten direkte til Kirkeministeriet.
Såfremt valglisten vedrører et  

 kirkedistrikt, udfyldes den særlige kode hertil af folkeregistret.
Allerede ved bestilling af valgliste og valgkort skal det oplyses, hvor  

 valghandlingen skal finde sted.
Det er derfor nødvendigt, at menighedsrådet  

 før udløbet af fristen for indlevering af kandidatlister har truffet bindende  

 beslutning om stedet for valghandlingen og har sikret sig, at valglokalet er  

 til rådighed tirsdag den 8. november.
Hvis menighedsrådet ikke ønsker at tage  

 stilling til dette spørgsmål, før det er afgjort, om afstemning skal finde  

 sted, må et møde berammes til den 27. september efter kl. 19.
 Afstemningstiden vil i alle sogne blive fra kl. 9.00 til kl. 20.00.
 Valgbestyrelserne modtager senest 8. dagen før valget fra folkeregistret 1  

 sæt valglister, der er udarbejdet på grundlag af oplysningerne i det centrale  

 personregister (CPR).
På valglisten er optaget medlemmer af folkekirken, som har bopæl i  

 vedkommende menighedsrådskreds, og som senest den 8. november 1988 er fyldt  

 18 år.
Valglisten består af en hovedvalgliste og en supplementsvalgliste.
 På hovedvalglisten optages de vælgere, der senest 18.-dagen før valget,  

 dvs. senest den 21. oktober 1988, er flyttet til menighedsrådskredsen, og som  

 senest denne dag har anmeldt tilflytningen til kommunens folkeregister.
 På supplementsvalglisten optages vælgere, der ikke er optaget på  

 hovedvalglisten og som senest 11.-dagen før valget, dvs. senest den 28.  

 oktober 1988, er flyttet til menighedsrådskredsen, og som senest denne dag  

 har anmeldt tilflytningen til kommunens folkeregister.
 Vælgere, der senest den 28. oktober 1988 har anmeldt flytning inden for  

 menighedsrådskredsen, er optaget på valglisten under den nye bopæl.
Vælgere, der tilflytter efter den 28. oktober 1988, eller som anmelder  

 tilflytning til kommunens folkeregister efter denne dato, kan ikke optages på  

 valglisten.
De pågældende kan derfor ikke stemme ved valget.
Vælgere, der er optaget på hovedvalglisten, men som i perioden fra dennes  

 udfærdigelse til 28. oktober 1988 fortaber valgretten (fraflytter m.v.) skal  

 slettes af hovedvalglisten.
Til dette brug modtages en sletteliste.
 Valglisten omfatter ikke valgmenighedsmedlemmer (§ 2, stk. 3) eller  

 personer, der er umyndiggjort med retsvirkning her i landet (§ 2, stk. 4).
 Med hensyn til spørgsmålet om medlemskab af folkekirken henvises til § 5 i  

 lov om menighedsråd, jf. lovbekendtgørelse nr. 758 af 7. december 1987.  

 Valgbestyrelsen bør ikke under henvisning til denne bestemmelse slette  

 personer af valglisten, med mindre det med sikkerhed vides, at de står uden  

 for folkekirken.
 Medlemmer af folkekirken, som ikke har dansk indfødsret, har kun valgret,  

 hvis de har haft bopæl her i riget uafbrudt i et år forud for valget og i  

 øvrigt opfylder valgretsbetingelserne.
 Medlemmer af en døvemenighed er - uanset om de har begæret sig optaget på  

 valglisten for den pågældende døvemenighed - optaget på valglisten i den  

 menighedsrådskreds, i hvilken de bor, og er således berettiget til at afgive  

 stemme såvel i bopælssognet som i døvemenigheden.
Særlige menigheder - sognebåndsløsere Personer, der i henhold til særlig bestemmelse er henvist til en bestemt  

 menighed, for hvilken der er oprettet menighedsråd, kan, hvis de har bopæl i  

 en anden menighedsrådskreds, vælge at udøve deres valgret i den  

 menighedsrådskreds, hvortil de således er knyttet.
Dette gælder for eksempel  

 det til en garnison hørende militære personel med ægtefæller og børn, såfremt  

 der måtte være givet særlig bestemmelse om garnisonens kirkelige  

 tilhørsforhold.
 Endvidere kan sognebåndsløsere vælge, om de vil lade sig opføre på  

 valglisten i den menighedsrådskreds, i hvilken de bor, eller i den, som de  

 gennem sognebåndsløsningen har knyttet sig til.
Anmodning om optagelse på valglisten uden for den menighedsrådskreds, hvor  

 vælgeren har bopæl, må fremsættes skriftligt og egenhændigt underskrevet over  

 for formanden for valgbestyrelsen i den menighedsrådskreds, hvor valgretten  

 ønskes udøvet, senest den 13. september.
Anmodningen må fremsættes forud for  

 hvert nyt valg og kan ikke tages til følge, såfremt den anførte frist er  

 overskredet.
Når valgbestyrelsen har registreret en anmodning om optagelse på  

 valglisten skal den give valgbestyrelsen i den menighedsrådskreds, hvor  

 vælgeren har bopæl, meddelelse herom.
Valgbestyrelserne opbevarer de modtagne anmodninger og meddelelser med  

 henblik på at sikre, at de pågældende vælgere kun kan være kandidater eller  

 stillere i den menighedsrådskreds, hvor valgretten ønskes udøvet.
Såfremt  

 afstemning skal finde sted, må der endvidere foretages manuel berigtigelse af  

 de modtagne valglister, da anmodninger om at udøve valgret et andet sted end  

 i bopælssognet ikke registreres i CPR.
Præster Præster har kun valgret i den menighedsrådskreds, hvor de er ansat.  

 Præster, der er ansat i flere menighedsrådskredse, kan vælge, i hvilken kreds  

 de vil udøve deres valgret.
 Valgbestyrelsen i den menighedsrådskreds, hvori præsten er ansat, skal  

 derfor optage præsten på valglisten og give valgbestyrelsen i præstens  

 bopælskreds meddelelse herom, således at præsten kan slettes af valglisten i  

 sidstnævnte kreds.
 Såfremt en præst er ansat i flere menighedsrådskredse, påhviler det de  

 pågældende valgbestyrelser senest den 13. september 1988 at træffe aftale med  

 præsten om, på hvilken valgliste optagelse skal ske.
Kirkefunktionærer Kirkefunktionærer falder ind under de almindelige regler, dvs. at de har  

 valgret og er valgbare på bopælsstedet.
Valgkort Samtidig med valglisterne udsender folkeregistret valgkort til  

 valgbestyrelserne for de vælgere, der er opført på valglisterne.
Valgkortene  

 vil være valgbestyrelserne i hænde senest 8.-dagen før valget, dvs. senest  

 den 31. oktober. 7.-dagen før valget modtages supplementsmaterialet.
 Valgbestyrelserne foretager fornøden kontrol af de modtagne valgkort,  

 forinden disse videresendes til vælgerne.
Valgbestyrelserne skal snarest muligt og senest 7.-dagen før valget, dvs.  

 senest den 1. november, aflevere valgkortene på vedkommende postkontor.
Porto  

 skal betales samtidig med, at valgkortene afleveres på postkontoret til  

 frankostempling.
Valgkortene må derfor ikke lægges i en postkasse.
 Med henblik på at sikre hurtig udbringning skal valgkortene sendes som  

 breve og ikke som tryksager.
 Man opfordrer valgbestyrelsen til at orientere postkontoret om udsendelsen  

 og dennes omfang i god tid før afleveringen til postbesørgelse.
 For så vidt angår vælgere, der i medfør af de regler, der gælder for  

 medlemmer af særlige menigheder og sognebåndsløsere, har anmodet om at blive  

 overført til valglisten i den menighedsrådskreds, der henhører under den  

 pågældende valgbestyrelse, foretager valgbestyrelsen manuel udskrivning af  

 valgkort med navne og adresser på disse vælgere.
 Såfremt en vælger i medfør af nævnte regler har anmodet om at blive  

 overført til valglisten i en anden menighedsrådskreds, og denne anmodning er  

 imødekommet, makulerer valgbestyrelsen på bopælsstedet det modtagne valgkort,  

 og den pågældende slettes af valglisten.
Bekendtgørelse om udsendelse af valgkort Senest 10 dage før valget, dvs. senest den 29. oktober, bekendtgør  

 valgbestyrelsen i de stedlige dagblade eller lokalaviser, at der vil blive  

 udsendt valgkort til vælgerne.
Bekendtgørelsen skal indeholde en opfordring  

 til personer, der mener sig berettiget til at afgive stemme, men som ikke  

 modtager valgkort, samt personer, som fejlagtigt modtager valgkort eller  

 valgkort med fejlagtigt indhold, om at gøre indsigelse til valgbestyrelsen.
Valgbestyrelsen skal behandle eventuelle indsigelser hurtigst muligt.  

 Såfremt indsigelsen tages til følge, foretages rettelse i valglisten, og der  

 udsendes om nødvendigt nyt valgkort.
Rettelser i valglisten kan foretages til  

 og med valgdagen.
 Indkomne klager, og hvad der passerer i anledning af disse, skal indføres  

 i menighedsrådets forhandlingsprotokol, der efter hvert møde skal  

 underskrives af samtlige valgbestyrelsesmedlemmer.
Udgifter Udgifter til udarbejdelse af valgliste og valgkort, lokale, papir og porto  

 m.v. samt til fornøden medhjælp for valgbestyrelsen udredes af kirkekassen.
 Et antal eksemplarer af dette cirkulære vedlægges til fordeling snarest  

 belejligt blandt provsterne og menighedsrådene i stiftet.
Kirkeministeriet, den 10. juni 1988 P.M.V.
 E.B.
