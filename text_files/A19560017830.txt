 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, GØR VITTERLIGT:Folketinget har vedtaget og Vi ved  

 Vort samtykke stadfæstet følgende lov:
 I.
§ 1 Den grundejeren tilkommende ret til fiskeri med ålegårde, jfr. § 7 i lov  

 nr. 500 om saltvandsfiskeri af 19. december 1951, såvel som de rettigheder  

 til fiskeri på søterritoriet, der hviler på særlig adkomst, vil være at  

 ophæve eller afløse efter reglerne i denne lov.
 Det skal dog have sit forblivende ved de særlige om østersfiskeriet  

 gældende regler og ved bestemmelsen i saltvandsfiskerilovens § 10 angående  

 bortfald af de staten tilhørende bundgarnsstader og sildevoddrætsteder.
 II.
§ 2 Til gennemførelse af lovens bestemmelser nedsættes af fiskeriministeren en  

 afløsnings- og taksationskommission på 4 medlemmer.
Formanden skal opfylde  

 betingelserne for at kunne beskikkes som dommer.
Af de øvrige medlemmer skal  

 et repræsentere ålegårdsejerne eller indehaverne af de særlige  

 fiskerirettigheder, et skal repræsentere de frie fiskere, og endelig skal der  

 vælges et medlem, der repræsenterer de fiskere, der er lejere af  

 ålegårdsrettigheder eller særlige fiskerirettigheder.
Sidstnævnte medlem skal  

 dog kun medvirke i kommissionen i de tilfælde, hvor ejeren selv ikke driver  

 fiskeriet.
Fiskeriministeren udpeger endvidere efter de angivne retningslinier en  

 suppleant for formanden og for hver af de øvrige medlemmer.
Suppleanterne  

 tiltræder kommissionen i et medlems forfald såvel som i tilfælde, hvor et  

 medlem bør vige sit sæde, i hvilken henseende reglerne i retsplejelovens §§  

 60, 1. stk., og 62, 1. stk., finder tilsvarende anvendelse.
 Formanden træffer afgørelse af, om han selv eller et medlem bør vige sit  

 sæde.
§ 3 Den i § 2 omhandlede kommission behandler og påkender overensstemmende med  

 de i denne lov indeholdte regler alle spørgsmål, der står i forbindelse med  

 ophævelse eller afløsning af de af denne lov omfattende rettigheder, derunder  

 spørgsmålet om rettighedernes beskaffenhed, omfang og udstrækning samt om  

 vedkommendes adkomst til disse, og fastsætter ved kendelse, om erstatning  

 skal ydes og i bekræftende fald dennes størrelse.
§ 4 Alle afgørelser af kommissionen træffes med stemmeflerhed.
I tilfælde af  

 stemmelighed gør formandens stemme udslaget.
Kommissionens afgørelse er endelig.
Dog kan spørgsmål om, hvorvidt og i  

 hvilket omfang der tilkommer nogen en ret, for hvis afløsning der tilkommer  

 ham erstatning, om den af kommissionen trufne afgørelse har hjemmel i loven,  

 samt om størrelsen af den af kommissionen udmålte erstatning indbringes for  

 domstolene, ved at sag anlægges af eller mod fiskeriministeriet.
Sag mod de  

 private rettighedshavere må være anlagte af fiskeriministeriet inden 1/2 år  

 efter modtagelsen af den i § 15 omhandlede fortegnelse og sag mod  

 fiskeriministeriet inden 8 uger efter den i § 16 omhandlede fremlæggelse af  

 fortegnelsen.
§ 5 De af kommissionen foretagne forretninger indføres i dertil af  

 fiskeriministeren autoriserede protokoller.
Forhandlingerne bør såvidt muligt foregå mundtligt.
De berettigedes  

 påstande samt så meget af de afgivne forklaringer, som af kommissionens  

 formand skønnes fornødent, indføres i protokollen, der ved forhandlingernes  

 slutning underskrives af kommissionens formand.
 For afløsnings- og taksationskommissionens forretninger kan  

 fiskeriministeren iøvrigt fastsætte nærmere regler, herunder med hensyn til  

 offentlighedens adgang til at overvære kommissionens møder.
§ 6 Såfremt rettighedsindehaveren eller andre i afløsningen interesserede, der  

 har fremsat krav om erstatning eller om ret til fortsættelse af fiskeriet,  

 udebliver uden oplyst lovligt forfald, kan deres krav afvises af  

 kommissionen.
Kommissionen kan indkalde de pågældende til personligt møde for  

 at besvare spørgsmål sigtende til sagens oplysning.
 Kommissionen er iøvrigt berettiget til såvel af offentlige myndigheder som  

 af private borgere at fordre meddelt for sagens behandling nødvendige  

 oplysninger.
Enhver er pligtig til efter tilsigelse at give møde og at aflægge  

 vidnesbyrd for kommissionen om, hvad der med hensyn til de i stk. 2  

 omhandlede oplysninger er ham bekendt.
Reglerne i retsplejelovens kapitel 18  

 finder herved tilsvarende anvendelse.
 Med hensyn til fremlæggelse af dokumenter og andre synbare bevismidler  

 gælder retsplejelovens kapitel 28.
§ 7 Medlemmerne af afløsnings- og taksationskommissionen og kommissionens  

 sekretær oppebærer honorarer, hvis størrelse fastsættes på de årlige  

 finanslove.
Der tilkommer medlemmerne og suppleanterne for disse diæter efter  

 de i henhold til tjenestemandsloven fastsatte regler for statens tjenestemænd  

 samt godtgørelse for rejseomkostninger efter regning.
Udgifter til porto,  

 bekendtgørelse m.v. godtgøres ligeledes efter regning.
 Kommissionen bemyndiges til at antage den fornødne medhjælp.
§ 8 Afløsnings- og taksationskommissionen fastsætter, i hvilken rækkefølge der  

 skal foretages afløsning af ålegårdsrettighederne på de enkelte  

 kyststrækninger, og udsteder ved bekendtgørelse 3 gange i statstidende og de  

 stedlige dagblade samt iøvrigt på den måde, kommissionen måtte finde  

 hensigtsmæssig, indkaldelse, hvori alle og enhver, som formener i henhold til  

 denne lov at have krav på erstatning for afløsning af rettigheder -  

 ejendomsret, brugs-, pante- eller afgiftsrettigheder m.v. - med hensyn til  

 fiskeri med ålegårde eller andet særligt fiskeri på søterritoriet udfor en  

 nærmere angivet kyststrækning, samt eventuelle brugere af sådanne rettigheder  

 opfordres til inden 2 måneders forløb fra sidste bekendtgørelse i  

 statstidende for kommissionen at anmelde deres rettigheder og mulige krav på  

 fyldestgørelse af afløsningssummerne.
 Kommissionen sender endvidere meddelelse om indkaldelsen til vedkommende  

 sogneråd.
Undladelse af anmeldelse medfører fortabelse af adgangen til erstatning  

 eller til fyldestgørelse af afløsningssummen eller til fortsat at udøve  

 fiskeriet.
Dog kan kommissionen i ganske særlige tilfælde optage anmeldelser,  

 der indkommer inden et år efter sidste bekendtgørelse i statstidende, til  

 behandling, når det gøres antageligt, at den manglende rettidige anmeldelse  

 er undskyldelig, og behandlingen af det fremsatte krav ikke kommer i strid  

 med nogens ret i henhold til afsagte kendelser.
§ 9 Når den i § 8, stk. 1, omhandlede frist er udløbet, fremmes afløsningen.  

 Kommissionen foranlediger udfærdiget fortegnelser over de anmeldte  

 rettigheder og krav.
§ 10 Med mindst 14 dages varsel vil kommissionen derefter gennem de stedlige  

 dagblade og ved anbefalet brev til den af de pågældende ved anmeldelsen  

 angivne adresse indkalde indehavere af de i henhold til proklamaet anmeldte  

 rettigheder, der berøres af afløsningen, såvel som brugere af fiskeriet til  

 at give møde for kommissionen til varetagelse af deres interesser.
 I indkaldelsen vil derhos være at optage en opfordring til de pågældende  

 om ved mødet at fremlægge dokumentation for deres adkomster eller for deres  

 brugsrettigheder samt, såvidt de ønsker at gøre krav på erstatning, såvidt  

 muligt alle oplysninger om deres årlige indtægter og udgifter ved fiskeriet i  

 tiden 1950-54.
Forsåvidt fiskeriet er overladt andre til brug, må endvidere angives til  

 hvem og den eventuelle lejes størrelse.
Eventuel lejekontrakt må medbringes.
§ 11 Under taksationsforretningen fastsætter kommissionen ved en begrundet  

 kendelse, fra hvilket tidspunkt rettighederne skal ophøre, om erstatning skal  

 ydes og i bekræftende fald dennes størrelse i overensstemmelse med de i § 12  

 givne regler.
 Kommissionen tager i det enkelte tilfælde stilling til, om en besigtigelse  

 på stedet skønnes fornøden, forinden kendelse afsiges.
 Kommissionen træffer endvidere bestemmelse om, i hvilket omfang  

 erstatningen skal udbetales rettighedsejeren, forpagteren eller anden bruger  

 af den faste ejendom, hvortil rettigheden er knyttet, panthaverne eller andre  

 berettigede.
 Erstatningsbeløb under 500 kr. udbetales dog til rettighedsindehaverne  

 eller brugerne, medmindre panthaverne udtrykkelig har fremsat krav om  

 udbetaling til sig.
 Opnås der under forhandlingerne for kommissionen enighed mellem  

 kommissionen og rettighedsindehaverne om, hvorvidt erstatning skal ydes og i  

 bekræftende fald om dennes størrelse, afsiger kommissionen kendelse i  

 overensstemmelse hermed.
§ 12 For afløsningen gælder iøvrigt følgende regler:
 Den, der den 1. januar 1955 ikke har udnyttet sin ålegårdsret eller sin  

 særlige fiskerirettighed i de nærmeste foregående 10 år enten ved eget brug  

 eller ved overladelse af retten til een eller flere andre bestemte personer,  

 er i almindelighed ikke berettiget til erstatning for rettighedernes  

 afløsning.
Såfremt en ålegårdsret har været udlejet mod vederlag, fastsættes  

 erstatningen i almindelighed til et beløb af 12 1/2 gang den gennemsnitlige  

 årlige leje for årene 1950-54. Oplyses det, at ålegårdsretten udelukkende  

 eller dog væsentligst er udnyttet med sådanne mindre redskaber, der i  

 hidtidig praksis er anerkendt som ålegårde, forhøjes erstatningen indtil 14  

 gange den årlige leje.
Ved afløsning af udlejet fiskeri, der hviler på særlig  

 adkomst, fastsættes erstatningen i almindelighed til 14 gange den årlige  

 leje.
 Såfremt den samlede grundskyldpromille i en sognekommune, hvor der findes  

 ålegårdsrettigheder eller særlige fiskerirettigheder, afviger fra den  

 gennemsnitlige grundskyldpromille i landkommunerne, forhøjes, henholdsvis  

 nedsættes, de i stk. 2 omhandlede kapitalisationsfaktorer 12 1/2 og 14 med  

 0,6 for hver afvigelse på 5 promille, dog således, at kapitalisationsfaktoren  

 altid afrundes til det nærmeste hele tal.
Forsåvidt den samlede grundskyldpromille i en kommune ligger under 30  

 promille eller over 70 promille, foretages ikke regulering af  

 kapitalisationsfaktoren for den del af afvigelsen fra gennemsnitspromillen,  

 som ligger udover nævnte promille.
Er de til en ejendom hørende  

 ålegårdsrettigheder eller særlige fiskerirettigheder beliggende i flere  

 kommuner, udregnes kapitalisationsfaktoren på grundlag af gennemsnittet af  

 grundskyldpromillen i de pågældende kommuner.
 Hvis rettigheden er overladt til andre uden vederlag eller for nedsat  

 vederlag og rettighedens indehaver kan antageliggøre særlige forhold som  

 årsag til vederlagsfriheden eller det nedsatte vederlag, anslås fiskeriets  

 værdi ved sammenligning med andet tilsvarende, udlejet fiskeri.
 Oplyses der iøvrigt særlige omstændigheder, der øver indflydelse på  

 rettighedens værdi i handel og vandel, kan erstatningen forhøjes eller  

 nedsættes under hensyn hertil.
 Såfremt ålegårdsrettigheder eller særlige fiskerirettigheder ved  

 nærværende lovs ikrafttræden udnyttes af den fiskeriberettigede selv, anslås  

 fiskeriets værdi under hensyn til andet tilsvarende, udlejet fiskeri.
 I de tilfælde, hvor ålegårdsrettigheder eller andre særlige  

 fiskerirettigheder er udlejet mod vederlag i ål eller andre fiskearter,  

 omsættes disse afgifter til penge ved udmåling af erstatning og ved  

 fastsættelse af lejen for den fremtidige udnyttelse af disse rettigheder.
§ 13 A.
 Dersom retten til fiskeri af den berettigede er overladt til en anden uden  

 vederlag, kan kommissionen, når dette i særlige tilfælde skønnes rimeligt,  

 tillægge brugeren ret til at udnytte fiskeriet for hans levetid eller for et  

 kortere åremål, eventuelt mod et ved kendelse fastsat vederlag.
Såfremt fiskeriet var udlejet 1. oktober 1954, skal den nuværende lejer  

 efter afløsningen have ret til at overtage det mod vederlag afløste  

 ålefiskeri for 20 år, dog mindst for livstid.
Afgår lejeren ved døden inden  

 udløbet af de 20 år, kan hans arvinger overtage fiskeriet for det resterende  

 åremål.
 Såfremt lejeren ikke ønsker at overtage fiskeriet eller senere frasiger  

 sig det med tre måneders varsel til den 1. september, udlejes fiskeriet for  

 den resterende del af perioden ved fiskeriministeriets foranstaltning, dog  

 ikke udover 20 år fra afløsningen at regne.
 I tilfælde, hvor den nuværende lejer selv ønsker at fortsætte fiskeriet,  

 fastsættes lejen til et beløb svarende til 90 pct. af det årlige gennemsnit  

 af den i tiden 1950-54 betalte leje.
 B.
Ved afløsningen af fiskerirettigheder, der udnyttes af den berettigede  

 selv, har den nuværende ejer ret til fortsat at udnytte rettigheden i 20 år,  

 dog mindst for livstid.
I tilfælde af hans død bevarer den med ham samlevende  

 ægtefælle adgangen til at udnytte rettigheden indtil udløbet af fornævnte  

 periode af 20 år, dog mindst for den efterlevende ægtefælles livstid.  

 Endvidere kan kommissionen, når særlige forhold taler herfor, tillade, at  

 eventuelle børn, som gennem længere tid har deltaget i fiskeriet, får ret til  

 at fortsætte dette i deres levetid.
I disse tilfælde udbetales erstatningen  

 ved afløsningen med en nedsættelse, der svarer til 5 pct. rente og rentes  

 rente indtil det tidspunkt, da retten kan påregnes at ophøre.
§ 14 Ved afløsningen af det fiskeri, hvis udstrækning beror på særlig adkomst,  

 beror indholdet af den ret, der tillægges rettighedshaveren eller brugeren i  

 henhold til § 13, fuldtud på den hidtidige adkomst.
Ved afløsningen af ålegårdsrettigheder, der hviler på bestemmelsen i  

 saltvandsfiskerilovens § 7, fastsætter kommissionen grænserne for og det  

 nærmere indhold af den ret, der skal tilkomme rettighedshaveren eller  

 brugeren under hensyn til det hidtil udøvede ålefiskeri.
Kommissionen er ikke  

 herved bundet af de i saltvandsfiskerilovens § 7 givne bestemmelser om  

 ålegårde.
 For det i stk. 2 omhandlede fiskeri gælder iøvrigt følgende bestemmelser:
Den berettigede er pligtig til, såfremt han i det pågældende efterår vil  

 udøve sin ret, inden 1. august at have udsat åleredskabets yderste hovedpæl  

 og desuden en af redskabets inderste pæle, der tillige med hovedpælen angiver  

 redskabets hovedretning, og inden 10. september at have udsat rad og garn i  

 fiskedygtig stand.
Hovedpælen skal rage mindst 1,2 m over vandet ved daglig  

 vandstand og på toppen være forsynet med et mørkt flag.
Beskyttelsen for  

 fiskeriet finder kun sted, medens fangstredskaberne er udsat og ikke længere  

 end til 30. november.
 Ligeledes skal den pågældende inden 1. august til fiskerikontrolløren i  

 det pågældende distrikt ved anbefalet brev give anmeldelse om den af ham  

 indtagne redskabsplads med nøjagtig angivelse af pladsens beliggenhed på  

 kysten, den yderste hovedpæls afstand til nærmeste land samt åleredskabets  

 fangstside(r).
 Fiskere, der vil sætte åleredskaber ved eller udfor rettighedshaverens  

 rettigt afmærkede eller indtagne fiskeplads, skal inden 1. september tydeligt  

 afmærke - ved pæl eller bøje med lyst flag - stedet, hvor de agter at  

 anbringe deres redskaber.
 Tvistigheder mellem rettighedshavere og fiskere om indholdet og  

 udstrækningen af den særlige ret og om, hvor fiskere kan sætte eller bruge  

 deres redskaber uden at skade rettighedshaverens fiskeri, samt om andre  

 spørgsmål angående udøvelsen af rettighedshaverens fiskeriret afgøres af  

 ålegårdsnævnene og ålegårdsovernævnet i overensstemmelse med de i § 7, stk.  

 12-19, i lov nr. 500 af 19. december 1951 om saltvandsfiskeri givne  

 bestemmelser.
 Når retten til fiskeri med ålegårde er afløst indenfor et givet område, er  

 bestemmelserne i saltvandsfiskerilovens § 7, stk. 1-10, uden anvendelse  

 indenfor området.
§ 15 Når kommissionen har afsluttet sin gennemgang af de i et amt inden  

 proklamaets udløb anmeldte rettigheder til ålegårdsfiskeri eller anden særlig  

 ret til fiskeri på søterriroriet, udarbejder den en fortegnelse indeholdende  

 en beregning over de tilkendte erstatninger samt over de rettigheder til  

 fortsat fiskeri, som måtte være anerkendt.
I fortegnelsen opføres alle de i  

 henhold til kommissionens afgørelse erstatningsberettigede sognevis med  

 angivelse af rettighedens art og beliggenhed (matrikuls-betegnelse).  

 Fortegnelsen indsendes til fiskeriministeriet, der efter foretagen gennemgang  

 tilbagesender den til kommissionen med angivelse af, hvilke spørgsmål  

 ministeriet eventuelt måtte have indbragt for retten, og hvilke ministeriet  

 intet har fundet at invende imod.
§ 16 Efter modtagelse af fortegnelserne fra fiskeriministeriet foranstalter  

 kommissionen disse fremlagt til almindelig eftersyn på et passende sted i  

 vedkommende sogn, hvorom bekendtgørelse vil være at indrykke i statstidende  

 og de stedlige dagblade.
I særlige tilfælde kan kommissionen tillige  

 offentliggøre bekendtgørelsen på anden måde, som den måtte finde  

 hensigtsmæssig.
§ 17 Efter udløbet af den i § 4 fastsatte frist for søgsmål mod  

 fiskeriministeriet tilbagesender kommissionen de pågældende fortegnelser med  

 eventuelt tilhørende dokumenter til fiskeriministeriet, der foranlediger  

 afløsningssummerne udbetalt.
 Når kommissionens arbejde er tilendebragt, indsendes  

 kommissionsprotokollen til fiskeriministeriet.
§ 18 Kommissionen udarbejder endelig en fortegnelse over de i forbindelse med  

 afløsningen indrømmede brugsrettigheder med angivelse af vilkårene for disse  

 til brug for fiskerikontrollen for det pågældende kontroldistrikt.  

 Fiskerikontrolløren vil herefter have at føre kontrol med, at vilkårene for  

 meddelelse af brugsrettighederne overholdes.
§ 19 Såfremt gennemsnitsprisen på blankål ved salg fra fiskerne i henhold til  

 de af fiskeriministeriet foretagne årlige statistiske beregninger afviger  

 mere end 15 pct. fra gennemsnitsprisen for det kalenderår, hvori nærværende  

 lov træder i kraft, bemyndiges fiskeriministeren til at træffe bestemmelse om  

 en tilsvarende regulering af de i § 13 omhandlede lejeafgifter.
 Fiskeriministeren kan endvidere nedsætte de nævnte lejeafgifter i  

 tilfælde, hvor den nuværende bruger eller eventuelt den efterfølgende lejer  

 ikke ønsker at fortsætte fiskeriet til den af afløsningskommissionen i  

 henhold til § 13 fastsatte afgift og det ikke skønnes muligt at genudleje  

 fiskeriet til en afgift af denne størrelse.
§ 20 De i § 13 omhandlede afgifter kan i mangel af rettidig betaling inddrives  

 ved udpantning.
§ 21 Udbetaling af erstatningerne sker kontant til den, der ifølge afløsnings-  

 og taksationskommissionens afgørelse er berettiget til at erholde del i  

 disse.
Kan udbetalingerne ikke ske inden 3 måneder efter, at den i § 4  

 omhandlede frist for søgsmål mod fiskeriministeriet er udløbet, tillægges der  

 erstatningbeløbet renter svarende til 5 pct. p.a. af afløsningssummen fra  

 fristens udløb at regne.
De panthaverne tilkommende beløb udbetales kun mod  

 afskrivning på vedkommende pantebreve.
 Er et beløb udbetalt en panthaver, rykker efterfølgende panthavere op for  

 et beløb svarende til det udbetalte.
 Forsåvidt der efter afløsningen fortsat består en til en ejendom knyttet  

 fiskerirettighed, jfr. reglerne i § 13, sender fiskeriministeriet meddelelse  

 herom til vedkommende tinglysningsdommer til notering på ejendommens blad i  

 tingbogen.
 Fra det tidspunkt, da de pågældende fiskerirettigheder er afløst,  

 bortfalder alle skatter af disse rettigheder til stat og kommune, ligesom den  

 tidligere ejer har ret til nedsættelse af ejendomsskyld og grundskyld for den  

 ejendom, hvortil rettigheden har været knyttet, med et beløb, der, forsåvidt  

 rettigheden har været særskilt skyldsat, svarer til det skyldsatte beløb og,  

 forsåvidt rettigheden ikke har været særskilt skyldsat, svarer til 70 pct. af  

 erstatningsbeløbet.
§ 22 For de af kommissionen rekvirerede tingbogsattester, udskrifter m.v.  

 betales intet gebyr eller afgift til statskassen, ligesom de i medfør af  

 denne lov foretagne noteringer og udslettelser af tingbogen foretages uden  

 gebyr til statskassen.
§ 23 Udgiften ved gennemførelse af nærværende lov afholdes af statskassen og  

 bevilges på de årlige finanslove.
§ 24 Denne lov gælder ikke for Færøerne og Grønland.
 GIVET PÅ CHRISTIANSBORG SLOT, DEN 23.  

 JUNI 1956.
 Under Vor Kongelige Hånd og Segl.
 FREDERIK R.
/CHR.
CHRISTIANSEN.
