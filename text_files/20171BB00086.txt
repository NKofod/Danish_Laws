Fremsat den 13. marts 2018 af Martin Henriksen (DF), Kristian Thulesen Dahl (DF), Søren Espersen (DF), Marie Krarup (DF), Christian Langballe (DF), Morten Marinus (DF), Peter Kofod Poulsen (DF) og Peter Skaarup (DF) Forslag til folketingsbeslutning om automatisk inddragelse af opholdstilladelse for udlændinge, der har modtaget kontanthjælp eller starthjælp i 3 år Folketinget pålægger regeringen at fremsætte forslag om ændring af udlændingeloven, så myndighederne som udgangspunkt skal inddrage en udlændings opholdstilladelse, såfremt vedkommende har modtaget kontanthjælp eller starthjælp i 3 år i løbet af den tid, vedkommende har opholdt sig i Danmark.
Bemærkninger til forslaget Danmark er et unikt land med et helt særligt velfærdssystem, som sikrer borgerne mulighed for rimelige økonomiske og sociale forhold.
Det er det, vi i det daglige omtaler som velfærdssamfundet.
Mange generationer af danskere har opbygget velfærdssamfundet.
Velfærdssystemet er baseret på, at alle bidrager til det økonomiske fundament gennem skatter og afgifter.
Omvendt kan borgeren få hjælp og støtte, hvis vedkommende har behov for det.
Det er et helt igennem fornuftigt system, hvor alle yder for på et tidspunkt at kunne nyde, hvis det er nødvendigt.
 Velfærdssystemet er baseret på en omfordeling, som bl.a. skal sikre lige adgang til sygehussystemet, uddannelsessystemet, diverse sociale goder og en værdig alderdom.
Hensigten med velfærdssystemet er helt grundlæggende at varetage danskernes interesser og tryghed.
Det skal ikke betragtes som et udvidet socialkontor for andre landes borgere.
Velfærdssystemet er lavet for og til danskerne.
Danmark er et rigt land.
Men det betyder ikke, at vi af den grund skal agere som andre landes socialkontor, uanset hvor stor sympati man nu engang kan få for borgere i andre landes sociale og økonomiske situation.
Velfærdssystemet er under et stort og voksende pres af både indre og ydre faktorer, og de voksende udgifter til personer med ikkevestlig baggrund/ikkedanske statsborgere er stærkt bekymrende.
Når man kommer udefra og bosætter sig i Danmark, må forudsætningen være, at man bidrager til fællesskabet, bl.a. gennem et arbejde.
Derfor finder forslagsstillerne det rimeligt, at folk, der bosætter sig i Danmark, rent faktisk bidrager til dette fællesskab gennem et arbejde.
Der er desværre mange udlændinge, især fra ikkevestlige lande, som bidrager negativt til samfundet.
Finansministeriet har regnet sig frem til, at udgiften årligt er på 36 mia. kr. (jf. »Store udgifter til indvandrere uden job«, fm.dk, den 22. februar 2018). En væsentlig del af denne udgift skyldes, at mange er på offentlig forsørgelse, hvilket er dybt urimeligt over for det danske folk, som har opbygget velfærdssamfundet.
Forslagsstillerne ønsker at gøre det klart over for udlændinge, at de ikke kan regne med livslang forsørgelse af dem og deres familie.
Der skal være grænser.
Forslagsstillerne foreslår derfor, at der indføres en grænse på 3 år for, hvor lang tid man kan modtage kontanthjælp eller starthjælp.
Hvis man som ikkedansk statsborger har modtaget kontanthjælp eller starthjælp i 3 år og dermed ikke kan forsørge sig selv, skal man som udgangspunkt miste sin opholdstilladelse.
Derfor foreslås det, at myndighederne skal vurdere, om opholdstilladelsen skal inddrages med den begrundelse, at man ikke bidrager til samfundet og ikke har formået at integrere sig.
Det skal være en konkret vurdering i hvert enkelt tilfælde, men det klare udgangspunkt skal være, at opholdstilladelsen inddrages, når en herboende udlænding har modtaget dansk kontanthjælp eller starthjælp i 3 år.
Såfremt den herboende udlænding har mindreårige børn, inddrages også deres opholdstilladelse, medmindre en samlevende eller en ægtefælle kan overtage ansvaret for børnene eller børnene er danske statsborgere.
 Såfremt forslaget vedtages, skal regeringen indkalde til drøftelser med henblik på at fremsætte et konkret lovforslag inden udgangen af 2018.
Skriftlig fremsættelse Martin Henriksen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om automatisk inddragelse af opholdstilladelse for udlændinge, der har modtaget kontanthjælp eller starthjælp i 3 år.
(Beslutningsforslag nr.
B 86) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
