Ankestyrelsens principafgørelse D-18-06 om bortfald af dagpenge - manglende medvirken - arbejdsprøvning - orientering om bortfald af dagpenge - fortrydelsesret - dagpenge Resume:
 Sygedagpengene bortfaldt fra det tidspunkt lønmodtager undlod at medvirke i en arbejdsprøvning, der var iværksat af kommunen.
 Ankestyrelsen lagde vægt på, at lønmodtager forinden var orienteret om, at dagpengene ville bortfalde, hvis han undlod at medvirke i arbejdsprøvningen.
Ankestyrelsen fandt, at den omstændighed, at kommunen ikke samtidig havde orienteret om muligheden for at få genoptaget udbetalingen af dagpenge, hvis lønmodtager senere skiftede mening, ikke ændrede ved afgørelsen.
Ankestyrelsen lagde herved vægt på, at udbetalingen af dagpenge tidligere under sygefraværet var blevet genoptaget efter genstart af arbejdsprøvningen.
 Ankestyrelsen lagde også vægt på, at dagpengene kunne standses, inden der var truffet afgørelse om erstatning for tab af erhvervsevne, hvis der var grundlag for at standse dagpengene efter reglerne om bortfald af dagpenge.
 Love:
Lov om dagpenge ved sygdom eller fødsel - lovbekendtgørelse nr. 1047 af 28. oktober 2004 - § 8, stk. 1, nr. 1 Lov om sygedagpenge - lov nr. 563 af 9. juni 2006 - § 21, stk. 1, nr. 1 Sagsfremstilling:
 Det fremgik af sagen, at lønmodtager blev sygemeldt den 27. maj 2004 på grund af en rygskade i forbindelse med arbejde som landbrugsmedhjælper.
På opfølgningsmøde den 10. marts 2005 i kommunen blev det aftalt, at der skulle iværksættes arbejdsprøvning.
Lønmodtager var mødt den 29. marts 2005 til arbejdsprøvningen og havde herefter meldt sig syg eller udeblev.
På møde den 17. maj 2005 blev det aftalt, at lønmodtager skulle genstarte arbejdsprøvningen, og at kommunen genoptog dagpengeudbetalingen, efter at kommunen tidligere havde meddelt, at dagpengene var bortfaldet pr. 9. maj 2005. Lønmodtager blev samtidig orienteret om, at såfremt han udeblev en uge, ville han blive afmeldt af dagpengesystemet, jf. kommunens brev af 7. juni 2005 om standsning af dagpengeudbetalingen efter den 10. juni 2005.
 Kommunen traf den 10. juni 2005 afgørelse om standsning af udbetalingen af dagpenge og oplyste, at der havde været forsøgt arbejdsprøvning 2 gange med fornødent skånehensyn over for lønmodtagers lidelser, men på grund af manglende fremmøde havde det ikke været muligt at afklare hans fremtidige arbejdsevne.
Det sociale nævn tiltrådte kommunens afgørelse om bortfald af dagpenge, men ændrede tidspunktet for ophør med udbetalingen til den 12. juni 2005, jf.
SM D-18-99.
 Nævnet begrundede afgørelsen med, at lønmodtager ved udeblivelse fra den iværksatte arbejdsprøvning havde undladt at deltage i en af kommunen iværksat optræning med henblik på at genvinde arbejdsevnen, hvorfor retten til dagpenge bortfaldt, jf. dagpengelovens § 8, stk. 1, nr. 1.
 Lønmodtager klagede over nævnets afgørelse.
 I klagen var det anført, at afgørelsen var truffet på et forkert grundlag, idet det ikke på noget tidspunkt var blevet fuldstændigt klarlagt, at lønmodtagers sygemelding skyldtes en arbejdsskade den 26. maj 2004.
 Sagen blev behandlet i principielt møde med henblik på at afklare, om kommunen i tilstrækkelig grad havde orienteret om de dagpengemæssige konsekvenser ved at udeblive fra en iværksat arbejdsprøvning, jf. dagpengelovens § 8, stk. 1, nr. 1.
 Afgørelse:
 Der var grundlag for at lade udbetalingen af sygedagpenge bortfalde efter den 10. juni 2005 på grund af lønmodtagers manglende medvirken til arbejdsprøvning.
 Begrundelsen for afgørelsen var, at lønmodtager havde nægtet at medvirke i en af kommunen iværksat arbejdsprøvning, jf. dagpengelovens § 8, stk. 1, nr. 1.
 Efter denne bestemmelse bortfaldt retten til dagpenge så længe den sikrede mod lægens opfordring hertil nægtede at lade sig indlægge på sygehus eller at modtage nødvendig lægebehandling eller mod lægens eller kommunens opfordring at deltage i hensigtsmæssig optræning for at genvinde arbejdsevnen.
 Det var en forudsætning for at stoppe dagpengeudbetalingen efter dagpengelovens § 8, stk. 1, nr. 1, at den sikrede var tilstrækkeligt orienteret om de dagpengemæssige konsekvenser ved at nægte at deltage.
 Kommunen skulle endvidere orientere den sygemeldte om muligheden for at fortryde at medvirke med den virkning, at udbetalingen af sygedagpenge blev genoptaget fra det tidspunkt, hvor den sygemeldte tilkendegav igen at ville medvirke.
 Om Ankestyrelsens praksis vedrørende genoptagelse af dagpengeudbetalingen efter dagpengelovens § 8, stk. 1, nr. 1, henvistes til SM D-11-03, SM D-15-03 og SM D-9-04.
 Ankestyrelsen lagde vægt på, at det på opfølgningsmøde den 10. marts 2005 blev aftalt, at der skulle iværksættes arbejdsprøvning med skånehensyn over for rygbelastende arbejde.
 Ankestyrelsen lagde også vægt på, at lønmodtager udeblev fra arbejdsprøvning i uge 22 i 2005.
 Ankestyrelsen lagde tillige på baggrund af de lægelige oplysninger vægt på, at der intet var til hinder for, at lønmodtager ville kunne deltage i en arbejdsprøvning, der behørigt tog et vist hensyn til hans ryg, således at større rygbelastende arbejdsmomenter blev undgået.
 Ankestyrelsen lagde endvidere vægt på, at lønmodtager var tilstrækkeligt orienteret om bortfald af dagpenge pr. 10. juni 2005. Ankestyrelsen lagde herved vægt på, at lønmodtager den 17. maj 2005 var orienteret om, at såfremt han udeblev i en uge, ville han blive afmeldt af dagpengesystemet, jf. kommunens brev af 7. juni 2005 om standsning af dagpengeudbetalingen efter den 10. juni 2005.
 Ankestyrelsen lagde også vægt på, at dagpengene kunne standses, inden der var truffet afgørelse om erstatning for tab af erhvervsevne, hvis der var grundlag for at standse dagpengene efter dagpengelovens § 8.
 Ankestyrelsen fandt ikke, at kommunen samtidig med orientering om konsekvenserne af bortfald af dagpenge på grund af manglende medvirken havde orienteret lønmodtager om muligheden for at få genoptaget dagpengeudbetalingen, hvis han fortrød at medvirke til arbejdsprøvningen.
 Dette betød dog ikke, at der ikke var grundlag for at stoppe dagpengeudbetalingen efter den 10. juni 2005.
 Ankestyrelsen lagde herved vægt på, at det på møde i kommunen den 17. maj 2005 blev aftalt at genstarte arbejdsprøvningen og at genoptage dagpengeudbetalingen, efter at kommunen tidligere havde meddelt, at dagpengene var bortfaldet pr. 9. maj 2005.
 Ankestyrelsen anmodede kommunen om fremover at sikre, at sygemeldte udover at blive gjort opmærksom på konsekvenserne om bortfald af dagpenge ved manglende medvirken efter dagpengelovens § 8, stk. 1, nr. 1, også samtidig blev gjort opmærksom på muligheden for at få genoptaget dagpengeudbetalingen.
 Vedrørende nævnets henvisning til SM D-18-99 bemærkede Ankestyrelsen, at der var grundlag for at stoppe udbetalingen af dagpenge efter dagpengelovens § 8, stk. 1, nr. 1 efter det tidspunkt, den sygemeldte undlod at medvirke, hvis kommunen forinden havde orienteret om de dagpengemæssige konsekvenser.
 Ankestyrelsen tilføjede, at hvis lønmodtager efterfølgende tilkendegav, at han ønskede at medvirke til arbejdsprøvning, måtte kommunen tage stilling til, om der var grundlag for at genoptage dagpengeudbetalingen fra dette tidspunkt.
 Ankestyrelsen tiltrådte således delvist det sociale nævns afgørelse.
