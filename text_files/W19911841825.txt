En revisor, der drev selvstændig virksomhed som sådan, var medlem af  

 en musikergruppe.
Gruppen deltog kun i få arrangementer og havde derfor kun  

 beskedne indtægter.
Der var enighed om, at musikervirksomheden var hobby, og  

 indtægterne herved måtte anses for personlig virksomhed, jf.  

 statsskattelovens § 4 og personskattelovens § 3, stk. 1. Udgifterne ved  

 hobbyvirksomheden kunne fradrages, så vidt indtægterne rakte, og uden  

 anvendelse af begrænsningsreglen i ligningslovens § 9, stk. 1.
Statsautoriseret revisor A klagede for indkomståret 1988 over, at de  

 stedlige skattemyndigheder havde nægtet ham et fradrag på 3.138 kr. for  

 udgifter i forbindelse med hobbyvirksomhed.
De stedlige skattemyndigheder  

 havde anset indkomsten ved hobbyvirksomhed for A-indkomst og følgelig  

 reduceret de fradrag, der havde knyttet sig hertil med bundfradraget på 3.200  

 kr. i overensstemmelse med ligningslovens § 9, stk. 1.
 Det var oplyst, at klageren, der drev selvstændig erhvervsvirksomhed som  

 statsautoriseret revisor, igennem de sidste 15 år i varierende omfang havde  

 haft indtægt som musiker i et eller flere orkestre.
 Såvel klageren som skattemyndighederne havde fundet, at klagerens  

 musikervirksomhed var hobbyvirksomhed med de deraf følgende begrænsninger i  

 skattemæssig henseende, herunder manglende mulighed for underskudsfremførsel.
Det var endvidere oplyst, at musikgruppen bestod af 5 personer, og at  

 klageren igennem mange år havde kvitteret for modtagelse af hele orkestrets  

 honorar.
I konsekvens heraf havde han ved udarbejdelse af selvangivelsen  

 medtaget modtagne honorarer som indtægt og betragtet dels de øvrige medlemmer  

 af orkestrets andel af honorarerne, dels udgifter i forbindelsen med  

 erhvervelse af indtægten som fradrag.
Orkestrets årlige bruttoindtægt havde svinget imellem 2.000 kr. og 15.000  

 kr., som skulle dække udgifter til bl.a. transport (leje af bil), leje af  

 lysanlæg, fortæring og udgivelse af demobånd.
Eventuelt resterende honorar  

 blev fordelt mellem gruppens medlemmer, og den enkelte fratrak sine egne  

 udgifter til småanskaffelser og transport samt afskrivninger og  

 vedligeholdelse af instrumenter.
 For 1988 havde bruttoindtægten udgjort 15.690 kr. og nettoindtægten til  

 fordeling 9.709 kr., hvoraf klagerens andel havde udgjort 20% eller 3.138 kr.  

 Klageren havde samtidig haft et individuelt fradrag i forbindelse med  

 hobbyvirksomheden på samme beløb, og dette havde han fratrukket i  

 hobbyindtægten.
De stedlige skattemyndigheder havde til støtte for skatteansættelsen  

 anført, at indtægt fra musikervirksomhed ikke var anset for selvstændig  

 erhvervsvirksomhed, da der var tale om hobby.
Udgifterne i forbindelse hermed  

 kunne derfor alene fradrages som ligningsmæssige fradrag med den følge, at  

 fradragene reduceredes i overensstemmelse med bestemmelsen i ligningslovens §  

 9, stk. 1. De stedlige skattemyndigheder havde henvist til punkt 30 i  

 Skattedepartementets cirkulære nr. 21 af 9. december 1986 om  

 virksomhedsskatteloven, hvoraf det fremgik, at selvstændig erhvervsvirksomhed  

 normalt var kendetegnet ved, at der for egen regning og risiko udøvedes en  

 virksomhed af økonomisk karakter og med det formål at indvinde økonomisk  

 udbytte.
Herudover havde de stedlige skattemyndigheder henvist til cirkulære  

 nr. 116 af 5. oktober 1988 om afgrænsning mellem lønmodtagere og selvstændige  

 erhvervsdrivende og til bemærkningerne til § 1 i lovforslag nr.
L 107 til  

 virksomhedsskatteloven.
Klageren påstod over for Landsskatteretten fradrag i overensstemmelse med  

 reglerne om selvstændig erhvervsvirksomhed, således at fradraget skulle gives  

 i den personlige indkomst og uden bundfradraget, jf. ligningslovens § 9. Til  

 støtte for påstanden henviste klageren til ligningsvejledningen 1989 afsnit C  

 1.1, hvor det anførtes, at overskud ved hobbyvirksomhed skulle medregnes ved  

 indkomstopgørelsen som personlig indkomst, og at der ved opgørelsen af  

 overskuddet, hvilket vil sige nettoindkomsten, kun kunne fratrækkes de  

 omkostninger, der var forbundet med opnåelsen af indkomsten.
Endelig anførte  

 klageren, at skattemyndighederne havde betragtet hans virksomhed som musiker  

 som hobbyvirksomhed, men at reglerne om ligningsmæssige fradrag knyttede sig  

 til lønmodtagervirksomhed, hvilket ikke harmonerede.
Landsskatteretten bemærkede, at det er kendetegnet ved hobbyvirksomhed, at  

 virksomheden ikke drives erhvervsmæssigt, og at der ikke er rimelig udsigt  

 til, at virksomheden i det lange løb vil afkaste et overskud.
Når hensås til  

 oplysningerne i nærværende sag om dels den ringe bruttoindkomst og dels det  

 endnu ringere overskud samt de ganske få arrangementer årligt, var retten  

 enig med de stedlige skattemyndigheder og klageren i, at der var tale om  

 hobbyvirksomhed.
Landsskatteretten bemærkede endvidere, at praksis vedrørende  

 hobbyvirksomhed er således, at der ud fra en konneksitetsbetragtning tillades  

 fradrag for udgifter i forbindelse med den indtægtsgivende hobbyvirksomhed  

 inden for samme år i det omfang, indtægten ved hobbyvirksomheden kan strække  

 til.
Det følge af statsskattelovens § 4 og personskattelovens § 3, stk. 1,  

 der afgrænser personlig indkomst negativt, at indtægter ved hobbyvirksomhed  

 er personlig indkomst.
Et eventuelt underskud i forbindelse med  

 hobbyvirksomhed betragtes som privatforbrug, der ikke er fradragsberettiget.  

 Når hensås til de anskaffelser, klageren havde foretaget, de løse  

 arrangementer, afregningsformen, indtjeningens usikkerhed og udgifternes  

 karakter, fandt retten, at klageren ikke i den heromhandlede henseende kunne  

 betragtes som lønmodtager.
Begrænsningsreglen i ligningslovens § 9 fandtes  

 således ikke anvendelig på klagerens udgifter vedrørende hobbyvirksomhed, og  

 fradraget måtte foretages i den personlige indkomst, jf. personskattelovens §  

 3, stk. 2, nr. 1. Klagerens fradrag blev herefter godkendt.
 LV 1991, C 4.2.4.
