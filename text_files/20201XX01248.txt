Skriftlig fremsættelse (25. maj 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om arbejdsgiveres adgang til at pålægge lønmodtagere test for covid-19 m.v., lov om forebyggelse af smitte med covid-19, når arbejdsgivere stiller bolig til rådighed for ansatte, lov om pligt til at sikre covid-19-test af tilrejsende arbejdskraft efter indrejse i Danmark og lov om udstationering af lønmodtagere m.v. (Udskydelse af solnedgangsklausuler) (Lovforslag nr.
L 235) Lov om arbejdsgiveres adgang til at pålægge lønmodtagere at blive testet for covid-19 m.v. (L 102), lov om forebyggelse af smitte med covid-19, når arbejdsgivere stiller bolig til rådighed for ansatte (L 144) og lov om pligt til at sikre covid-19-test af tilrejsende arbejdskraft efter indrejse i Danmark (L 145) udløber den 1. juli 2021, som følge af lovenes solnedgangsklausuler.
Med lovforslaget foreslås det, at gyldighedsperioden for de tre love forlænges til den 1. november 2021, med det formål at understøtte indsatsen for at begrænse såvel udbredelsen som konsekvenserne af covid-19 i Danmark mest muligt.
På trods af, at stadigt flere er vaccineret, er covid-19-epidemien fortsat en realitet i Danmark.
Der ses høje smitterater i udlandet, og der er fortsat risiko for at nye virusvarianter kommer til Danmark.
 Det er derfor væsentligt, at arbejdsgiverne fortsat bidrager til forebyggelsen af smitte med covid-19 og imødegår udbrud af smitte på vores arbejdspladser, herunder i forhold til indrejsende arbejdskraft, og i boliger som arbejdsgiver stiller til rådighed.
 Lovforslaget medfører, at lønmodtagere kan blive pålagt af deres arbejdsgiver at blive testet for covid-19, hvis det er sagligt begrundet i hensynet til at begrænse spredningen af smitte med covid-19. Lovforslaget medfører også, at der fortsat stilles krav til arbejdsgivere om test af tilrejsende arbejdskraft og krav til de boliger, som arbejdsgiver stiller til rådighed for sine ansatte, samt krav til arbejdsgiver om udarbejdelse af en plan for smitteforebyggelse med covid-19 i boligerne.
 Med lovforslaget vil Arbejdstilsynet og kommunerne fortsat føre tilsyn med henholdsvis overholdelsen af kravet til arbejdsgivere om test af indrejsende arbejdskraft og med de boliger, der stilles til rådighed af arbejdsgiver, samt planen for smitteforebyggende tiltag.
 Det foreslås, at loven træder i kraft den 1. juli 2021 og gælder i en afgrænset periode frem til den 1. november 2021, hvor den automatisk ophæves, medmindre Folketinget forinden beslutter at forlænge gyldighedsperioden igen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
