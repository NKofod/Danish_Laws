Fremsat den 6. november 2020 af Pernille Vermund (NB), Lars Boje Mathiesen (NB), Peter Seier Christensen (NB) og Mette Thiesen (NB) Forslag til folketingsbeslutning om udvisning af kriminelle udlændinge efter første dom Folketinget pålægger regeringen at etablere det nødvendige lovgrundlag inden udgangen af folketingsåret 2020/21, så kriminelle udlændinge konsekvent udvises efter første dom.
Bemærkninger til forslaget Beslutningsforslaget er en genfremsættelse af beslutningsforslag nr.
B 87, folketingsåret 2019-20. Der henvises til www.folketingstidende.dk, Folketingstidende 2019-20, tillæg A, B 87 som fremsat.
Fortolkningen af udvisningsreglerne i Danmark leder til, at kriminelle udlændinge forbliver i Danmark.
Når kriminelle udlændinge får lov til at blive, skabes der en evigt voksende kreds af ofre, som kunne undgås.
Der er eksempler på, at domstolene selv i sager om meget grov kriminalitet ikke finder, at de kan udvise den kriminelle udlænding.
I svar på § 20-spørgsmål nr.
S 19, folketingsåret 2019-20, tilkendegiver regeringen, at kriminelle udlændinge, som misbruger deres ophold i Danmark til at begå kriminalitet, ikke har noget at gøre i Danmark.
Men regeringen mangler at sætte handling bag ordene.
Selv om en udlænding tidligere er tildelt en dom med advarsel om, at fortsat kriminalitet kan føre til udvisning, betyder ny kriminalitet ikke, at vedkommende bliver udvist.
Derfor er den nuværende ordning, der har erstattet betingede udvisninger med en advarselsordning, utilstrækkelig.
Når kriminelle udlændinge ikke udvises for deres kriminalitet, bærer vi som lovgivere ansvaret for, at flere borgere bliver ofre for forbrydelser.
Det er uretfærdigt, urimeligt og unødvendigt.
Det er et urimeligt privilegium, der gives til kriminelle udlændinge, og danskernes ret til at være i sikkerhed i deres eget land krænkes.
Hverken danskerne, de unødvendige ofre eller de lovlydige udlændinge, der vil Danmark, kan være tjent med, at kriminelle udlændinge ikke udvises konsekvent og efter første dom.
Beslutningsforslaget forudsætter ikke, at Danmark melder sig ud af Den Europæiske Menneskerettighedskonvention (EMRK). Beslutningsforslaget forudsætter, at det ved lov besluttes at fravige Danmarks internationale forpligtelser, herunder EMRK, i sager om udvisning af kriminelle udlændinge.
Her skal hensynet til danskernes sikkerhed og hensynet til dem, der ellers ville blive ofre, stå over hensynet til konventioner, der tager mere hensyn til forbryder end offer.
At kriminelle udlændinge udvises konsekvent, indebærer, at de udvises for bestandig, og at regeringen også håndhæver udvisningerne.
Der indsættes en bagatelgrænse.
Forslagsstillerne ønsker med beslutningsforslaget, at udlændinge skal udvises for bestandig, når de dømmes til udvisning.
Samtidig skal regeringen sikre en effektiv og hurtig håndhævelse af udvisningen.
Skriftlig fremsættelse Fremsat af :Pernille Vermund (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udvisning af kriminelle udlændinge efter første dom.
(Beslutningsforslag nr.
B 78) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
