Et selskab A A/S drev virksomhed med produktion og salg af  

 spilleautomater.
A A/S ønskede at udskille drifts- og salgsaktiviteterne til  

 et nystiftet selskab B A/S, hvorefter A A/S skulle fungere som et holding- og  

 finansieringsselskab.
I forbindelse med overdragelsen af drifts- og  

 salgsaktiviteterne skulle A A/S's debitorer og driftsmidler forblive i  

 holding- og finansieringsselskabet, medens resten skulle overføres til B A/S.
 Ligningsrådet fandt, at driftsmidlerne og debitorerne udgjorde en  

 integreret del af virksomheden, hvorefter disse skulle følge  

 virksomhedsgrenen.
A A/S har siden 1988 drevet virksomhed med produktion og salg af  

 spilleautomater.
Da der siden hen er kommet flere aktiviteter til, ønskede A  

 A/S pr. 1. oktober 1997 at udskille drifts- og salgsaktiviteterne til et  

 nystiftet selskab B A/S.
B A/S skulle stiftes ved apportindskud af de overdragne aktiver og  

 passiver.
Overdragelsen skulle ske til handelsværdi, og overdragelsen  

 omfattede goodwill, varebeholdninger samt øvrige gæld.
Tilbage i A A/S forblev ejendomme, driftsmidler, kapitalandele i andre  

 selskaber, tilgodehavender, likvider, prioritetsgæld, selskabsskatter samt  

 øvrige gæld.
Efter tilførslen var det planen, at holding- og  

 finansieringsselskabet skulle leje bygninger og driftsmidler ud til B A/S og  

 de associerede selskaber.
 I henhold til cirkulære nr. 31. af 22. februar 1996 til fusionsskatteloven  

 skal tilførsel af aktiver omfatte samtlige aktiver og passiver, der kan  

 henføres til den gren af virksomheden, som tilføres.
Det var Ligningsrådets opfattelse, at debitorerne udgjorde en integreret  

 del af virksomhed.
Dog kan længerevarende finansieringsvirksomhed herunder  

 kontraktskunder betragtes som en selvstændig gren af en virksomhed, medens  

 debitorer - som betaler inden for normal kredittid - har en så tæt  

 tilknytning til de overdragne driftsaktiviteter, at disse skal følge grenen.
 Ligningsrådet fandt, at kontraktskunder - som får købet finansieret over 2  

 til 3 år - kunne forblive i A A/S, medens debitorerne - som betaler indenfor  

 normal kredittid - skulle overdrages til B A/S.
Ligningsrådet fandt endvidere, at driftsmidler som påtænktes udlejet ikke  

 kunne opfattes som en selvstændig gren af en virksomhed, men ligesom  

 debitorerne skulle følge virksomhedsgrenen.
Baggrunden herfor var, at A A/S  

 ikke inden tilførslen havde drevet virksomhed med udlejning af driftsmidler.
 Tilladelsen til skattefri tilførsel af aktiver blev således givet med det  

 vilkår, at debitorerne og driftsmidlerne skulle overdrages til B A/S.
