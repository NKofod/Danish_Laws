 Resumé  



  

 En ansøger der havde indstillet sig selv til posten som formand for et  

 huslejenævn, klagede til ombudsmanden over at statsamtet beskikkede den af  

 kommunen indstillede person uden at vurdere hvem af kandidaterne der var  

 bedst  

 kvalificeret.
Ombudsmanden udtalte at der i sager om beskikkelse af personer  

 til et offentligt hverv skal foretages en konkret vurdering af hvem der er  

 bedst kvalificeret, på samme måde som i egentlige ansættelsessager.
Ved  

 udelukkende at lægge vægt på kommunens indstilling havde statsamtet sat  

 skønnet  

 under regel.
Ombudsmanden mente det var meget kritisabelt at  

 statsamtet ikke  

 rettede sig efter en tidligere afgørelse herom fra ressortministeriet.  

 Beskikkelsen måtte anses for en afgørelse i forvaltningslovens forstand.  

 Afgørelsen var mangelfuldt begrundet og skulle have været ledsaget af en  

 klagevejledning.
 Endvidere burde Socialministeriet, der havde behandlet sagen som  

 sektortilsynsmyndighed, have behandlet sagen som klagemyndighed. (J.nr.  

 2002-3563-161).
Beskikkelse af formand for huslejenævn  

  

 Skøn under regel.
Begrundelse.
Klagevejledning.
Rekurs Det fremgår af sagen at  

 Statsamtet København den 21. november 2001 bad Hvidovre Kommune om forslag  

 til  

 beskikkelse af formand og suppleant for formanden for kommunens huslejenævn  

 for perioden 1. januar 2002 til 31. december 2005.
I brev af 11. december 2001  

 til statsamtet indstillede A sig selv til beskikkelse som formand.
A nævnte  

 bl.a. at han var uafhængig af kommunale interesser.
 Statsamtet sendte den 13.  

 december 2001 As brev til kommunalbestyrelsen i Hvidovre Kommune med  

 anmodning om en udtalelse.
 Endvidere bad statsamtet A i  

 brev af 13. december 2001 om at oplyse om A fortsat var bestallingshavende  

 advokat.
 I brev af 17. december 2001  

 til statsamtet meddelte kommunen at det på et kommunalbestyrelsesmøde den 11.  

 december 2001 blev besluttet at indstille B til formandsposten.
 Den 6. januar 2002 svarede A  

 statsamtet at han havde bestalling.
På et møde den 29. januar  

 2002 behandlede kommunalbestyrelsen statsamtets anmodning om en udtalelse.
Af  

 mødearket fremgik bl.a. at formanden ikke må have særlig tilknytning til  

 grundejer- eller ejerorganisationer eller være erhvervsmæssigt interesseret i  

 ejendomshandler.
Endvidere fremgik det at der foreligger en  

 ombudsmandsudtalelse  

 om at en praktiserende advokat af hensyn til faren for interessekonflikter  

 ikke bør beskikkes som formand.
Det oplystes at A ifølge oplysninger fra  

 Advokatsamfundet  

 p.t. drev egen advokatvirksomhed.
 I brev af 31. januar 2002  

 meddelte kommunen statsamtet at man fastholdt indstillingen fra 11. december  

 2001 idet den pågældende person i den forudgående periode havde forvaltet  

 opgaven tilfredsstillende, og fordi der ikke til det konstituerende møde  

 forelå  

 nogen indstilling fra A.
 Den 11. februar 2002 sendte  

 statsamtet A kopi af kommunens udtalelse med henblik på As eventuelle  

 bemærkninger.
I brev af 16. februar 2002  

 til statsamtet kommenterede A kommunens udtalelse.
A anførte bl.a. at han var  

 langt bedre kvalificeret end den person som var indstillet til  

 formandsposten.
 Statsamtet meddelte A i brev  

 af 22. marts 2002 at statsamtet ikke havde fundet grundlag for at fravige  

 kommunens indstilling.
A klagede herefter til mig i  

 brev af 1. april  

 2002. A  

 anførte bl.a. at afgørelsen var usaglig, og at statsamtet ikke havde anlagt  

 saglige bedømmelseskriterier, men alene havde lagt vægt på at den beskikkede  

 var indstillet af kommunen.
A henviste til en anden lignende sag her ved  

 embedet angående forrige udnævnelsesperiode [Folketingets Ombudsmands  

 beretning for 2002, s. 121*].
A mente at der lå politiske hensyn bag  

 kommunens  

 indstilling.
 Jeg sendte den 11. april 2002  

 klagen videre til Socialministeriet.
Socialministeriet bad den 25.  

 september 2002 statsamtet om en udtalelse.
Statsamtet svarede den 11. oktober  

 2002 at det henholdt sig til afgørelsen af 22. marts 2002.
 I brev af 31. oktober 2002  

 til A skrev ministeriet bl.a. følgende:
Klage over et statsamts  

 afgørelse til en statslig myndighed forudsætter normalt en udtrykkelig  

 lovbestemmelse om en sådan klageadgang.
En sådan klageadgang følger ikke af  

 boligreguleringslovens regler om beskikkelse af formanden for et huslejenævn.
Socialministeriet fører dog  

 som ressortministerium et almindeligt sektortilsyn med de beslutninger, som  

 træffes i forbindelse med beskikkelse af huslejenævnsformænd.
Dette  

 indebærer,  

 at ministeriet fører et konstaterende legalitetstilsyn og har kompetence til  

 ved uforbindende udtalelser at kunne konstatere om lovgivningen er overholdt  

 ved generelle beslutninger eller i konkrete sager på området.
 Ministeriet har på denne  

 baggrund foretaget en konkret vurdering af Deres klage over Statsamtet  

 Københavns afgørelse af 22. marts 2002, hvorved statsamtet fastholder den  

 tidligere  

 beskikkelse af formanden for Hvidovre Huslejenævn.
 På denne baggrund lægger  

 Socialministeriet til grund, at Hvidovre Kommunalbestyrelse har taget  

 stilling til Deres indstilling af Dem selv til formandshvervet i  

 huslejenævnet,  

 idet Deres indstilling på foranledning af Statsamtet København har været  

 forelagt på kommunalbestyrelsens møde den 29. januar 2002.
 Socialministeriet lægger  

 endvidere til grund, at Statsamtet København har taget stilling til Deres  

 indstilling af Dem selv til formandshvervet, idet statsamtet har meddelt, at  

 man  

 ikke har fundet grundlag for at fravige Hvidovre Kommunes indstilling.
Det skal dog i denne  

 forbindelse tilføjes, at Socialministeriet er mest tilbøjelig til at være af  

 den opfattelse, at det ville være hensigtsmæssigt, hvis en afgørelse, som den  

 Statsamtet København har meddelt ved brev af 22. marts 2002, af hensyn til  

 modtageren, var ledsaget af en mere præcis begrundelse.
Dette forhold kan dog  

 ikke efter ministeriets opfattelse føre til, at der kan konstateres  

 indikationer  

 for, at afgørelsen som sådan er truffet på et usagligt grundlag.
 På denne baggrund finder  

 Socialministeriet derfor ikke, at beskikkelsen af formanden for Hvidovre  

 Huslejenævn for perioden 1. januar 2002 til 31. december 2005 er sket på  

 baggrund  

 af usaglige kriterier.
Socialministeriet skal derfor  

 meddele, at ministeriet ikke har fundet grundlag for at foretage sig videre i  

 anledning af Deres klage. A klagede igen til mig i brev  

 af 3. november  

 2002. A  

 skrev bl.a. at statsamtet ikke havde foretaget et sagligt skøn idet det var  

 uklart hvad skønnet beroede på.
Der var således ingen begrundelse for hvorfor  

 statsamtet ikke fandt grundlag for at fravige kommunens indstilling.
Jeg bad myndighederne om en  

 udtalelse i sagen.
Jeg bad ministeriet uddybe opfattelsen af at klage over et  

 statsamts afgørelse til en statslig myndighed  bortset fra tilfælde  

 hvor ministeriet  

 behandler sagen som sektortilsyn  normalt forudsætter en udtrykkelig  

 lovbestemmelse om en sådan klageadgang.
 I brev af 19. december 2002  

 til ministeriet udtalte statsamtet bl.a. følgende:
Det skal i den anledning  

 bemærkes, at statsamtet har givet en meget kort begrundelse i afgørelsen af  

 22. marts 2002, hvorved der blev meddelt (A) afslag på beskikkelse som  

 formand  

 for huslejenævnet.
Dette skal ses på baggrund af, at statsamtet ved den  

 forrige  

 beskikkelse gjorde (A) bekendt med baggrunden for afgørelsen, der hvilede på  

 en mangeårig praksis.
Denne praksis blev endvidere nærmere uddybet ved  

 Stiftamtmand ( )s breve af 24. og 30. marts 1998 til (A). Brevene  

 vedlægges i  

 kopi til ministeriets orientering.
Statsamtet følger fortsat den  

 praksis, som er fulgt igennem mange år, hvorefter statsamtet følger  

 kommunalbestyrelsens indstilling i sagen, såfremt den indstillede opfylder  

 betingelserne for at blive beskikket.
Det er statsamtets opfattelse, at (A)  

 som  

 nævnt måtte være bekendt med statsamtets praksis.
Statsamtet har således ej  

 heller ved den seneste beskikkelse foretaget et konkret skøn om, hvorvidt (A)  

 opfylder de i lov om midlertidig regulering af boligforholdene § 36, stk. 2,  

 anførte betingelser for at blive beskikket som formand for et  

 huslejenævn. Hvidovre Kommune udtalte i  

 brev af 3. februar 2003 til ministeriet bl.a. følgende:
 Kommunalbestyrelsen skal  

 herefter udtale, at man som også anført i brev af 31. januar 2002 til  

 Tilsynsrådet for Københavns Amt, fastholder udpegningen af de nævnte som  

 formand og næstformand fra d. 11. december 2001, idet (B) i den foregående  

 periode har forvaltet opgaven tilfredsstillende og fordi der ikke til det  

 konstituerende møde forelå nogen indstilling fra (A).
 Kommunalbestyrelsen har  

 således ikke mere at tilføje til sin beslutning om udpegningen.
Det kan imidlertid  

 supplerende oplyses at (A) er praktiserende advokat og også ifølge  

 Advokatsamfundets  

 oplysninger var dette på tidspunktet for udpegningen.
Folketingets Ombudsmand  

 har ved FOB 1971.27 udtalt overfor Boligministeriet at en praktiserende  

 advokat af hensyn til interessekonflikter ikke bør beskikkes som formand for  

 huslejenævnet. Socialministeriet udtalte i  

 brev af 11. april 2003 til mig bl.a. følgende:
 I Socialministeriets  

 afgørelse af 31. oktober 2002 har ministeriet oplyst, at klagen er behandlet  

 indenfor rammerne af ministeriets almindelige sektortilsyn, idet ministeriet  

 er  

 ressortministerium i forhold til bestemmelser i boligreguleringsloven,  

 herunder bestemmelsen i lovens § 36, stk. 2, om at formanden for  

 huslejenævnet beskikkes af amtmanden.
Dette forhold er begrundet i,  

 at der ikke i loven er en lovbestemt klageadgang til Socialministeriet.
Det  

 var i denne forbindelse implicit lagt til grund, at der ikke består et  

 over/underordnelsesforhold imellem statsamtet og Socialministeriet.
 Socialministeriet har på  

 grundlag af ombudsmandens henvendelse revurderet denne forudsætning.
Socialministeriet har på den  

 baggrund taget sagen op til fornyet behandling således, at klagen nu er  

 behandlet på grundlag af den klageadgang, som følger af det almindelige  

 administrative myndighedshierarki i nærværende relation, idet ministeriet dog  

 samtidig skal bemærke, at forholdet ikke har haft konkret betydning for  

 behandlingen af klagesagen.
Ministeriets afgørelse er således truffet på  

 grundlag af en konkret vurdering af den rejste klage over statsamtets  

 afgørelse.
 Socialministeriet har på  

 foranledning af ombudsmanden indhentet udtalelser fra Statsamtet København og  

 Hvidovre Kommune vedrørende den af (A) rejste klage, som vedlægges i kopi.
 Socialministeriet skal  

 herefter meddele, at de indhentede udtalelser ikke giver ministeriet  

 anledning  

 til yderligere bemærkninger.
Idet Socialministeriet ikke  

 finder, at der med (A)s klage over ministeriets afgørelse af 31.  

 oktober 2002  

 er fremkommet nye oplysninger i sagen, som giver ministeriet anledning til  

 yderligere overvejelser, skal ministeriet meddele, at man i det hele kan  

 henholde  

 sig til det i nævnte afgørelse anførte. I brev af 6. maj 2003  

 kommenterede A myndighedernes udtalelser.
Ombudsmandens udtalelse Lov om midlertidig regulering af boligforholdene (lovbekendtgørelse nr.  

 348 af 14. maj 2001) indeholder i § 36, stk. 1 og 2, følgende bestemmelser:
   

  

 § 36.  

  

 Et huslejenævn skal bestå af en formand og to andre medlemmer.
Stk. 2.  

  

 Formanden beskikkes af amtmanden, i København af overpræsidenten efter  

 indstilling fra kommunalbestyrelsen.
Formanden skal have bestået juridisk  

 kandidateksamen.
Han må ikke have særlig tilknytning til grundejer- eller  

 lejerorganisationer eller være erhvervsmæssigt interesseret i  

 ejendomshandeler. Bestemmelsen om at formanden beskikkes efter indstilling fra  

 kommunalbestyrelsen, blev indsat ved lov nr. 406 af 31. maj 2000 der trådte i  

 kraft den 1. januar 2001. Af lovens forarbejder (Folketingstidende 1999-00,  

 tillæg A, s. 6248ff) fremgår følgende om ændringen:
Det foreslås præciseret, at  

 det påhviler kommunalbestyrelsen at foretage indstilling vedrørende formand  

 for huslejenævn og ankenævn. 1. Kommunens indstilling De kvalifikationer en  

 kandidat til formandsposten skal være i besiddelse af, fremgår af § 36, stk.  

 2, 2. og 3. pkt., og § 37, stk. 1. Inden for disse rammer beror kommunens  

 indstilling på en vurdering af hvem kommunalbestyrelsen anser for bedst egnet  

 til hvervet.
Som ombudsmand har jeg ikke særlige forudsætninger for at  

 vurdere  

 dette på en anden og bedre måde end kommunalbestyrelsen.
Normalt kan jeg  

 derfor  

 ikke kritisere sådanne indstillinger.
Kun hvis der foreligger særlige  

 omstændigheder,  

 vil jeg kunne kritisere indstillingen.
Det kan f.eks. være tilfældet hvis  

 indstillingen bygger på usaglige kriterier.
De har anført at der lå  

 politiske hensyn bag kommunens indstilling.
Kommunen har begrundet  

 indstillingen med at (B) i den foregående periode havde forvaltet opgaven  

 tilfredsstillende.
Kommunen var desuden opmærksom på at De drev egen  

 advokatvirksomhed.
 Efter min gennemgang af sagen  

 har jeg ikke holdepunkter for at antage at kommunen har lagt usaglige  

 kriterier til grund for indstillingen.
 Jeg har herefter ikke  

 grundlag for kritik af kommunens indstilling.
2. Statsamtets afgørelse a.  

  

 Statsamtet har udtalt at det efter fast praksis følger  

 kommunalbestyrelsens indstilling hvis den indstillede opfylder betingelserne  

 for at blive beskikket.
Statsamtet har således ikke foretaget et konkret skøn  

 over hvorvidt De var kvalificeret til hvervet.
Som nævnt ovenfor fremgår det  

 af boligreguleringslovens § 36, stk. 2, 1. pkt., at kommunerne er blevet  

 pålagt at foretage en indstilling til statsamtet.
Det kan derimod ikke  

 udledes  

 af bestemmelsen at statsamtet har pligt til at beskikke den person som  

 kommunen indstiller.
Ved besættelse af stillinger  

 i det offentlige gælder et almindeligt princip om at stillingen skal besættes  

 med den mest kvalificerede ansøger.
Jeg henviser til Kaj Larsen mfl.,  

 Forvaltningsret, 2. udgave (2002), s. 204 og  

 209f.
Det er således forudsat at der i  

 ansættelsessager foretages en konkret vurdering af hvem der er bedst  

 kvalificeret.
 Efter min opfattelse må det  

 antages at der i sager om beskikkelse af personer til et offentligt hverv  

 skal  

 foretages en konkret vurdering af hvem der er bedst kvalificeret, på samme  

 måde som i egentlige ansættelsessager.
Jeg har i den forbindelse  

 lagt vægt på at sager om beskikkelse af personer til et offentligt hverv i  

 flere andre henseender er underlagt de samme regler som egentlige  

 ansættelsessager.
I den sag som er gengivet i Folketingets Ombudsmands  

 beretning  

 for 1998, s. 167ff*, har jeg således givet udtryk for at jeg ikke kunne  

 kritisere at Justitsministeriet anså sagen om udpegning af medlemmer til  

 undersøgelseskommissionen  

 vedrørende den færøske banksag for at være omfattet af bestemmelsen i  

 offentlighedslovens § 2, stk. 2, 1. pkt., om aktindsigt i sager om ansættelse  

 i  

 det offentliges tjeneste.
En tilsvarende opfattelse vedrørende sagen om  

 nedsættelse af Højskoleudvalget har jeg givet udtryk for i den sag som er  

 gengivet i Folketingets Ombudsmands beretning for 1999, s. 516ff*. Endvidere  

 har jeg i den sag som er optrykt i Folketingets Ombudsmands beretning for  

 1992, s. 219ff*, udtalt at en vurderingsformand der var beskikket af  

 skatteministeren,  

 var omfattet af det almindelige krav til det offentliges personale om  

 decorum,  

 det vil sige at vedkommende skulle vise sig værdig til den agtelse og tillid  

 som stillingen krævede, jf. princippet i tjenestemandslovens § 10. Det er  

 anført i Oliver Talevski mfl., Undersøgelseskommissioner,  

 Embedsmandsansvaret,  

 Folketingets Rolle (2002), s.  

 41f,  

 at en sag om udpegning af medlemmer til en undersøgelseskommission må anses  

 for en sag om ansættelse i det offentliges tjeneste.
 Ved beslutningen om hvem der  

 skulle beskikkes som formand for huslejenævnet, skulle der derfor foretages  

 en  

 vurdering af hvem der var bedst kvalificeret.
Statsamtet har ikke foretaget  

 en sådan vurdering i denne sag, men har udelukkende lagt vægt på hvem der var  

 indstillet af kommunen.
Efter min opfattelse skal kommunens indstilling  

 tillægges betydning ved bedømmelsen af hvem der er bedst kvalificeret, men  

 hvis beskikkelsen udelukkende baseres på indstillingen, foreligger der en  

 afskæring af skønnet.
Det er almindelig antaget at  

 en forvaltningsmyndighed ikke uden særlige holdepunkter i lovgivningen  

 lovligt kan sætte et lovbestemt skøn under regel ved at opstille  

 interne  

 regler der afskærer eller kraftigt begrænser skønnet.
Som udgangspunkt er en  

 forvaltningsmyndighed således forpligtet til i hvert enkelt tilfælde at  

 inddrage relevante og saglige kriterier og i forhold hertil træffe en  

 afgørelse  

 efter en konkret vurdering, jf.
Jon Andersen mfl., Forvaltningsret, 2. udgave  

 (2002), s. 360ff, og Jens Garde, Forvaltningsret  Almindelige emner  

 (1997),  

 s. 222.
Det er på denne baggrund min  

 opfattelse at statsamtet burde have foretaget et konkret skøn over hvem der  

 måtte anses for bedst kvalificeret.
I betragtning af at By- og  

 Boligministeriet  

 i sin afgørelse af 21. september 2000 i den tidligere sag, som jeg har nævnt  

 ovenfor, udtalte sig på linje hermed, anser jeg det for meget kritisabelt at  

 statsamtet ikke rettede sig efter ressortministeriets afgørelse og foretog et  

 konkret skøn i denne sag.
Socialministeriet, som nu har overtaget By- og  

 Boligministeriets kompetence på dette område, burde have påtalt dette.
Jeg  

 har  

 gjort statsamtet og Socialministeriet bekendt med min opfattelse, men  

 foretager mig i øvrigt ikke mere vedrørende dette punkt.
b.  

  

 Ansættelse af personer i det offentlige er afgørelser i  

 forvaltningslovens forstand.
Jeg henviser til Kaj Larsen mfl.,  

 Forvaltningsret,  

 2. udgave (2002), s. 47, og, for så vidt angår udpegning af personer som  

 medlemmer af en kommission, til det ovenfor under  

  

 a.  

  

 nævnte værk af Oliver Talevski mfl., s. 41. Jeg kan desuden henvise  

 til Justitsministeriets cirkulæreskrivelse af 14. juli 1998 om fremgangsmåden  

 ved antagelse af beneficerede advokater.
På linje hermed må  

 beskikkelsen som formand for et huslejenævn anses for en afgørelse i  

 forvaltningslovens  

 forstand.
Dette indebærer at forvaltningslovens regler om bl.a. begrundelse  

 og  

 klagevejledning skal finde anvendelse.
Efter forvaltningslovens §  

 24, stk. 1, skal en begrundelse for en afgørelse indeholde en henvisning til  

 de  

 retsregler i henhold til hvilke afgørelsen er truffet.
I det omfang  

 afgørelsen  

 efter disse regler beror på et administrativt skøn, skal begrundelsen tillige  

 angive de hovedhensyn der har været bestemmende for skønsudøvelsen.
 Afgørelsen blev begrundet med  

 at statsamtet ikke havde fundet grundlag for at fravige kommunens  

 indstilling.  

 Der blev ikke givet nogen forklaring på dette.
 Statsamtet har henvist til at  

 De fra den tidligere sag måtte være bekendt med statsamtets praksis på  

 området.
Begrundelseskravet i § 24,  

 stk. 1, er uafhængigt af om adressaten for afgørelsen i forvejen er bekendt  

 med de nævnte oplysninger.
Derfor burde statsamtet have henvist til den  

 gældende praksis og redegjort for denne, eventuelt i form af en henvisning  

 til  

 den tidligere sag.
 Henset til at By- og  

 Boligministeriet underkendte statsamtets praksis i afgørelsen af 21.  

 september  

 2000, burde statsamtet tillige have forklaret hvorfor det alligevel fastholdt  

 denne.
Jeg anser det for beklageligt  

 at statsamtet undlod at give de nævnte begrundelser.
Socialministeriet burde  

 i sin afgørelse af 31. oktober 2002 have henvist til § 24, stk. 1, i stedet  

 for  

 til hensigtsmæssighedsbetragtninger.
Jeg har gjort myndighederne bekendt med  

 min opfattelse.
 Statsamtets afgørelse burde  

 desuden have været ledsaget af en klagevejledning, jf. forvaltningslovens §  

 25,  

 stk. 1. Jeg anser det for beklageligt at dette ikke skete.
3. Socialministeriets afgørelse I sin afgørelse af 31.  

 oktober 2002 skrev ministeriet at klage over et statsamts afgørelse til en  

 statslig myndighed normalt forudsætter en udtrykkelig lovbestemmelse om en  

 sådan klageadgang.
Ministeriet behandlede derfor sagen som  

 sektortilsynsmyndighed.
 I sin udtalelse til mig har  

 ministeriet oplyst at det har revurderet den nævnte forudsætning og nu har  

 behandlet klagen på grundlag af den klageadgang som følger af det almindelige  

 administrative myndighedshierarki i nærværende relation.
Jeg anser det for beklageligt  

 at ministeriet ikke fra starten behandlede sagen som klagemyndighed.
Jeg har  

 gjort ministeriet bekendt med min opfattelse, men foretager mig ikke mere  

 vedrørende dette punkt. NOTER: (*)  

 FOB 2002, s.121,  

 FOB 1998, s.167,  

 FOB 1999, s.516, og  

 FOB 1992, s.219.
