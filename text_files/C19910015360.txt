(Planlovens § 41 og forholdet til  

 sommerhusloven) 1. Planlovens § 41 Med virkning fra 1. oktober 1991 er der indført nye regler om  

 pensionisters ret til at bo hele året i en bolig på en ejendom i et  

 sommerhusområde, når pensionisten har ejet ejendommen i 8 år.
 De nye regler findes i § 41 i lov nr. 388 af 6.juni 1991 om planlægning  

 (planloven). § 41 har følgende ordlyd:
» § 41.  En pensionist, der ejer en bolig i et  

 sommerhusområde, har en personlig ret til at benytte boligen til  

 helårsbeboelse, når pensionisten har ejet ejendommen i 8 år.
Retten til  

 helårsbeboelse bortfalder dog, hvis der nedlægges forbud mod, at boligen  

 anvendes til helårsbeboelse efter reglerne om boligtilsyn i kapitel VIII i  

 lov om byfornyelse og boligforbedring.
Bestemmelserne i kapitel VII i lov om  

 midlertidig regulering af boligforholdene finder ikke anvendelse på boliger,  

 der benyttes til helårsbeboelse efter 1. pkt.
 Stk. 2.  Ved pensionist forstås en person på 67 år og  

 derover, en person over 60 år, der oppebærer pension eller efterløn, samt en  

 førtidspensionist i henhold til lov om social pension.
Stk. 3.  En pensionists ægtefælle, samlever eller nært  

 beslægtede kan sammen med pensionisten benytte boligen til helårsbeboelse.  

 Efter pensionistens død, kan ægtefællen, samleveren eller den nært beslægtede  

 fortsætte med at benytte boligen til helårsbeboelse.
Ved fraflytning  

 bortfalder denne ret.
 Stk. 4.  Dør pensionisten uden at efterlade sig en  

 ægtefælle eller samlever, har en anden person, der har haft fælles husstand  

 med pensionisten, ret til at fortsætte med at benytte boligen til  

 helårsbeboelse.
Stk. 5.  Retten efter stk. 3 og 4 bortfalder ved  

 fraflytning.« 2. Retten til helårsbeboelse Retten efter § 41 er en personlig ret for dem, der opfylder  

 betingelserne.
Der skal således ikke søges nogen tilladelse, heller ikke  

 nogen byggetilladelse, jfr. nedenfor om kravene til huset.
Men kommunen er  

 efter forvaltningsloven forpligtet til at vejlede de pensionister, der ønsker  

 oplysning f.eks. om, hvorvidt der kan være risiko for, at en bolig er  

 kondemnabel.
2.1 Hvilke områder Bestemmelserne i planlovens § 41 omfatter kun boliger i  

sommerhusområder.
Det er områder, der blev udlagt til  

 sommerhusbebyggelse i en bygningsvedtægt eller en byplanvedtægt, og områder,  

 der (efter kommuneplanloven) er udlagt til sommerhusbebyggelse i en  

 lokalplan.
Det er ikke tilstrækkeligt, at området er udlagt i  

 kommuneplanen.
Der er også sommerhuse i byzone og navnlig i landzone.
For disse boliger  

 er begrænsningen i anvendelsen fastsat som en betingelse for de  

 dispensationer fra byggelovs- og zonelovsbestemmelser, der har været  

 nødvendige for at boligen kunne opføres.
Sådanne betingelser er ikke ophævet  

 ved planlovens § 41. Helårsbeboelse i sommerhuse uden for sommerhusområder er  

 ikke omfattet af § 41 og kræver i alle tilfælde en dispensation eller  

 tilladelse.
Udover den offentligretlige regulering kan anvendelsen af en bolig - både  

 i sommerhusområder, byzone og landzone - være begrænset af private  

 servitutter, hvor f.eks. en grundejerforening kan være påtaleberettiget.  

 Sådanne servitutter er heller ikke ophævet ved planlovens § 41, og et forbud  

 mod helårsbeboelse heri kan derfor håndhæves ved domstolene af dem, der har  

 påtaleret, herunder kommunalbestyrelsen, hvis den har påtaleret f. eks. på  

 vegne af en grundejerforening.
Kommunalbestyrelsen vil derimod ikke kunne  

 håndhæve sådanne bestemmelser efter kommuneplanlovens § 37 (planlovens § 43).
2.2 Hvilke personer har ret til helårsbeboelse Det er angivet i § 41, stk. 2, hvilke personer der anses for  

 pensionister.
Det er - alle, der er fyldt 67 år, - personer over 60 år, der oppebærer pension eller efterløn, - førtidspensionister i henhold til lov om social pension.
 Den førstnævnte gruppe omfatter folkepensionister, d.v.s. de pensionister,  

 der er omfattet af henstillingen om dispensation i Miljøministeriets  

 vejledning af 3. juli 1989. De har nu ret til helårsbeboelse, når de har ejet  

 ejendommen i 8 år.
Den anden gruppe omfatter alle over 60 år, der har en pension fra stat  

 eller kommune eller en privat pensionsordning.
Pension kan være både  

 egenpension og pension efter en ægtefælle.
Endvidere omfatter denne gruppe  

 alle, der modtager efterløn efter reglerne i lov om arbejdsformidling og  

 arbejdsløshedsforsikring.
 Den tredje gruppe omfatter førtidspensionister i henhold til lov om social  

 pension - uden aldersbegrænsning.
Fælles for de tre grupper er, at pensionisten skal have ejet  

ejendommen i 8 år og fortsat skal være ejer af den.
Det er ikke  

 nødvendigt, at ejendommen har været bebygget.
 Er der tale om et hus på lejet grund, er det huset, der er ejendommen,  

 d.v.s. at huset skal have været ejet i 8 år.
Er huset i sameje mellem flere personer, har de enkelte medejere hver for  

 sig ret til helårsbeboelse, hvis de i øvrigt opfylder betingelserne.  

 Sædvanligt formuefællesskab i et ægteskab betragtes i denne relation som  

 sameje.
Tilhører huset den ene af ægtefællerne som særeje, skal den  

 pågældende opfylde betingelserne.
Efter § 41, stk. 3 kan en pensionists ægtefælle, samlever eller nært  

 beslægtede sammen med pensionisten benytte boligen til helårsbeboelse.
Ved  

 nært beslægtede forstås slægtninge i op- og nedstigende linie, d.v.s.  

 forældre, børn, børnebørn samt søskende.
Men også andre kan bo sammen med  

 pensionisten, hvis de hører til husstanden.
Det fremgår af § 41, stk. 4.  

 Bestemmelserne giver derimod ikke ret til at udleje eller udlåne en del af  

 boligen til helårsbeboelse.
Hvis pensionisten flytter, bortfalder retten til helårsbeboelse også for  

 ægtefælle/samlever eller andre medlemmer af husstanden.
Men pensionisten kan  

 genoptage beboelsen, hvis betingelserne fortsat er opfyldt.
 Efter pensionistens død har ægtefællen/samleveren og en nært beslægtet,  

 der har boet sammen med pensionisten, ret til at fortsætte helårsbeboelsen.  

 En arving, der ikke har boet i huset sammen med pensionisten, har således  

 ikke denne ret.
Dør pensionisten uden at efterlade sig ægtefælle/samlever har også en  

 anden person, der har haft fælles husstand med pensionisten, ret til at  

 fortsætte helårsbeboelsen.
Den pågældende behøver ikke at være i slægt med  

 pensionisten.
Bestemmelserne i § 41, stk. 3 og 4 er en udvidelse i forhold til hidtidig  

 praksis i forbindelse med personlige dispensationer til helårsbeboelse, idet  

 det efter denne praksis kun har været ægtefællen eller en samlever, der har  

 haft ret til at fortsætte helårsbeboelsen på ejendommen.
I bemærkningerne til  

 forslagene til de vedtagne bestemmelser i folketingsudvalgets betænkning  

 anføres, at bestemmelserne »åbner mulighed for, at andre medlemmer af  

 pensionistens husstand end ægtefælle eller samlever efter pensionistens død  

 kan fortsætte med at benytte sommerhuset til helårsbeboelse.
Reglen vil  

 f.eks. gælde for et hjemmeboende barn.
Reglen bortfalder ved fraflytning.  

 Retten omfatter ikke medlemmer af ægtefællens, samleverens eller f.eks.  

 barnets senere husstand.« 2.3 Krav til huset Retten til helårsbeboelse bortfalder efter § 41, stk. 1, 2. pkt., hvis  

 boligen kondemneres.
Efter hidtidig praksis har det været en af betingelserne for at dispensere  

 fra helårsforbudet, at huset kunne anses for egnet til helårsbeboelse.
Ved  

 lovbestemmelsen er spørgsmålet om husets egnethed til helårsbeboelse overladt  

 til pensionisten selv således, at det eneste krav, der stilles til huset er,  

 at det ikke er kondemnabelt som helårsbolig.
Der skal derfor ikke foretages  

 byggesagsbehandling efter byggeloven i anledning af anvendelsesskiftet til  

 helårsbeboelse.
 Bestemmelsen betyder, at sommerhuset ikke må være belastet med en sådan  

 brandfare eller sundhedsfare, at kommunalbestyrelsen (boligkommissionen, hvis  

 en sådan er oprettet i kommunen) vil kunne nedlægge forbud mod, at huset  

 anvendes til beboelse eller ophold for mennesker i medfør af  

 byfornyelseslovens kapitel VIII om boligtilsyn.
En kondemneringskendelse, der afsiges efter at pensionisten er flyttet til  

 sommerhuset, vil udløse ret til genhusning, men bestemmelsen i  

 byfornyelseslovens § 74 a om et særligt tilskud til en ejer af en ejerbolig,  

 der kondemneres, finder ikke anvendelse.
Det vil derfor være både i kommunens  

 og ejerens interesse, at eventuelle tvivlsspørgsmål om, hvorvidt der kan være  

 en risiko for kondemnering søges afklaret, før pensionisten flytter.
2.4 Forholdet til boligreguleringsloven Efter § 41, stk. 1, 3. pkt. finder bestemmelserne i kapitel VII i lov om  

 midlertidig regulering af boligforholdene ikke anvendelse på boliger, der  

 benyttes til helårsbeboelse efter 1. pkt.
Kapitel VII i boligreguleringsloven  

 indeholder de bestemmelser, hvorefter en (helårs)bolig ikke må nedlægges  

 eller overgå til midlertidig anvendelse uden kommunens tilladelse, samt de  

 bestemmelser, hvorefter kommunen kan anvise lejere til en lejlighed, der ikke  

 benyttes.
Bestemmelserne i boligreguleringslovens kapitel VII finder således  

 ikke anvendelse på sommerhuset.
Baggrunden herfor er, at retten efter § 41 er  

 en personlig ret, der bortfalder ved fraflytning.
Husets status som sommerhus  

 ændres ikke af bestemmelserne i § 41.
Der er ikke med de nye regler i planlovens § 41 sket ændringer for så vidt  

 angår anvendelsen af boligreguleringslovens kapitel VII på pensionistens  

 hidtidige bolig.
Det er således fortsat den kommune, hvor den hidtidige bolig  

 er beliggende, der afgør, om anvendelsen af boligen er i strid med kapitel  

 VII.
Afgørelsen heraf vil som udgangspunkt afhænge af, om pensionisten tager  

 bopæl i sommerhuset, og derved skal tilmelde sig folkeregistret på  

 sommerhusadressen.
Det skyldes, at pensionisten har ret til at bo i  

 sommerhuset i vinterhalvåret, men ikke nogen pligt hertil.
Det er således  

 ikke udelukket, at pensionisten kan bevare sin hidtidige bolig, selvom en del  

 af vinterhalvåret tilbringes i sommerhuset.
3. Klage Efter planlovens § 58, stk. 1 kan en kommunalbestyrelses afgørelser om  

 forhold, der er omfattet af loven, påklages til miljøministeren  

 (Planstyrelsen) for så vidt angår retlige spørgsmål.
Da der ikke skal søges  

 om nogen tilladelse efter § 41, vil der ikke kunne opstå spørgsmål om klage i  

 anledning af afslag på ansøgninger.
Men der vil være adgang til at klage over  

 kommunale afgørelser af, om betingelserne efter lovens § 41 er opfyldt, f.  

 eks. et påbud, der udstedes, fordi kommunen ikke anser betingelserne for  

 opfyldt.
Klagefristen er 4 uger, og klage skal indgives skriftligt til  

 Planstyrelsen.
Der skal efter forvaltningsloven gives klagevejledning.
 En afgørelse om kondemnering kan efter reglerne i byfornyelsesloven  

 påklages til byfornyelsesnævnet.
4. Overgangsregler Bestemmelserne i § 41 træder i kraft 1. oktober 1991. Det fremgår af  

 planlovens § 65, 2. pkt.
Det er kun § 41, der træder i kraft den nævnte dato.  

 De øvrige bestemmelser i planloven om sommerhusområder, der viderefører  

 bestemmelserne i sommerhusloven, træder først i kraft den 1. januar 1992.  

 Indtil da gælder bestemmelserne om forbud mod helårsbeboelse og dispensation  

 herfra i §§ 7 a, 7 b og 7 c i lov om sommerhuse og campering m.v.  

 (lovbekendtgørelse nr. 920 af 22. december 1989).
Miljøministeriets vejledning af 3. juli 1989 om dispensation fra forbudet  

 mod helårsbeboelse i sommerhusområder gælder fortsat indtil 1. januar 1992  

 for ansøgninger om tilladelse til helårsbeboelse fra andre end de  

 pensionister og deres husstand, som efter planlovens § 41 har ret hertil.
I  

 vejledningens pkt. 5 er der dog en henvisning til Indenrigsministeriets  

 cirkulære af 15. maj 1986 om folkeregistrering, der ikke længere er gældende.  

 Der henvises i stedet til Indenrigsministeriets cirkulære nr. 234 af 7.  

 december 1990.
Miljøankenævnet afgør klager over afgørelser i dispensationssager efter  

 sommerhuslovens §§ 7 a og 7 b.
Miljøankenævnet færdigbehandler sager, der er  

 indbragt for nævnet inden 1. januar 1992. Det må oplyses i klagevejledningen  

 i de afgørelser af dispensationsansøgninger, der meddeles inden denne dato.
