Skrivelse om, hvorvidt et byrådsmedlem,  

 der er idømt en bøde på 13.000 kr. samt frakendt retten  

 til at føre motordrevet køretøj i 2 år for  

 overtrædelse af færdselslovens § 53, stk. 1, er  

 valgbar (Fra Valgbarhedsnævnet til et byråd) Ved brev af 22. februar 2000 har X Byråd i henhold  

 til den kommunale valglovs § 101, stk. 4, indberettet til  

 Valgbarhedsnævnet, at byrådsmedlem NN er blevet straffet.
 Den pågældende er den 21. januar 2000 ved Y  

 Landsret idømt en bøde på 13.000 kr. samt frakendt retten  

 til at føre motordrevet køretøj i 2 år for  

 overtrædelse af færdselslovens § 53, stk. 1  

 (spirituskørsel).
 Det fremgår af sagen, at retten efter  

 bevisførelsen fandt at kunne lægge til grund, at den  

 pågældende den 8. april 1999 ca. kl. 16.18 til ca. kl. 16.35  

 førte personbil med en alkoholpromille i blodet på 1,62.
 I denne anledning skal man meddele, at  

 Valgbarhedsnævnet har fundet efter nævnets faste praksis, at den  

 begåede handling i almindeligt omdømme gør den  

 pågældende uværdig til at være medlem af kommunale  

 råd, jf. den kommunale valglovs § 4.
 Den pågældende kan derfor ikke anses for  

 valgbar.
