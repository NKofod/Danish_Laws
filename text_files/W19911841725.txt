En revisor drev virksomhed fra privatboligen med hustruen som  

 medhjælpende ægtefælle.
Af anden medhjælp var kun beskæftiget en datter i 4  

 måneder.
Mødeudgifter blev fuldt ud anset som repræsentationsudgifter med kun  

 25%»s fradrag, selv om begge ægtefæller havde deltaget, og reglerne om  

 personalekantiner kunne ikke anvendes.
Revisor A klagede for indkomståret 1987 over, at de stedlige  

 skattemyndigheder havde beskåret hans fradrag for mødeudgifter med 4.713 kr.  

 Det fremgik af sagen, at klageren fra sit enfamilieshus drev  

 revisionsvirksomhed med sin hustru som medhjælp.
Der var ingen ansatte ud  

 over, at en datter havde været anset i 4 måneder, først som elev, siden som  

 udlært.
 Ved opgørelsen af den selvangivne indkomst havde klageren fratrukket  

 udgifter på 6.285 kr. til fortæring ved møder på kontoret med klienter.  

 Skatterådet havde anset disse udgifter for repræsentationsudgifter, hvorfor  

 der alene var godkendt fradrag på 25% eller 1.572 kr., jf. ligningslovens §  

 8, stk. 4, samt Skattedepartementets cirkulære nr. 5 af 21. januar 1986.
Klageren protesterede herimod, idet han mente, at udgifterne var  

 fradragsberettigede som mødeudgift, subsidiært at en del var  

 fradragsberettiget som personaleudgift.
Klageren oplyste i forbindelse  

 hermed, at der var tale om møder med forretningsforbindelser med som regel 3  

 eller 4 deltagere, hvoraf virksomhedens indehaver og dennes medarbejdende  

 ægtefælle var de 2 deltagere.
Det var hans opfattelse, at reglerne i det  

 nævnte cirkulæres punkt 5 om anvendelse af formuegoder til repræsentativt  

 brug måtte finde anvendelse, idet et lokale i virksomheden måtte sidestilles  

 med de i cirkulæret nævnte personalekantiner, hvor der - når disse anvendtes  

 til repræsentativt brug - skulle henføres en forholdsmæssig del til  

 repræsentationsudgifter med begrænset fradrag.
Da der deltog personale i  

 møderne, mente han, at det måtte følge af cirkulæret, at der i hvert fald  

 måtte være fuld fradragsret for den del af udgifterne, der forholdsmæssigt  

 vedrørte personaledeltagelsen.
Klageren henviste endvidere til en af  

 Foreningen af Registrerede Revisorer angivet generel udtalelse om  

 spørgsmålet.
Landsskatteretten bemærkede, at der efter ligningslovens § 8, stk. 1, er  

 fradragsret for udgifter, som i forbindelse med den skattepligtiges erhverv  

 er afholdt til rejser, reklame og lignende med det formål at opnå salg af  

 varer og tjenesteydelser i det pågældende og senere indkomstår.
Efter  

 bestemmelsens stk. 4 kan udgifter til repræsentation dog kun fradrages med et  

 beløb, svarende til 25% af de afholdte udgifter.
I bemærkningerne til lovforslaget om begrænsning af fradrag for  

 repræsentationsudgifter var der redegjort nærmere for afgrænsningen mellem  

 repræsentationsudgifter og personaleudgifter, der var fuldt  

 fradragsberettigede efter statsskattelovens § 6 a.
Det fremgik heraf bl.a.,  

 at udgifter ved repræsentationssammenkomster, hvori deltog såvel  

 forretningsforbindelser som medarbejdere fra virksomheden, som helhed måtte  

 anses for afholdt over for forretningsforbindelserne, således at alle  

 udgifter skulle henføres til repræsentationsudgifter.
Spørgsmålet om afgrænsningen var endvidere uddybet i Skattedepartementets  

 cirkulære nr. 5 af 21. januar 1986 om begrænsning af fradrag for  

 repræsentationsudgifter.
Af punkt 4 i cirkulæret fremgik, at anledningen til  

 sammenkomsten var afgørende for, om der forelå en repræsentationssammenkomst  

 eller en intern sammenkomst.
En sammenkomst arrangeret for  

 forretningsforbindelser var således en repræsentationssammenkomst, hvor  

 udgifterne som helhed måtte anses for afholdt over for  

 forretningsforbindelser, således at alle udgifterne henførtes til  

 repræsentationsudgifter.
Der var således tale om repræsentationsudgifter med  

 begrænset fradragsret, hvis medarbejdere i virksomheden deltog i en  

 bespisning afholdt i anledning af kundebesøg.
Landsskatteretten måtte på baggrund af det anførte i bemærkningerne og i  

 cirkulæret til bestemmelsen i ligningslovens § 8, stk. 4, være enig med de  

 stedlige skattemyndigheder i, at de af klageren afholdte udgifter efter det  

 oplyste om baggrunden for afholdelsen af de omhandlede møder fuldt ud måtte  

 anses for repræsentationsudgifter med begrænset fradragsret.
Herved  

 bemærkedes, at retten ikke fandt, at forholdet var omfattet af cirkulærets  

 regler om personalekantiner m.v.
Den påklagede ansættelse blev herefter stadfæstet LV 1991, L 4.7.
