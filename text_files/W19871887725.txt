 Reglen i værdiansættelsescirkulæret om +/- 15 % blev anset for  

 anvendelig i et tilfælde, hvor en del af en til boet hørende ejendom på grund  

 af arvingens sygdom blev solgt til arvingens morbroder.
 Boet efter afdøde gårdejer A klagede over den af skatterådet ved  

 værdiansættelsen af bobeholdningen foretagne ansættelse af værdien af en fast  

 ejendom.
 Det fremgik af sagens oplysninger, at gårdejer A var afgået ved døden i  

 februar 1984, og at den eneste arving var afdødes søn uden for ægteskab, B.
Idet B på grund af sygdom ikke var i stand til at drive den til boet  

 hørende landbrugsejendom, var en del af denne ved et betinget skøde i august  

 1984 blevet solgt til C, der var B's morbroder.
Ved skødet var frasolgt  

 landbrugsejendommens stuehus samt al landbrugsjorden - i alt 435.742 (m2).  

 Boet havde beholdt avlsbygningerne med grund - i alt 3.440 (m2), som man på  

 daværende tidspunkt havde til hensigt at udstykke og sælge som byggegrunde.  

 Ved det betingede skøde var prisen for den solgte del af ejendommen fastsat  

 til 500.000 kr., medens restejendommen i boopgørelsen var ansat til 200.000  

 kr.
 Det fremgik desuden af sagens oplysninger, at arvingen B havde haft en  

 meget nær tilknytning til morbroderen, idet B var vokset op i hjemmet hos  

 morbroderens forældre, og at morbroderen altid havde betragtet B som en  

 broder.
Ved den påklagede afgørelse havde skattemyndighederne ikke ment at kunne  

 anvende bestemmelserne i cirkulære nr. 185 af 17. november 1982 om  

 værdiansættelse af aktiver og passiver i dødsboer m.v. og ved  

 gaveafgiftsberegning (værdiansættelsescirkulæret) og den heri fastsatte  

 regel, hvorefter parternes værdiansættelse bør lægges til grund, såfremt  

 denne omregnet til kontantværdi højst er 15 % over eller under  

 kontantejendomsværdien.
Reglen anvendes ved salg til arvinger eller disses  

 nære pårørende, og det var skattemyndighedernes opfattelse, at morbroderen  

 ikke kunne karakteriseres som nær pårørende.
Herudover anførte  

 skattemyndighederne under sagens behandling bl.a., at  

 kontantejendomsvurderingen ikke kunne være udgangspunkt for skønnet over  

 værdien, idet forholdene var ændret væsentligt ved den foretagne disposition,  

 hvor der reelt var tale om frasalg af jord uden bygninger og en påtænkt  

 udstykning.
 Ud fra en samlet bedømmelse af de foreliggende oplysninger om jordens  

 beskaffenhed og handelspriserne på landbrugsjord i området havde  

 skattemyndighederne anset den solgte del af landsbrugsejendommen for at have  

 en værdi i handel og vandel på 775.000 kr.
 Boets repræsentant nedlagde påstand om, at værdiansættelsescirkulæret  

 burde finde anvendelse ved det foretagne salg.
 Landsskatteretten fandt, at det foreliggende salg principielt var omfattet  

 af værdiansættelsescirkulærets punkt 4, og at kontantejendomsvurderingen  

 således skulle danne udgangsunkt for værdiansættelsen af den solgte del af  

 ejendommen, jf. cirkulærets punkt 6.
 Efter en besigtigelse af den omhandlede ejendom udtalte  

 Statsskattedirektoratets afdeling for vurdering af fast ejendom, at andelen  

 af ejendomsværdien pr. 1. marts 1983 for den afhændede del af ejendommen  

 udgjorde 450.000 kr. af den samlede kontante vurdering på 800.000 kr.
 Da købesummen herefter, omregnet til kontantværdi, lå inden for de  

 grænser, der var fastsat i værdiansættelsescirkulæret, blev værdien af  

 ejendommen i boopgørelsen nedsat til 500.000 kr. som angivet af boet.
