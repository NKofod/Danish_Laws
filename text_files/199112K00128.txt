Nr LSF 128 Forslag til Lov om ændring af lægeloven (Bestemmelser om information og  

 samtykke) Fremsat af sundkedsministeren (Ester Larsen) den 27. november 1991 Vedtaget ved tredjebehandling den 8. maj 1992 Lov nr. 351 af 14/05/1992 § 1 I lov om udøvelse af lægegerning, jf. lovbekendtgørelse nr. 426 af 19.  

 august 1976, som senest ændret ved lov nr. 278 af 2. maj 1990, foretages  

 følgende ændringer:
 1. § 6, stk. 2, ophæves, og i stedet indsættes som nye  

 stykker:
 » Stk. 2. Lægen skal, hvor det er muligt, og hvor der ikke er  

 grund til at antage, at det strider mod patientens ønske, oplyse patienten om  

 dennes helbredstilstand og behandlingsmulighederne.
Stk. 3. Lægen må ikke indlede eller fortsætte en behandling mod  

 patientens vilje, medmindre andet er særligt hjemlet.
Dette gælder også, hvor  

 patienten ved et livstestamente har udtrykt ønske om fritagelse for  

 livsforlængende behandling i en situation, hvor testator er uafvendeligt  

 døende.
 Stk. 4. Ved livsforlængende behandling forstås behandling, hvor  

 der ikke er udsigt til helbredelse, bedring eller lindring, men alene til en  

 vis livsforlængelse.
Stk. 5. I en situation, hvor patienten er uafvendeligt døende, men  

 hvor livstestamente ikke foreligger, kan lægen undlade at påbegynde eller  

 fortsætte foranstaltninger, som kun kan udskyde tidspunktet for dødens  

 indtræden.
Lægen kan under samme omstændigheder indgive de smertestillende,  

 beroligende eller lignende midler, som er nødvendige for at lindre patientens  

 tilstand, selv om dette kan medføre fremskyndelse af dødstidspunktet.« 2. Efter § 6 indsættes som ny paragraf:
»§ 6 a.
Enhver, der er myndig, kan oprette et livstestamente.  

 Heri udtrykkes testators ønske om behandlingen, når testator måtte komme i en  

 tilstand, hvor selvbestemmelsesretten ikke længere kan udøves på anden måde.
 Stk. 2. Sundhedsministeren udfærdiger de nærmere regler om  

 livstestamenters oprettelse, udformning, registrering, tilbagekaldelse m.v.
Stk. 3. Sundhedsministeren fastsætter bestemmelser om gebyrer for  

 registrering af livstestamenter.« 3. I § 22, stk. 1, udgår »§ 6, stk. 2«.
§ 2 Loven træder i kraft den 1. oktober 1992.
§ 3 Loven gælder ikke for Færøerne og Grønland, men kan ved kongelig  

 anordning sættes i kraft for Færøerne med de afvigelser, som de særlige  

 færøske forhold tilsiger.
Oprindeligt fremsat forslag § 1 I lov om udøvelse af lægegerning, jf. lovbekendtgørelse nr. 426 af 19.  

 august 1976, som ændret ved lov nr. 278 af 2. maj 1990 foretages følgende  

 ændringer:
 1. § 6, stk. 2, ophæves, og i stedet indsættes som nyt  

stk. 2 og 3:
 » Stk. 2. Lægen skal, hvor det er muligt, og hvor der ikke er  

 grund til at antage, at det strider mod patientens ønske, oplyse patienten om  

 dennes helbredstilstand og behandlingsmulighederne.
Stk. 3. Lægen må ikke indlede eller fortsætte en behandling mod  

 patientens vilje, medmindre andet er særligt hjemlet.« 2. I § 22, stk. 1, udgår: »§ 6, stk. 2«.
§ 2 Loven træder i kraft den 1. juli 1992.
§ 3 Loven gælder ikke for Færøerne og Grønland, men kan ved kongelig  

 anordning sættes i kraft for Færøerne med de afvigelser, som de særlige  

 færøske forhold tilsiger.
Bemærkninger til lovforslaget A.
Almindelige bemærkninger 1. Lovforslagets hovedindhold Med lovforslaget præciseres lægers pligt til information af og  

 indhentelse af samtykke fra patienten i forbindelse med undersøgelse,  

 behandling m.m.
2. Lovforslagets baggrund Baggrunden for lovforslaget er det i Folketinget den 11. marts 1986  

 fremsatte beslutningsforslag nr.
B 124 (1. behandlet den 30. april 1986) om  

 nedsættelse af en arbejdsgruppe »med henblik på at skabe en klarere  

 retstilstand for behandling/ikke-behandling af patienter med håbløse  

 sygdomme, så menneskers ret til en naturlig og værdig død sikres«, jf.  

 Folketingstidende, Tillæg A, spalte 4943 og Folketingets Forhandlinger,  

 spalte 10401-10414.
Af Retsudvalgets beretning af den 29. maj 1986 fremgår, at der mellem  

 justitsministeren og udvalget er opnået enighed om nedsættelse af en  

 arbejdsgruppe, jf.
Folketingstidende, Tillæg B, spalte 2271.
 Arbejdsgruppen afgav i oktober 1989 betænkning nr. 1184 om afkald på  

 livsforlængende behandling (livstestamenter m.v.). Da arbejdsgruppens forslag  

 primært vedrørte Sundhedsministeriets område, nemlig lægeloven, oversendte  

 justitsministeren i november 1989 betænkningen til sundhedsministeren til  

 videre foranstaltning.
3. Lovforslagets hovedindhold, herunder gældende regler 3.1. Gældende regler Af lægelovens § 6, stk. 1, fremgår, at en læge under udøvelsen af sin  

 gerning, er »forpligtet til at vise omhu og samvittighedsfuldhed«.
Denne »retlige standard« for udøvelse af lægegerning omfatter  

 bl.a. efterlevelse af det i Danmark helt centrale princip om, at enhver  

 lægelig behandling er en frivillig sag for patienten, hvorfor en behandling  

 kun må iværksættes, såfremt patienten er behørigt informeret om sin sygdom og  

 foreliggende behandlingsmuligheder, og samtykker heri.
Undtagelse herfra må  

 alene foretages, hvor dette er særligt hjemlet, jf. eksempelvis loven om  

 frihedsberøvelse og anden tvang i psykiatrien.
 Lægelovens § 6, stk. 1, samt de øvrige bestemmelser i lægeloven om lægers  

 pligter, er ikke udtømmende, men pålægger lægen til enhver tid at efterleve  

 de faglige og etiske krav, der på baggrund af lovgivningens regler og  

 udviklingen i behandlingsmulighederne m.m. opstilles om god, omhyggelig og  

 faglig kompetent lægelig adfærd.
 Princippet om information af og samtykke fra patienten, som forudsætning  

 for iværksættelse af enhver lægelig undersøgelse, behandling m.v., anses for  

 et meget væsentligt og helt grundlæggende princip i forholdet mellem lægen og  

 patienten, og foreslås derfor med lovforslaget på de mest centrale punkter  

 reguleret udtrykkeligt i lægelovens bestemmelser om lægens pligter.
 Med lovfæstelsen tilsigtes alene foretaget en tydeliggørelse af den  

 gældende retstilstand og de gældende principper for information og samtykke i  

 patientbehandlingen, jf. kap. 2 i betænkning nr. 1184/1989, og  

 Sundhedsstyrelsens cirkulære af 17. maj 1991 om information og samtykke m.v.  

 »Lægers pligt og patienters ret«.
3.2. Generelt om informations- og samtykkeprincippet For at en voksen, habil patients selvbestemmelsesret med mening skal  

 kunne udøves, er lægen forpligtet til - af egen drift - i fornødent omfang og  

 under hensyntagen til patientens tilstand og ønsker, at informere patienten  

 om dennes sygdom og om undersøgelser, behandling og indgreb, samt om risikoen  

 for eventuelle komplikationer og bivirkninger.
 Er patienten mindreårig, vil lægen i visse situationer være forpligtet til  

 at informere såvel patienten selv som forældremyndighedens indehaver.
Forinden en behandling iværksættes, skal den voksne, habile patient  

 samtykke heri.
Samtykket, der ikke skal foreligge skriftligt, kan være enten  

 stiltiende eller udtrykkeligt.
 Kan patientens samtykke ikke indhentes, f.eks. i tilfælde af midlertidig  

 bevidstløshed, og foreligger der ikke en forudgående tilkendegivelse fra  

 patienten, vil lægen dog - i medfør af lægelovens og straffelovens  

 hjælpepligtsbestemmelser - være forpligtet til at iværksætte livsnødvendig  

 behandling eller behandling, som er uopsættelig for på længere sigt at  

 forbedre patientens overlevelseschancer eller for at opnå et bedre  

 behandlingsresultat.
 Tilsvarende er lægen ved behandlingen af en mindreårig, der lider af en  

 livstruende sygdom, forpligtet til at yde den nødvendige behandling, også  

 selvom forældremyndighedens indehaver ikke samtykker heri.
 I de tilfælde, hvor der ikke foreligger et akut behandlingsbehov, jf.  

 ovenfor, men hvor lægen af hensyn til barnets sundhed finder det absolut  

 nødvendigt at gennemføre en behandling, som forældremyndighedens indehaver  

 ikke vil samtykke i, vil lægen have pligt til at underrette  

 kommunalbestyrelsen, jf. bistandslovens § 20. Det særlige udvalg efter den  

 sociale styrelseslovs § 3 kan herefter træffe beslutning om, at der  

 iværksættes de fornødne hjælpeforanstaltninger, herunder sygebehandling, over  

 for barnet uden samtykke fra forældremyndighedens indehaver, jf.  

 bistandslovens § 123.
 Hvor det drejer sig om en ikke-livstruende eller en ikke for den  

 mindreåriges sundhed absolut nødvendig behandling, vil lægen ikke uden  

 samtykke fra forældremyndighedens indehaver kunne behandle den mindreårige.
 Spørgsmålet om ændring af bistandsloven bestemmelser om  

 tvangsforanstaltninger m.v. over for mindreårige, overvejes for tiden i  

 Socialministeriet på baggrund af betænkning nr. 1212/1990 om de retlige  

 rammer for indsatsen over for børn og unge.
3.3. Forskellige behandlingssituationer 3.3.1. Udsigtsløs livsforlængende behandling af inhabile patienter Ingen forudgående tilkendegivelser.
 For så vidt angår patienter, for hvem en (videre) behandling efter en  

 samlet lægelig vurdering må anses for udsigtsløs, fordi den blot vil forlænge  

 en igangværende dødsproces, vil lægen være berettiget og i visse tilfælde -  

 navnlig hvor patienten vil lide under en fortsat behandling - tillige  

 forpligtiget til ikke at iværksætte foranstaltninger, som kun kan udskyde  

 tidspunktet for dødens indtræden.
 Lægen vil endvidere, hvor behandlingen af en patient er udsigtsløs og  

 døden nært forestående, være berettiget til at indgive de smertestillende  

 midler, som er nødvendige for at lindre patientens smerter, også selv om  

 dette som en ikke tilsigtet virkning kan medføre risiko for, at døden  

 indtræder på et lidt tidligere tidspunkt.
 Forudgående tilkendegivelser.
 Ifølge gældende ret, således som denne er beskrevet i betænkning nr.  

 1184/1989, indgår patientens forudgående tilkendegivelser afgivet forud for  

 en aktuel sygdomssituation, f.eks. i form af et livstestamente, som »et  

 ikke uvæsentligt led i den række af forhold, som den behandlende læge må tage  

 i betragtning og afveje i forhold til hinanden i forbindelse med  

 tilrettelæggelsen af en terminalbehandling«.
Med nærværende lovforslag fastlægges, at har en patient, medens denne  

 endnu var habil, i forbindelse med en aktuel sygdomssituation udtalt,  

 at en livsforlængende behandling ikke ønskes, vil lægen være såvel berettiget  

 som forpligtiget til at følge patientens ønsker.
Denne forpligtelse gælder  

 også, hvor inhabilitet eventuelt senere indtræder, f.eks. bevidstløshed.
 Kun helt sjældne og tungtvejende undtagelseshensyn f.eks. til et næsten  

 fuldbårent foster, kan berettige lægen til - midlertidigt - at tilsidesætte  

 patientens tilkendegivne ønsker.
 Har patienten forudgående - det vil sige før den aktuelle  

 sygdomssituation er opstået - tilkendegivet, f.eks. i et livstestamente, at  

 udsigtsløs, livsforlængende behandling ikke ønskes, bør lægen tillægge  

 patientens således forudgående tilkendegivne ønsker afgørende vægt i  

 forbindelse med tilrettelæggelsen af den videre behandling, og patientens  

 forudgående ønsker må kun tilsidesættes, hvor tungtvejende grunde taler  

 herfor.
 Det skal dog understreges, at der altid og for hver enkelt patient må  

 foretages en konkret vurdering ved den ansvarlige læge af patientens tilstand  

 og udsigter samt foreliggende behandlingsmuligheder, og det er lægens ansvar  

 at foretage denne totalvurdering og handle efter den under ansvar bl.a. efter  

 lægeloven.
 Lovforslaget medfører således ikke en juridisk bindende anerkendelse af  

 livstestamenter, det vil sige skriftlige erklæringer, i hvilke en person  

 tilkendegiver, at der ikke ønskes bistand til forlængelse af livet i tilfælde  

 af udsigtsløs og/eller håbløs sygdom.
 Dette skyldes for det første tvivl om, hvorvidt et livstestamente kan  

 formuleres så præcist, at lægerne senere med tilstrækkelig sikkerhed kan  

 udrede testators mening og betragte det som dennes sidste vilje, med den  

 konsekvens at lægerne samtidig vil være ubetinget forpligtet til at handle i  

 overensstemmelse med testators tilkendegivne ønsker.
 Hertil kommer de særlige fortolkningsvanskeligheder, der følger af  

 udviklingen i behandlingsmulighederne for sygdomme omtalt i et  

 livstestamente.
 Derudover kan det være vanskeligt at afgrænse visse af et livstestamentets  

 bestemmelser overfor det strafbare »aktive dødshjælp«, jf.  

 straffelovens §§ 237-241.
3.3.2. Sultestrejkende For så vidt angår sultestrejkende indebærer hensynet til den voksne,  

 habile persons selvbestemmelsesret, at en læge ikke må afbryde en  

 spisevægring, som utvivlsomt er frivilligt iværksat af en voksen, habil  

 patient.
Lægen er imidlertid forpligtet til at informere patienten om  

 konsekvenserne af en fortsat spisevægring.
3.3.3. Behandling uden brug af blod og blodprodukter Vedrørende personer, som af religiøse eller andre årsager, afviser at  

 modtage en behandling, som omfatter indgivelse af blod eller blodprodukter,  

 medfører respekten for den voksne patients selvbestemmelsesret, at lægen  

 ubetinget skal respektere et aktuelt, men principielt også et forudgående  

 ønske fra en voksen, habil patient om ikke at anvende blod i forbindelse med  

 en behandling.
Lægen må på denne baggrund vurdere, hvorvidt han ønsker at  

 gennemføre behandlingen på disse præmisser.
 Hvis der imidlertid under en operation - mod forventning - opstår en  

 livstruende situation, eller forholdene i øvrigt udvikler sig på en  

 upåregnelig måde, kan det under samtidig hensyntagen til karakteren af  

 samtykket samt omstændighederne omkring patientens ønske ikke udelukkes, at  

 straffelovens § 250 kan berettige lægen til alligevel at yde blodtransfusion.
 For så vidt angår den lægelige behandling af mindreårige med blod og  

 blodprodukter, uden samtykke fra forældremyndighedens indehaver, henvises til  

 det ovenfor om behandling af mindreårige anførte.
3.4. Deltagelse i forskningsprojekter Ved patienters og voksne forsøgspersoners deltagelse i  

 forskningsprojekter, herunder klinisk afprøvning af lægemidler, skærpes  

 kravene til informationspligten og til den måde, hvorpå et samtykke  

 indhentes.
Der henvises herom i det hele til sundhedsministerens lovforslag L  

 59 om et videnskabsetisk komitesystem og behandling af bio-medicinske  

 forskningsprojekter, fremsat oktober 1991, samt til det herom tidligere  

 fremsatte lovforslag, L 166, jf.
Folketingets Forhandlinger 1990/91, spalte  

 5239-5258, samt til § 24 i lov om lægemidler.
4. Lovforslagets økonomiske og administrative konsekvenser Gennemførelsen af lovforslaget, der alene fastlægger og præciserer de  

 gældende principper for information og samtykke i den lægelige behandling  

 m.v., har ikke økonomiske eller administrative konsekvenser for  

 amtskommunerne, sygesikringen eller andre.
5. Høring over lovforslaget Betænkning nr. 1184/1989, hvis flertalsforslag danner baggrund for  

 nærværende lovforslag, har været sendt til høring hos Lægeforeningen, Dansk  

 Sygeplejeråd, Dansk Kommunalarbejderforbund, Amtsrådsforeningen, Kommunernes  

 Landsforening, Københavns og Frederiksberg kommuner, Social- og  

 Justitsministeriet, Sundhedsstyrelsen, Advokatrådet, Assurandør-Societetet,  

 Landsforeningen »Mit Livstestamente«, Vagttårnets Bibel- og  

 Traktatselskab, Sundhedsvæsenets Patientklagenævn og Det Etiske Råd.
Hovedparten af de hørte myndigheder m.m. har tilsluttet sig behovet for en  

 lovfæstelse af princippet om lægens forpligtigelse til information af og  

 indhentelse af samtykke fra patienten.
Der er endvidere overvejende  

 tilslutning til en lovfæstelse efter det forslag, som er udarbejdet af  

 arbejdsgruppens flertal.
Lægeforeningen er af den opfattelse, at »der i de seneste årtier har  

 dannet sig en alment accepteret norm for god og forsvarlig lægegerning på  

 dette område«.
Lægeforeningen »deler derfor ikke arbejdsgruppens  

 flertals synspunkt om, at der er behov for en generel bestemmelse i lægeloven  

 om information og samtykke«.
Lægeforeningen kan under ingen  

 omstændigheder acceptere en gennemførelse af mindretallets forslag.
 Det Etiske Råd kan tilslutte sig betænkningens bemærkninger om et behov  

 for lovfæstelse af princippet om information og samtykke i lægebehandlingen.
 Rådsflertallet er enig med flertallet i betænkning nr. 1184/1989 i, at  

 »forudgående« tilkendegivelser ikke kan tillægges samme vægt, som  

 en patients aktuelt udtalte ønsker, og rådsflertallet mener ikke, at  

 livstestamenter bør gøres juridisk bindende.
 Af de hørte myndigheder m.m. udtrykker kun Landsforeningen »Mit  

 Livstestamente« og Vagttårnets Bibel- og Traktatselskab direkte ønske om  

 etablering af et juridisk bindende livstestamentesystem.
Bemærkninger til de enkelte lovbestemmelser Til § 1 Til nr. 1 Den ny § 6, stk. 2 præciserer de gældende principper for lægers  

 informationspligt.
 Lægens opfyldelse af sin informationspligt er en forudsætning for, at  

 patienten med mening kan udøve sin selvbestemmelsesret, jf. lovforslagets §  

 6, stk. 3.
Lægen skal - af egen drift - løbende oplyse patienten om dennes  

 helbredstilstand, foreliggende behandlingsmuligheder og risikoen for  

 eventuelle komplikationer og bivirkninger herved.
Pligten til information  

 skærpes, jo mere nærliggende og alvorlige komplikationer eller bivirkninger  

 der kan være ved et foreslået indgreb eller en behandling.
 Informationen må til enhver tid afpasses efter patientens tilstand og  

 ønsker, og forventes således typisk givet i dialog med patienten, hvorved  

 lægen bliver orienteret om og eventuelt kan informere om de forhold og  

 spørgsmål, som ligger patienten på sinde.
 Bestemmelsen er affattet med hensyntagen til, at information i visse  

 tilfælde enten ikke skal eller kan gives, f.eks. på grund af patientens  

 fysiske eller mentale tilstand.
 Lægen må i alle tilfælde - men særlig i forhold til mindreårige - afpasse  

 informationen til den pågældendes personlige udvikling og modenhed.
 § 6, stk. 3 fremhæver det gældende princip om, at en voksen, habil  

 patient, bortset fra særlige lovhjemlede undtagelsestilfælde, ikke må  

 undergives nogen form for lægelig tvangsbehandling.
Der stilles ikke særlige formkrav til patientens samtykke.
I praksis vil  

 et samtykke til behandling ofte foreligge stiltiende, således at lægen, når  

 patienten selv henvender sig eller af andre bringes til behandling, med god  

 grund vil kunne gå ud fra, at der foreligger samtykke til sædvanlig  

 behandling.
Det fornødne samtykke må - med føje - antages at foreligge, så  

 længe patienten ikke i ord eller gerning giver udtryk for andet.
 Respekten for patientens selvbestemmelsesret indebærer, at hvis en i  

 henseende til både alder og fornuft fuldt habil patient med forståelse af sin  

 egen situation har afvist at lade sig behandle, så vil lægen, der ikke  

 respekterer patientens vilje, handle retsstridigt og eventuelt foruden efter  

 lægelovens § 18, vedrørende grovere eller gentagen forsømmelse m.v., og  

 centralstyrelseslovens § 14 vedrørende kritik fra Sundhedsvæsenets  

 Patientklagenævn, kunne sanktioneres efter straffelovens § 260 om ulovlig  

 tvang og § 157 om kvalificeret forsømmelse og skødesløshed i offentlig  

 tjeneste eller hverv.
 En læges afbrydelse af en behandling på patientens begæring, der bevirker,  

 at patienten umiddelbart efter afgår ved døden, vil dog - såfremt det  

 fornødne fortsæt må antages at foreligge - efter omstændighederne kunne anses  

 for omfattet af straffelovens § 239 om drab efter begæring, jf. betænkning  

 1184/1989, kapitel 2.
Affattelsen af § 6, stk. 3, sammenholdt med § 6, stk. 1, indebærer en  

 vidtgående forpligtigelse for lægen til at tilrettelægge en behandling i  

 overensstemmelse med patientens ønsker.
Patienten har dog ikke noget krav på  

 at modtage en bestemt behandling, som lægen af lægefaglige eller økonomiske  

 grunde modsætter sig.
 Den behandlende læge vil ikke ved at tilrettelægge behandlingen i  

 overensstemmelse med ovenstående pådrage sig ansvar efter hverken § 250 eller  

 § 253 i straffeloven (hjælpepligtbestemmelserne).
 Den gældende bestemmelse i lægelovens § 6, stk. 2 om, at læger ikke  

 må drive apotek eller uden sundhedsministerens samtykke være knyttet til en  

 virksomhed, der fremstiller lægemidler, foreslås ophævet, da bestemmelsen i  

 praksis er erstattet af en tilsvarende bestemmelse i apotekerlovens § 3, stk.  

 2.
Til nr. 2 Ophævelsen af henvisningen i § 22, stk. 2 (sanktionsbestemmelsen) til den  

 gældende § 6, stk. 2 er en konsekvens af ophævelsen af den gældende § 6, stk.  

 2.
Til § 2 Iværksættelsen af lovforslaget kræver ikke særlige foranstaltninger,  

 hvorfor lovforslaget foreslås iværksat den 1. juli 1992.
Efter 2. behandling den 5. maj 1992 § 1 I lov om udøvelse af lægegerning, jf. lovbekendtgørelse nr. 426 af 19.  

 august 1976, som senest ændret ved lov nr. 278 af 2. maj 1990, foretages  

 følgende ændringer:
 1. § 6, stk. 2, ophæves, og i stedet indsættes som nye  

 stykker:
 » Stk. 2. Lægen skal, hvor det er muligt, og hvor der ikke er  

 grund til at antage, at det strider mod patientens ønske, oplyse patienten om  

 dennes helbredstilstand og behandlingsmulighederne.
Stk. 3. Lægen må ikke indlede eller fortsætte en behandling mod  

 patientens vilje, medmindre andet er særligt hjemlet.
Dette gælder også, hvor  

 patienten ved et livstestamente har udtrykt ønske om fritagelse for  

 livsforlængende behandling i en situation, hvor testator er uafvendeligt  

 døende.
 Stk. 4. Ved livsforlængende behandling forstås behandling, hvor  

 der ikke er udsigt til helbredelse, bedring eller lindring, men alene til en  

 vis livsforlængelse.
Stk. 5. I en situation, hvor patienten er uafvendeligt døende, men  

 hvor livstestamente ikke foreligger, kan lægen undlade at påbegynde eller  

 fortsætte foranstaltninger, som kun kan udskyde tidspunktet for dødens  

 indtræden.
Lægen kan under samme omstændigheder indgive de smertestillende,  

 beroligende eller lignende midler, som er nødvendige for at lindre patientens  

 tilstand, selv om dette kan medføre fremskyndelse af dødstidspunktet.« 2. Efter § 6 indsættes som ny paragraf:
»§ 6 a.
Enhver, der er myndig, kan oprette et livstestamente.  

 Heri udtrykkes testators ønske om behandlingen, når testator måtte komme i en  

 tilstand, hvor selvbestemmelsesretten ikke længere kan udøves på anden måde.
 Stk. 2. Sundhedsministeren udfærdiger de nærmere regler om  

 livstestamenters oprettelse, udformning, registrering, tilbagekaldelse m.v.
Stk. 3. Sundhedsministeren fastsætter bestemmelser om gebyrer for  

 registrering af livstestamenter.« 3. I § 22, stk. 1, udgår »§ 6, stk. 2«.
§ 2 Loven træder i kraft den 1. oktober 1992.
§ 3 Loven gælder ikke for Færøerne og Grønland, men kan ved kongelig  

 anordning sættes i kraft for Færøerne med de afvigelser, som de særlige  

 færøske forhold tilsiger.
