Nr BSF 119 Forslag til folketingsbeslutning om en ambulancelov Fremsat af Henning Rasmussen (S) Hanne Andersen (S) Agerschou (SF) Birthe  

 Hansen (SF) Anne Grete Holmsgård (VS) Lenger (VS) den 18. februar 1986 Folketinget opfordrer regeringen til snarest at fremsætte forslag til en ambulancelov.
Lovforslaget skal fastsætte mindstekrav til ambulancetjenestens udstyr, personalets uddannelse og alarmsystemet, svarende til hvad der gælder på brandvæsenets område.
Endvidere skal det indeholde mindstekrav til det lokale beredskab.
BEMÆRKNINGER TIL FORSLAGET Efter beslutningsforslaget skal der fastsættes mindstekrav til ambulancetjenestens udstyr, ambulancepersonalets uddannelse, alarmsystemet og det lokale beredskab.
Baggrunden er, at Danmark til forskel fra en lang række af de lande, som vi ellers sammenligner os med, ikke stiller krav til ambulanceberedskabet, som vi gør til en række andre beredskaber.
Det er forslagsstillernes opfattelse, at sådanne mindstekrav vil kunne forbedre det samlede hospitalsvæsen og være med til at redde menneskeliv.
Forslagsstillerne ønsker ikke med beslutningsforslaget at karakterisere det danske ambulancesystem som dårligt i absolut forstand.
En sådan diskussion er ganske irrelevant.
Mere afgørende er det, at det danske ambulancesystem kan gøres bedre gennem bedre uddannelse af ambulancepersonalet, bedre udstyr i ambulancerne samt forbedring af alarmsystemer og beredskab.
Der kan opnås resultater gennem en integration af ambulancevæsenet i hospitalssystemet, og der vil ske en bedre udnyttelse af de store hospitalsinvesteringer, hvis patienterne, der indbringes, er i en bedre tilstand ved ankomsten til hospitalerne.
Ambulancesystemet er på sin vis i en stadig kamp med tiden.
For at vinde denne kamp, må det være så godt rustet som muligt.
Eller som overlæge Andreas Skuldberg udtaler til bladet  

 »Brandmanden« (1985): »Ambulancetjenesten er efter min mening en integreret del af hele vor omsorg for mennesker, som skal indlægges på hospital.
 Der er tale om en kæde, som ikke er stærkere end det svageste led.
Og derfor må ambulancepersonalet efter min mening være lige så godt uddannet som dem, der skal tage sig af patienterne på et senere tidspunkt.« Ganske vist er hospitalsvæsenet og ambulancesystemet primært sygehuskommunernes anliggende.
Men dette bør efter forslagsstillernes mening ikke afholde folketinget fra at stille mindstekrav til denne helt vitale del af det samlede behandlingssystem, idet ambulancesystemet stort set er den eneste del af systemet, der ikke stilles krav til.
En lovgivning om mindstekrav til den lokale service vil ikke være nogen undtagelse, men er snarere reglen i den lovgivning, som kommunerne forvalter.
Efter forslagsstillernes opfattelse skal sygehuskommunerne dog have mulighed for efter lokal beslutning og prioritering at forbedre ambulancesystemet yderligere, hvis de måtte ønske det.
Det skal endvidere understreges, at spørgsmålet om ambulancernes kvalitet og udstyr er diskussionen om privatisering eller ej helt uvedkommende.
De forøgede krav, der skal stilles til ambulancerne, kan imødekommes af såvel et offentligt ejet ambulancevæsen som et privat ejet ambulancevæsen (f.eks.
Falcks Redningskorps A/ S). I sidstnævnte tilfælde er det blot et spørgsmål om at forhandle sig frem til en anden aftale, hvorefter Falck skal opfylde de øgede krav efter en ny aftales ordlyd og en ny forhandling om prisen.
Forslaget skal derfor ikke opfattes som et indlæg i debatten om Falcks gode eller dårlige sider.
Forslagsstillerne finder det dog naturligt, at der uundgåeligt må være en vis interesse for Falck, som udfører langt den største del af ambulancetjenesten i Danmark.
Forslagsstillernes principielle holdning til regeringens målsætning om privatisering er også dette forslag uvedkommende.
Forslaget handler udelukkende om lovgivningen og kvaliteten.
1. Hurtig indsats er afgørende Det er i mange situationer af uvurderlig betydning, at behandling af syge og tilskadekomne kan sættes i værk straks efter, at en ambulance er nået frem til patienten, idet selv ganske små marginaler kan være afgørende for, om en syg eller tilskadekommen person overlever.
Betydningen af en hurtig indsats er helt afgørende f.eks. ved trafikulykker og hjertestop, idet patienten i løbet af ganske få minutter er uden mulighed for fuldstændig helbredelse og efter en halv snes minutter er helt uden mulighed for overlevelse.
Hvis ambulancesystemet udelukkende anvendes som transportsystem, opnås der ikke en optimal udnyttelse af investeringerne i det øvrige sundhedssystem.
Systemets sårbarhed illustreres f.eks. af følgende tabel, der viser chancerne for hospitalsudskrivning i live efter hjertestop:
De patienter, som får hjælp efter 5-10 minutter, vil dog, såfremt de udskrives i live, oftest være institutionspatienter resten af deres liv. (Tallene bygger på overlæge Andreas Skuldbergs erfaringer fra Ullevål Sykehus i Norge).
Tabellen viser, at en patient med hjertestop skal have hjælp inden 5 minutter, hvis der blot skal være en vis mulighed for en heldig behandling.
Kun mennesker, der opholder sig inden for ca. 2 minutters køretid fra et hospital, vil have denne mulighed, fordi ambulancen både skal køre begge veje og bruge tid ved alarmen og igen på ulykkesstedet.
Hvis behandlingen imidlertid kan påbegyndes, i det øjeblik ambulancen når frem, er radius for et heldigt udfald fordoblet.
Men dette kræver, at ambulancen integreres i det samlede sundhedssystem, og at den udstyres og bemandes, så det er muligt at begynde hjælpen på skadesstedet.
 Ambulancerne skal så at sige være hospitalernes forlængede arm.
Hver lille marginal kan være af betydning for et heldigt udfald af behandlingen.
Det nuværende ambulancesystem lever ikke op til disse krav, hverken hvad angår ambulancernes udstyr, alarmcentralerne eller beredskabet.
Om Falck-redderne har indenrigsministeren den 28. maj 1985 oplyst til folketingets kommunaludvalg (vedrørende beslutningsforslag nr.
B 30, folketingsåret 1984-85, bilag 3, spørgsmål 3 og 5), at der i forbindelse med ansættelsen ud over kørekort kræves en god fysik og et godt helbred, alder mellem 21 og 28 år, at værnepligten er aftjent ved forsvaret eller civilforsvaret, og at straffeattesten er blank.
I besvarelsen, der ifølge ministeren har været forelagt Falcks Redningskorps A/ S, hedder det videre:
»Den praktiske oplæring foregår på stationerne og påbegyndes omgående efter ansættelsen, hvor redderne efter nærmere retningslinjer deltager i hospitalsuddannelse m.m., hvilket er en forudsætning for at bestride arbejdet.
Desuden findes en række kurser på landtransportskolen, brandskolen m.v., hvortil redderne sendes på korpsets foranledning.
Uddannelsesforløbet vil typisk være sådan, at nyansatte Falck-reddere det første års tid alene er beskæftiget med bugseringsopgaver og almindelig sygetransport.
Efter at have gennemgået ambulancekursus I . . . vil redderen sammen med en ældre, erfaren kollega kunne blive sat til at varetage samtlige opgaver, som Falcks Redningskorps A/ S udfører.« En oversigt over standardudstyret i de ca. 600 ambulancer under Falcks Redningskorps A/ S, som blev udarbejdet af korpset efter anmodning fra folketingets kommunaludvalg (spørgsmål 5, bilag 3, vedrørende beslutningsforslag nr.
B 30, folketingsåret 1984-85) viser, at der ikke som f.eks. under det norske ambulanceprojekt i Akershus medbringes medicin (bl.a. pethidin, diazepam, adrenalin, glucose, natriumhydrogenkarbonat) og defibrillator.
Endvidere er der i det norske ambulanceprojekt plads til to personer.
2 a.
Ambulancefolkenes uddannelse Falcks uddannelse af ambulancefolk består af følgende elementer:
 1. Efter 0-3 måneders ansættelse: Lokalkursus I.
Et introduktionskursus, hvori er indeholdt elementær førstehjælp samt en demonstration af udvendig hjertemassage.
Endvidere kendskab til ambulancen og dens udstyr.
 2. Efter 0-12 måneders ansættelse: Hospitalspraktik.
Såfremt det er muligt, deltager redderen 3 formiddage i ventilering på det lokale sygehus' narkoseafdeling.
 3. Efter 3-12 måneders ansættelse: Ambulancekursus I.
 Undervisningen omfatter:
 4. Efter 3-12 måneders ansættelse: Lokaluddannelse.
Praktisk oplæring på stationen i liggende sygekørsel, normalt ikke som 3. mand, og derefter deltagelse i ambulancekørsel, hvor den erfarne mand i givet fald vil være i bårerummet.
 5. Efter 24-48 måneders ansættelse: Ambulancekursus II.
 Undervisningen omfatter:
Den samlede uddannelse for en ambulanceredder ved Falck består således af i alt 160 timer plus nogle formiddage.
Ud fra en betragtning om ambulancesystemet som en del af det samlede sundhedsvæsen er ambulanceredderne hermed den klart dårligst uddannede del.
Dertil kommer, at der til enhver tid findes ambulancereddere, som endnu ikke har været gennem denne sparsomme uddannelse.
Inden for den kommunale del af ambulancetjenesten, f.eks. i Københavns kommune, findes dog ambulancepersonel med en grundigere uddannelse (bl.a. 3 ugers hospitalspraktik og løbende ajourføring).
Nødvendigheden af en grundig uddannelse af ambulancepersonalet understreges af, at det ofte er først på skades- eller ulykkesstedet og derfor skal danne sig et overblik over situationen og tilskadekomnes tilstand; men i praksis skal det tillige foretage en grovdiagnostisering undervejs til hospitalet, så patienten straks kan komme under den rigtige behandling.
Også i denne fase kan hvert minut være kostbart.
Den entusiasme og gode vilje, som ambulancepersonalet uden tvivl er i besiddelse af, er efter forslagsstillernes opfattelse utilstrækkelig til at løse opgaven optimalt, når uddannelsen er så sparsom, som tilfældet er.
Som et led i uddannelsen forestiller forslagsstillerne sig bl.a., at der sker en udbygning af samarbejdet mellem personalet i ambulancerne og personalet på hospitalerne.
Det kan f.eks. ske på den måde, at ambulancefolkene som et led i deres uddannelse indgår i en række arbejdprocesser på hospitalerne.
2 b.
Udstyr, alarmsystem og beredskab Som nævnt går beslutningsforslaget ud på at fastlægge minimumskrav til såvel materiel som udstyr, og forslagsstillerne mener tillige, at disse minimumskrav skal ligge højere end det nuværende niveau.
Den del af beslutningsforslaget, som bestemmer beredskabet, skal tage hensyn til faktorer som afstande, industrier i området, anvendelse af farlige stoffer samt befolkningstæthed.
Eventuelt kan der i kravene til beredskabet indgå tidsfaktorer, f.eks. den tid, der må gå, fra en alarm indløber, til et udrykningskøretøj afsendes.
Med hensyn til alarmsystemerne er det forslagsstillernes tanke, at der må sikres den bedst mulige klarhed og entydighed i de enkelte meldinger.
Det vil sige, at personalet på alarmcentralerne må uddannes i en interviewteknik, som sikrer, at der på kortest mulig tid indhentes så nøjagtige oplysninger som muligt, og at disse i kort og præcis form videregives til ambulancepersonalet.
Det skal endvidere sikres, at der gives underretning til andre relevante myndigheder, og endelig må alarmcentralen have det fornødne overblik til at sikre, at den nærmeste ambulance afsendes til ulykkes- eller skadestedet.
2 c.
Hjerteambulancer Forslagsstillerne ønsker i denne forbindelse at henlede opmærksomheden på den konklusion, som underudvalget under sundhedsstyrelsens planlægnings- og visitationsudvalg vedrørende hjerteambulancers behandlingsmæssige værdi nåede frem til i sin redegørelse af 7. januar 1985 om ambulanceservice til patienter med akutte hjertelidelser.
Uafhængigt af nærværende forslags ordlyd ønsker forslagsstillerne at anbefale, at denne konklusion følges:
» . . . Udvalget (finder), at de væsentligste forbedringer af behandlingen af patienter, der får hjertestop uden for sygehus, herunder under ambulancetransport til sygehuset, kan opnås ved at udstyre alle akutambulancer med defibrillatorer og uddanne ambulancepersonalet til at diagnosticere tilstanden ventrikelflimren og behandle den med defibrillering samt ved i udstrakt omfang at lære befolkningen at yde effektiv førstehjælp.
Dette betyder samtidig, at udvalget ikke finder, at hjerteambulancer i den form, de i dag kendes i danske forsøgsordninger, bør indføres generelt.
 Udvalget foreslår:
1. At alle akutambulancer udstyres med defibrillator med EKG-registrering.
2. At alt ambulancepersonale gives et 20 timers kursus i diagnosticering af ventrikelflimren og behandling med defibrillering.
3. At vedligeholdelse af denne uddannelse sikres ved årlige repetitionskurser, samt at dette suppleres med:
4. At der oprettes et stort antal kurser for lægfolk, omhandlende bl.a. symptomer på akut hjertelidelse, kriterier for hjertestop og oplæring i primær hjertestopbehandling med hjertemassage og kunstig ventilation.
5. At information af befolkningen om akutte hjertelidelser og om kursustilbuddene intensiveres, således at patienter med akut opståede hjertetilfælde kan blive tidligere indlagt.« Forslagsstillerne har derimod ikke taget stilling til, hvorvidt og i givet fald i hvilket omfang egentligt medicinsk personale bør medtages i ambulancerne.
Dette vil være afhængigt af lokale forhold, men nogle steder vil man givetvis med fordel kunne medtage medicinsk personale i ambulancerne.
Af denne grund er det særlig vigtigt, at alarmcentralerne sikrer sig selv og andre relevante dele af sygehusvæsenet den bedst mulige underretning om, hvad den enkelte udrykning drejer sig om.
3. Udenlandske erfaringer Gennem de seneste årtier har der i en række andre lande fundet en udvikling sted, hvor ambulancesystemet har ændret karakter fra at være et transportsystem til at være et egentligt led i sygehusvæsenet.
I Oslo kom den første lægebemandede ambulance i 1967, og i 1971 kom der forskrifter for ambulanceudstyret.
Trods disse forbedringer var det svage punkt imidlertid, at bedømmelsen af patienternes tilstand skulle foretages telefonisk, og derfor blev der i 1975 oprettet en skole for ambulancepersonel, hvis formål var uddannelse i:
 1. Klinisk bedømmelse af patienten.
 2. Interviewteknik.
 3. Kendetegn ved en medtagen patient.
 4. Kendskab til tilstanden »livløshed«.
 5. Indikationer for intubering.
I 1980 inddrog man brug af medikamenter i ambulancefolkenes uddannelse, og i 1983 begyndte man at lære dem at defibrillere.
Den teoretiske undervisning omfatter nu 322 timer og den praktiske 35 uger.
Efter 2 år holdes endvidere et opfølgningskursus.
I Akershus er uddannelsen blevet forøget med især akut medicin og akut kirurgi.
Under OLA-systemet i Goeteborg startede man i 1981 med specialambulancer, efter at undersøgelser i perioden 1973-78 havde vist gode resultater med påbegyndt behandling af patienter allerede i hjemmet.
I den forbindelse lærte de første reddere at sætte drop, intubere og defibrillere.
Uddannelsen består nu af 7 ugers grundkursus, 5 års ambulance- og brandtjeneste og 20 ugers modificeret sygehushjælperkursus samt 100 timers ekstrauddannelse.
Den retter sig også imod personalet på alarmcentralen, som gennem bedre uddannelse, bedre oplysninger og mere systematisk udspørgen sættes i stand til at sende den optimale hjælp med det samme, og dermed påvirkes også de små marginaler i positiv retning.
Overlæge Stig Holmberg fra Goeteborg oplyste på en ambulancekonference, arrangeret på rigshospitalet af Selskabet for Primær Skadebehandling den 15. marts 1985, at man skønner at redde 20 menneskeliv pr. år med den nuværende udbygning af OLA-systemet og 60 menneskeliv pr. år, når det er fuldt udbygget.
I Soedra Halland var ambulancerne indtil 1979 udstyret på linje med de danske, og ambulancepersonalet havde kun 7 ugers uddannelse.
Fra 1979 begyndte man imidlertid en intensiv intern uddannelse i et aktuelt emne, og ambulancemateriellet blev systematisk gennemgået.
Dette førte til indkøb af supplerende udstyr, bl.a laryngoskop til intubation, en lille ambulancerespirator, specielle skinner til behandling af patienter med benbrud (hvorved man kan fiksere arme eller ben - hvilket betyder færre smerter og mindre risiko for komplikationer) og en speciel båre til anvendelse ved trafikulykker, hvor patienter frygtes at have fået en skade i ryggen.
Med denne båre kan patienten fikseres, så han lettere kan løftes og transporteres uden risiko for komplikationer i form af lammelser, blødninger osv.
Endelig blev ambulancerne udstyret med Entonox og lidt efter lidt også med infusionsvæske og med mulighed for at behandle patienter i chok intravenøst.
Ambulancepersonalet lærte at intubere, at lægge drop, at fiksere frakturer og at give Entonox.
Ifølge overlæge Erling Skole har der ikke i de seneste 4-5 år været tilfælde af fejlbehandling.
Ambulancepersonalets uddannelse er forøget med 6 måneder på en sygehjælperskole, uddannelse i hjertesygdomme med tolkning af EKG, og endelig er der indført en kortfattet ambulancejournal, hvor bedømmelsen af tilstanden og beskrivelse af behandlingen under transporten indføres sammen med en kortfattet anamnese.
Journalen betyder, at der hurtigere kan iværksættes behandling ved ankomsten til hospitalet.
 Overlæge Erling Skole har over for indenrigsministeriet (den 10.
 april 1985) givet følgende bedømmelse af erfaringerne:
»Det aer det mest ekonomiska foer samhaellet, då ambulanssjukvårdarne ju i alla fall skall finnas och man på detta saett får behandlingen spridd till ett stort antal ambulanser och inte enbart enstaka ambulanser daer laekare eller sjukskoeterska medfoeljer.
Ambulanssjukvårdarna skall via radio eller telefonkontakt tillsammans med laekaren insaetta behandlingen på en patient med en mer eller mindre livshotande sjukdom.
Systemet aer taett knutet til sjukhuset daer laekaren kan kontrollera alle insatser.
Den medicinska behandlingen aer under många år vaelproevad och den samma som patienten sannolikt får insatt på akutintaget, dock insaetts den nu mycket tidigare vilket i vissa situationer kan vara livsraeddande.« Såvel norske som svenske læger med tilknytning til disse projekter udtaler samstemmende, at de redder menneskeliv med en hurtigere og mere indgribende behandling, idet selv ganske små tidsgevinster forrykker overlevelsesmulighederne og helbredelsesmulighederne i positiv retning.
De samme bedømmelser er givet af en række danske læger, bl.a. 1. reservelæge Diemer i »Natredaktionen« den 20.
november 1984, overlæge Hans Gøtze på føromtalte ambulancekonference og overlæge Erling Skole, der har ledet projektet i Soedra Halland.
Overlæge Skole, der er dansk, har tilknytning til Laenssjukhuset i Halmstad.
De samme læger henviser også til USA som foregangsland for en udvikling i retning af bedre ambulancer, bedre uddannet ambulancepersonale, hurtigere og mere intensiv behandling (Paramedical System) i tilknytning til de enkelte hospitaler, idet ambulancerne fungerer som hospitalernes forlængede arm.
Efter et ophold i Danmark udtalte professor Thomas D.
Kravis fra San Diego i dagbladet Politiken den 12. november 1984:
»Jeg er rystet over forholdene her.
I San Diego har vi sammenarbejdet ambulance- og hospitalssystemet . . . Vi har hele tiden ved siden af det almindelige beredskab, der er ligesom her, et fuldt beredskab af paramedicinere, som er ambulancefolk, der har fået mindst et års medicinsk uddannelse.
De kan behandle folk på stedet, hvis det skal gå hurtigt.« Beslutningsforslag om en ambulancelov har tidligere været fremsat i folketinget i folketingsåret 1983-84, 1. samling (B 58). Se Folketingstidende 1983-84, 1. samling, forhandlingerne sp. 3705 og tillæg A sp. 2411. Dette forslag genfremsattes i folketingsåret 1984-85 (B 30). Se Folketingstidende 1984-85, forhandlingerne sp.
 1051 og 2548 samt tillæg A sp. 1009.
Som bilag er optrykt en artikel fra fagbladet »Brandmanden«,  

 april 1985, med titlen »To danske læger bag udvikling af svensk lens ambulancevæsen«.
Bilag Artikel fra »Brandmanden«, april 1985 To danske læger bag udvikling af svensk lens ambulancevæsen Samtlige ambulancefolk i Hallands Laen i Sverige må efteruddannes til at intubere, sætte nål, lægge drop, give smertestillende entonox og defibrillere, men de må ikke give medicin.
Overlæge Erling Skole, Halmstad: - Allerede nu kan man se, at patienterne kommer ind i betydeligt bedre tilstand, og det er jo det bedste argument overfor tvivlende læger.
Af Teddy Koch, journalist Selv om det er 339 år siden, at Danmark måtte afstå Halland til Sverige, så har danskerne ikke helt mistet indflydelse i denne næsten 5.000 kvadratkilometer store bid af det sydvest-svenske landskab.
Før 1645 flød blodet, når danskerne og svenskerne mødtes.
I dag mødes man, i hvert fald i Hallands Laen, for at få standset blødningerne, før det er for sent.
Den danske del af »man«  

 hedder først og fremmest Erling Skole.
Trefjerdedel af tiden overlæge på Halmstad sygehus, og resten af tiden overlæge for ambulancerne i Halland Laens (svarende til et dansk amt) sydlige del.
Titlen af overlæge for ambulancerne er ret ny, men det var også først i 1983, at man i den nye svenske sygehuslov slog fast, at ambulancerne fremover er en del af sygehusvæsenet.
Men i 1983 var det fire år siden, at Erling Skole besøgte USA for at følge de amerikanske para-medicinere.
Det vil sige ambulancefolk med en et-årig halvmedicinsk uddannelse, der gør dem i stand til at behandle patienten på stedet.
Behandlingen sker efter instruks fra en læge eller en sygeplejerske via ambulancens direkte radiokontakt til hospitalet.
Det system besluttede Erling Skole at slå et slag for hjemme i Halland.
Og han fik så megen genklang hos amtspolitikerne, at de uden at tøve bevilgede seks millioner svenske kroner til et halvt års efteruddannelse til samtlige 100 ambulancefolk i Halland.
Desuden blev der bevilget fire millioner sv.kr. til indkøb af nyt udstyr til de daværende ambulancer.
Og når de udskiftes, bliver det med store Mercedes 309 fem-cylindrede diesel turbo ambulancer.
Antallet af reddede menneskeliv og de sparede udgifter på det øvrige hospitals- og socialbudget i USA var overbevisende argumenter nok for politikerne her i Halland, fortæller Erling Skole.
Anderledes hårdere har den danske overlæge i Halmstad skullet kæmpe for at få den svenske socialstyrelse (svarende til den danske sundhedsstyrelse) til at give projektet det blå stempel:
Når ambulancefolkene er efteruddannet, kan de intubere, sætte nål, lægge drop, give entonox (en smertestillende blanding af ilt og lattergas), defibrillere, og desuden give visse former for medicin til hjerte- og sukkersygepatienter.
Da jeg kom hjem fra USA, kontaktede jeg socialstyrelsen for at høre, hvad vi måtte uddanne ambulancefolkene til.
Men på det tidspunkt vidste styrelsen overhovedet ikke, hvordan den skulle forholde sig.
For dengang fungerede ambulancetjenesten stort set stadig som et transportvæsen, der enten blev drevet af brandvæsenerne eller lokale private vognmænd.
Selv om jeg er utålmodig, så er socialstyrelsen nu kommet i gang.
Og de har givet lov til, at ambulancefolkene her i Halland må lave alt det, de er efteruddannet til.
De har dog endnu ikke fået lov til at give medicin, og det skyldes, at den svenske lov så først skal laves om.
Det er noget, styrelsen for øjeblikket overvejer, siger overlæge Erling Skole.
To ugers uddannelse Da ambulancemand Harald Hansson for 23 år siden for første gang rykkede ud med Hyltebruks ambulance, skete det i egenskab af at være tankpasser på den lokale benzintank:
Den gang fik vi to ugers uddannelse på sygehuset, ellers intet.
Det var ren og skær transport, vi lavede med ambulancerne, fortæller Harald Hansson.
Den lokale taxivognmand har også stået for ambulancedriften her i byen, og i 1975 overtog jeg sammen med tre andre ambulancen.
På det tidspunkt var uddannelsen kommet op på syv uger, og ambulancen blev placeret ved siden af sygehuset, så vi kunne tage lægen med, hvis vi skønnede det nødvendigt.
I dag sidder Harald Hansson sammen med sin yngre kollega, Åke Bogren, i de magelige lænestole i Hyltebruks nye ambulancestation til 1,8 millioner svenske kroner.
Hallands Laen overtog i 1979 definitivt ambulancedriften også i Hylte kommune, hvor Hyltebruk ligger.
Akutambulancerne og sygetransporten blev adskilt.
Siddende sygetransport varetages af de lokale taxier, mens liggende sygetransport i Hylte kommune ordnes af sygetransportambulancerne fra Hallands provinshovedstad, Halmstad.
Den eneste undtagelse er de liggende transporter i selve Hyltebruk by, hvor patienten kun skal transporteres op på byens eget lazaretsygehus.
Det varetages fortsat af akutambulancen.
Men ellers er Harald og Åke samt de fire andre, der indgår i det faste døgnvagtskema, kun til tjeneste for akutkørsler eller akutoverflytninger fra Hylte kommunes tre små sygehuse til centralsygehuset i Halmstad.
 Vi dækker et område på 70 gange 40 kilometer med 11.000 indbyggere.
Det kan godt give nogle køreafstande, især hvis det er så alvorligt, at patienten efter en foreløbig behandling på et af de lokale sygehuse skal overføres til Halmstad.
Men så har vi den ordning, at der kører en ambulance fra Halmstad ind i Hylte og dækker beredskabet, mens vi er optaget, fortæller Åke Bogren.
Konservative læger Et af de største problemer for ambulancefolkene i Hylte ved omstillingen fra at være transportfolk til at være paramedicinere er på 14 centimeter.
Det har især givet vores kvindelige kolleger problemer, at de nye store Mercedes-ambulancer er 14 centimeter højere.
Det betyder faktisk meget, når man skal løfte båren op, fortæller Harald Hansson.
Men der har ikke været nogen større problemer ved omstillingen.
Det er klart, at der hviler et langt større ansvar på os.
Vi kan nu kræves til ansvar på samme måde som læger og sygeplejersker.
Så det vil ikke være rart at komme ind på sygehuset med en patient og få at vide, at man har begået en fejl.
Derfor er det fantastisk vigtigt med den direkte radiokontakt, der er etableret mellem ambulance og sygehus, så man kan konferere med lægen om for eksempel, hvor meget ilt man skal give en patient.
I hele omstillingsfasen har vi fået en vældig støtte fra Erling Skole.
Han har godt styr på tingene, siger Harald Hansson.
Og overlæge Erling Skole sover også godt om natten, fortæller han til Brandmanden:
Da jeg som første trin uddannede ambulancefolkene i at intubere, var der mange af de ældre konservative læger, der spurgte mig, hvordan jeg dog kunne sove trygt om natten.
Men hverken intuberingen eller min nattesøvn har der været problemer med.
Jeg vil tro, at ambulancefolkene i Hallands Laen siden har foretaget henved 300 intuberinger uden så meget som en eneste fejl.
Og i dag er intuberingen accepteret af alle læger som en selvfølge i ambulancefolkenes arbejde.
På samme måde ser det ud til at gå med de øvrige ting, ambulancefolkene er blevet uddannet til.
Og sådan vil det også gå med defibrilleringen.
 Vi har nu to defibrillatorer, og vi står netop og skal købe to til.
Det er meningen, at førsteambulancerne på alle laenets seks ambulancestationer skal udstyres med defibrillatorer.
Uddannelsen af ambulancefolkene til paramedicinere har også mødt modstand fra nogle yngre læger og sygeplejersker.
De har følt sig truet af arbejdsløshed og mener derfor, at det er dem, der skal køre med nogle specialambulancer som OLA-ambulancen i Goeteborg.
Men jeg er ikke i tvivl om, at det er ambulancefolkene, der skal uddannes.
Hvis man i et område kun har en læge, så tager det længere tid, før hjælpen når frem, da den jo skal dække et større område.
Ambulancefolk uddannet som paramedicinere, der via radiokontakten til sygehuset får de nødvendige råd, er vejen frem.
Men det er endnu for tidligt at sige noget om, hvor mange der er blevet reddet her i Halland, så længe vi ikke har færdigopbygget systemet.
Allerede nu kan man imidlertid klart se, at patienterne kommer ind i betydelig bedre stand, og det er jo det bedste argument over for tvivlende læger.
 Paramedicinerne er ikke kun en fordel i områder med store afstande.
Faktisk er der større gevinster at hente i storbyerne.
For eksempel er der enighed om, at man dør ved flimmerventrikel efter fem minutter.
Kan man derfor nå frem og støde inden fem minutter, så er overlevelseschancerne gode, siger Erling Skole.
I et landdistrikt En af de læger, der ikke tvivler på nødvendigheden af at gøre ambulancerne til en del af hospitalssystemet, er distriktslæge Hannes Hansen på Hyltebruks Sygehus:
Da jeg kom hertil for ti år siden, var holdningen til for eksempel en hjertestoppatient: »Nå ja, hun dør, der er ikke noget at stille op«.
Og det var der heller ikke med det udstyr, den uddannelse og den holdning, man havde til det dengang.
Her på skadestuen havde man ikke engang en defibrillator eller andet nødvendigt akutudstyr.
Men jeg kunne altså ikke acceptere det udgangspunkt, så nu er det vendt om til et »Selvfølgelig klarer hun den«.
Den holdning har også udmøntet sig i, at vi nu har fået det nødvendige udstyr her på skadestuen.
Så klarer hun den virkelig og skal ikke straffes med døden, bare fordi hun bor i et tyndt befolket område.
Den samme udvikling er der sket på ambulanceområdet.
Men videreuddannelsen af ambulancefolkene er ikke en erstatning for, at lægen kører med i ambulancen herude.
For ved alvorlige ulykker, hvor der er brug for flere ambulancer, går der selvfølgelig nogen tid, før hjælpen når frem fra nabostationerne.
I den tid gør tre mand større gavn end to, siger distriktslæge Hannes Hansen, der i øvrigt også er dansker.
