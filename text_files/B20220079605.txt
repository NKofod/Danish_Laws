Bekendtgørelse om indberetning af statsstøtte i medarbejderaktieordningen for nye, mindre virksomheder I medfør af ligningslovens § 7 P, stk. 7, nr. 9, 5. pkt., jf. lovbekendtgørelse nr. 1735 af 17. august 2021, fastsættes:
Indberetningspligt § 1. Selskaber, der modtager statsstøtte fra medarbejderaktieordningen for nye, mindre virksomheder i form af, at en eller flere af selskabets ansatte tildeles vederlag efter ligningslovens § 7 P, stk. 2, nr. 2, 4. pkt., jf. § 7 P, stk. 7, er omfattet af indberetningspligt efter denne bekendtgørelse.
§ 2. Det påhviler selskaber, som benytter medarbejderaktieordningen for nye, mindre virksomheder, at indberette støttebeløbet til Skatteforvaltningen.
Indberetning skal alene foretages, hvis den samlede støtte efter ordningen beløbsmæssigt overstiger 500.000 euro i et kalenderår.
Omregningen fra danske kroner til euro skal ske efter den kurs, der gælder den første arbejdsdag i oktober i det kalenderår, som indberetningen vedrører.
 § 3. Støtten opgøres pr. juridisk enhed (cvr-nummer). Støttebeløbet opgøres på baggrund af en overordnet, standardiseret tilgang, jf. stk. 2 og 3.
Stk. 2. For lønsumsafgiftspligtige virksomheder anses grænsen i § 2, 2. pkt., for overskredet, hvis virksomhedens samlede aflønning med aktieløn omfattet af ligningslovens § 7 P har en værdi på mindst 16,5 mio. kr. i et kalenderår.
Hvis værdien efter 1. pkt. er overskredet, opgøres støttebeløbet som 80 pct. af virksomhedens aktieløn omfattet af ligningslovens § 7 P ganget med 0,283.
Stk. 3. For virksomheder, som ikke er lønsumsafgiftspligtige, anses grænsen i § 2, 2. pkt., for overskredet, hvis virksomhedens samlede aflønning med aktieløn omfattet af ligningslovens § 7 P har en værdi på mindst 22,3 mio. kr. i et kalenderår.
Hvis værdien efter 1. pkt. er overskredet, opgøres støttebeløbet som 80 pct. af virksomhedens aktieløn omfattet af ligningslovens § 7 P ganget med 0,21.
 § 4. Indberetning til Skatteforvaltningen skal ske senest den 1. september i året, der følger efter støttemodtagelsen.
 Stk. 2. Indberetningen foretages elektronisk efter Skatteforvaltningens nærmere anvisning.
 Stk. 3. Indberetningen foretages i danske kroner.
 § 5. Ud over oplysningerne, der skal indberettes efter § 2, skal selskaber, der er omfattet af indberetningspligten, oplyse følgende:
 1) Støttemodtagers navn.
 2) Cvr-nummer.
 3) Støttebeløbets størrelse i danske kroner.
 4) Dato for tildeling af aktieløn skal angives som den 31. december i det kalenderår, som tildelingen vedrører.
 5) Dansk Branchekode-reference.
 § 6. Oplysninger indberettet efter reglerne i denne bekendtgørelse offentliggøres af Skatteforvaltningen i Europa-Kommissionens statsstøtteregister.
Ikrafttræden § 7. Bekendtgørelsen træder i kraft den 1. juli 2022.
