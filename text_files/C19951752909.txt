 1. Trafikministeriet har den den 9. maj 1995 udstedt  

 bekendtgørelse nr. 296 af 9. maj 1995, om klassifikation og anvendelse af  

 visse mindre motordrevne køretøjer som motorredskab (minitruck).  

 Bekendtgørelsen trådte i kraft den 1. juni 1995. Samtidig ophævedes  

 Justitsministeriets cirkulæreskrivelse af 27. juni 1979.
De nye regler bevirker, at politiet med vejbestyrelsens samtykke kan  

 tillade, at en el-dreven registreret minitruck anvendes på gågade eller  

 gågadelignende områder samt i forbindelse med til- og frakørsel hertil.  

 Politiet skal, når anmodningen efterkommes, fastlægge en rute, der skal  

 følges.
Politiet kan begrænse tilladelsen ved at fastsætte bestemte  

 tidspunkter, hvor ruten kun må benyttes.
 2. Minitruck, der ønskes benyttet på gågade eller  

 gågadelignende områder, skal opfylde følgende krav:
 * Minitrucken skal være el-dreven.
 * Minitrucken skal være registreret og forsynet med nummerplade.
 (Registrering vil ske som art: motorredskab, anvendelse: godsbefordring og  

 supplerende data: kode 49 »minitruck«).
 * Minitrucken skal også uden for lygtetændingstiden være forsynet med  

 lygter.
 * Minitrucken må kun tilkobles een påhængsvogn eller eet påhængsredskab.  

 Påhængsvognen skal være registreret og forsynet med nummerplade.
 3. Den udvidede adgang til at anvende minitruck på  

 offentlig vej for at komme til og fra gågade eller gågadelignende område, har  

 bevirket, at maksimumshastigheden er blevet forhøjet til 30 km/t mod  

 tidligere 15 km/t.
 4. Det bemærkes, at § 1, stk. 2, i Justitsministeriets  

 bekendtgørelse nr. 18 af 10. januar 1992 om registrering af motorkøretøjer  

 m.v., som en konsekvens af de nye regler er blevet ændret ved  

 Trafikministeriets ændringsbekendtgørelse nr. 295 af 9. maj 1995. Det fremgår  

 således af ændringsbekendtgørelsens § 1, stk. 2, at en minitruck, der kun i  

 ubetydeligt omfang såsom ved passage eller krydsning anvendes på offentlig  

 vej, som hidtil er fritaget for registrering.
 5. Bekendtgørelserne vedlægges i kopi.
Trafikministeriets bekendtgørelse nr. 295 af 9. maj 1995 Bekendtgørelse om ændring af bekendtgørelse om registrering af  

 motorkøretøjer m.v.
