Bekendtgørelse om uddannelsen  

 til Master i Modern Economics (MME) I medfør af § 2, stk. 7, og § 18, stk. 2, i lov  

 nr. 508 af 30. juni 1993 om åben uddannelse (erhvervsrettet  

 voksenuddannelse) m.v., som ændret ved lov nr. 1050 af 23. december  

 1998 og ved lov nr. 1122 af 29. december 1999, og § 2, stk. 1, og §  

 11, stk. 2, i lov om universiteter m.fl. (universitetsloven), jf.  

 lovbekendtgørelse nr. 1177 af 22. december 1999, fastsættes:
Kapitel 1 Uddannelsens formål og struktur m.v.
§ 1. Formålet med uddannelsen til Master i  

 Modern Economics (MME) er at indføre den studerende i de nyeste  

 metoder inden for moderne økonomisk teori og dertil hørende  

 hjælpediscipliner.
Uddannelsen skal sætte den studerende i stand  

 til anvende moderne økonomisk teori og vil være af særlig  

 relevans i forbindelse med forsknings- og udredningsaktiviteter.
Stk. 2. Uddannelsen skal på videnskabeligt grundlag  

 sætte deltagerne i stand til at arbejde med økonomisk teori og  

 dennes anvendelser på et niveau, der går længere end  

 kandidatuddannelsen i økonomi.
For at nå dette indføres  

 deltagerne i metoder til litteratur- og datasøgning, i brug af  

 statistiske og økonometriske metoder, i nyere økonomisk teori  

 og i formidling af økonomiske emner og resultater.
 § 2. Uddannelsen er en erhvervsrettet  

 videregående deltidsuddannelse, der udbydes som åben uddannelse  

 ved Københavns Universitet.
§ 3. Uddannelsen har et omfang, der svarer til 1,0  

 studenterårsværk.
Et studenterårsværk er en  

 fuldtidsstuderendes arbejde i 1 år og svarer til 60 point i European  

 Credit Transfer System (ECTS-point).
 Stk. 2. Uddannelsen tilrettelægges som  

 deltidsundervisning inden for en tidsramme på to år.
 Stk. 3. Uddannelsen kan tilrettelægges som  

 heltidsundervisning inden for en tidsramme på et år, jf. § 2,  

 stk. 5, i lov om åben uddannelse.
Stk. 4. Uddannelsen skal være afsluttet senest 6  

 år efter studiestart.
Institutionen kan, hvor der foreligger  

 usædvanlige forhold, dispensere herfra.
 § 4. Den, der har gennemført uddannelsen,  

 har ret til at betegne sig Master i Modern Economics (MME).
Kapitel 2 Adgangskrav m. v.
§ 5. Uddannelsen er tilrettelagt for studerende,  

 der har bestået en kandidatuddannelse i økonomi eller har  

 opnået tilsvarende kvalifikationer.
Ansøgeren skal have  

 opnået mindst 3 års relevant erhvervserfaring efter  

 gennemført adgangsgivende uddannelse.
Stk. 2. Institutionen kan på grundlag af en individuel  

 vurdering give adgang til uddannelsen for ansøgere, der ikke opfylder  

 betingelserne i stk. 1, men som på andet grundlag skønnes  

 at have de nødvendige forudsætninger for at kunne  

 gennemføre uddannelsen.
Kravet om erhvervserfaringens længde kan  

 dog ikke fraviges.
 § 6. Institutionen fastsætter hvert år  

 forud for ansøgningsfristen antallet af deltagere, der kan optages  

 på uddannelsen.
Kapitel 3 Uddannelsens tilrettelæggelse og indhold § 7. MME-uddannelsen tilrettelægges som en  

 vekselvirkning mellem undervisning i relevante fagområder,  

 projektarbejde, seminarer og workshops.
 § 8. MME-uddannelsens fagkreds omfatter  

 økonomisk teori, anvendelse af økonomisk teori, statistik,  

 IT-baserede statistiske analyser og beregninger, emner inden for  

 tilgrænsende samfundsvidenskab og formidling af økonomiske emner  

 og resultater.
 § 9. Omfanget af de enkelte dele, der indgår  

 i uddannelsen, er:
 1)	Indledende vejledning af de studerende med et tilhørende  

 brush-up forløb (5 ECTS-point).
 2)	Udarbejdelse af en indledende opgave (5 ECTS-point).
 3)	Videregående kurser fra kandidat- eller ph.d.-uddannelsen i  

 økonomi (30 ECTS-point).
 § 10. Som afslutning på uddannelsen  

 udarbejdes et afgangsprojekt (20 ECTS-point).
 § 11. I uddannelsen indgår i det omfang, det  

 er relevant for det pågældende fagområde, undervisning i  

 miljømæssige problemstillinger og i samspil med forskellige  

 kulturformer.
 § 12. Institutionen fastsætter i en  

 studieordning indhold og omfang, angivet i ECTS-point, af de fag og andre  

 uddannelseselementer, der indgår i MME-uddannelsen.
Kapitel 4 Eksamen m.v.
 § 13. For eksamen, herunder prøveformer,  

 bedømmelse, eksamensbevis, klage over eksamen m.v. gælder i  

 øvrigt reglerne i bekendtgørelse om eksamen ved visse  

 videregående uddannelser under Undervisningsministeriet  

 (eksamensbekendtgørelsen), bekendtgørelse om karakterskala og  

 anden bedømmelse samt bekendtgørelse om censorinstitutionen for  

 visse videregående uddannelser under Undervisningsministeriet  

 (censorbekendtgørelsen).
Kapitel 5 Studieordningen § 14. Institutionen fastsætter inden for  

 bekendtgørelsens rammer nærmere regler om uddannelsen i en  

 studieordning, jf. § 8 i universitetsloven.
 Stk. 2. Studieordningen skal indeholde regler om:
 1)	Mål for og indhold af de enkelte fag.
 2)	Omfang og rækkefølge af fag og øvrige  

 studieelementer opgjort i ECTS-point.
 3)	Angivelse af, hvilke fag der er obligatoriske, og hvilke fag der er  

 valgfrie.
 4)	Beskrivelse af undervisningsformer, jf. § 9.
 5)	Eventuelle tidsfrister for gennemførelsen af uddannelsen.
 6)	Prøveformer og eventuelle muligheder for valg af  

 prøveformer.
 7)	Antallet af prøver og disses placering i  

 uddannelsesforløbet.
 8)	Fastsættelse af, hvilke prøver der bedømmes  

 under medvirken af ministerielt beskikkede censorer.
 9)	Afgangsprojektet.
 10)	Eventuelle særlige krav til undervisnings- og  

 eksamensfordringer, herunder eventuelle bundne forudsætninger i  

 studieforløbet.
 11)	Meritoverførsel.
 Stk. 3. Det skal fremgå af studieordningen, at  

 institutionen, når det findes begrundet i usædvanlige forhold,  

 kan dispensere fra de regler i studieordningen, der alene er fastsat af  

 institutionen.
Stk. 4. Inden en studieordning fastsættes og ved  

 væsentlige ændringer heri, tager institutionen kontakt til  

 aftagerrepræsentanter.
Derudover indhentes en udtalelse fra  

 censorformandskabet, jf. censorbekendtgørelsen.
 Stk. 5. Studieordningen og væsentlige ændringer  

 heri træder i kraft ved et studieårs begyndelse.
 Stk. 6. Ved udstedelse af nye studieordninger og ved  

 væsentlige ændringer af studieordningen fastsættes  

 overgangsregler i studieordningen.
 Stk. 7. Gældende studieordninger skal være  

 offentligt tilgængelige på institutionens hjemmeside.
Kapitel 6 Andre regler § 15. Institutionen kan i hvert enkelt  

 tilfælde eller ved almindelige regler godkende, at gennemførte  

 uddannelseselementer fra en dansk eller udenlandsk videregående  

 uddannelsesinstitution træder i stedet for uddannelseselementer eller  

 dele heraf, der er omfattet af denne bekendtgørelse.
Afgørelsen  

 træffes på grundlag af en faglig vurdering af ækvivalensen  

 mellem de berørte uddannelsesdele.
 Stk. 2. Ved godkendelse efter stk. 1 anses  

 uddannelseselementet for gennemført, hvis det er bestået efter  

 reglerne om den pågældende uddannelse.
 § 16. Undervisningsministeriet kan tillade  

 institutionen at fravige bekendtgørelsen som led i forsøg.  

 Samtidig fastsættes forsøgets varighed og  

 rapporteringsform.
 Stk. 2. Undervisningsministeriet træffer  

 afgørelse om at dispensere fra bekendtgørelsens regler,  

 når det findes begrundet i usædvanlige forhold, bortset fra de  

 tilfælde, der er nævnt i § 5, stk. 2.
§ 17. Institutionens afgørelser i henhold  

 til denne bekendtgørelse kan indbringes for Undervisningsministeriet,  

 når klagen vedrører retlige spørgsmål.
Klagen  

 indgives til institutionen, der afgiver en udtalelse, som klageren skal have  

 lejlighed til at kommentere inden for en frist af 1 uge.
Institutionen sender  

 klagen til ministeriet vedlagt udtalelsen og klagerens eventuelle kommentarer  

 hertil.
 Stk. 2. Frist for at indgive klage efter stk. 1 er 2 uger  

 fra den dag, afgørelsen er meddelt klageren.
 § 18. Hvis ikke andet følger af denne  

 bekendtgørelse, gælder reglerne i bekendtgørelse om  

 åben uddannelse.
Kapitel 7 Ikrafttræden § 19. Bekendtgørelsen træder i kraft den 1. maj  

 2001.
