Sukkerkvote, afståelse af A klager for indkomståret 1998 over, at de stedlige  

 skattemyndigheder har anset vederlag for afståelse af sukkerkvoter for  

 skattqpligtig.
 Det fremgår af sagen, at klageren, der driver landbrug og anvender  

 forskudt indkomstår 1. juni 1997 - 31. maj 1998, den 17. december 1997  

 afstod sin kontraheringsret vedrørende sukkerroer til B A/S i henhold  

 til en brancheaftale indgået mellem B A/S og Danske Sukkerroedyrkere.
Afståelsen af klagerens nævnte kontraheringsret var begrundet  

 i B A/S´ ønske om en bedre kapacitetsudnyttelse ved at overføre  

 konktraktkvantum af sukker fra fabriksområderne øst for  

 Storebælt til kontraktområdet hørende til vest for  

 Storebælt.
Herved modtog sukkerroedyrkerne øst for  

 Storebælt en engangsbetaling på 2.800 kr. ekskl. moms pr. ton  

 polsukker, de afstod dyrkningsretten til.
 Klageren modtog i det påklagede indkomstår 56.392 kr. som  

 afståelsesvederlag.
 De stedlige skattemyndigheder har ved den påklagede afgørelse  

 forhøjet klagerens personlige indkomst med 56.392 kr.
 Skattemyndighederne har bl.a. henvist til, at vederlaget for  

 afståelse af dyrkningsretten skal betragtes som erstatning for et  

 fremtidigt indtægtstab, jf. statsskattelovens § 4 og personskattelovens  

 § 3. Der er i forbindelse hermed henvist til Told- og Skattestyrelsens  

 afgørelse 99/96-4240-00026 af 20. november 1996. Told- og  

 Skattestyrelsen har til støtte for den foretagne beskatning ligeledes  

 henvist til denne afgørelse.
 Klagerens repræsentant har over for Landsskatteretten nedlagt  

 påstand om, at vederlaget for opgivelse af dyrkningsretten anses for  

 skattefrit.
Til støtte for den nedlagte påstand har repræsentanten  

 bl.a. gjort gældende, at opgivelsen af dyrkningsretten kan sammenlignes  

 med salg af en mælkekvote, som kan ske skattefrit.
Der er således  

 i begge tilfælde tale om en leveringsret, som er knyttet til den  

 pågældende ejendom.
Endvidere har repræsentanten henvist til et notat af december fra  

 1998 fra Landbrugets Rådgivningscenter.
I notatet er det bl.a.  

 anført, at salgsprisen for en mælkekvote og dyrkningsretten til  

 sukkerroer må anses for at dække et tab for en værdinedgang  

 på ejendommen og / eller et fremtidigt indtægtstab i en uvis  

 fremtid, således at vederlaget erstatter tab af en indtægtskilde,  

 jf. statsskattelovens § 5 a.
 Landsskatteretten skal udtale:
 Det lægges til grund, at vederlaget modtaget for opgivelse af retten  

 til dyrkning af sukkerroer er ydet som et engangsbeløb og ikke som en  

 løbende ydelse.
 Retten finder, at vederlaget må anses for at være ydet som  

 kompensation for indtægtstab i en uvis årrække.
 Herefter er vederlaget omfattet af statsskattelovens § 5 a som  

 vedrørende tab af indtægtskilde og således ikke  

 skattepligtigt for klageren.
 Den påklagedes ansættelse nedsættes derfor med 56.392  

 kr.
