Skriftlig fremsættelse (24. februar 2005) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
Forslag til lov om  

 forpligtende kommunale samarbejder (Lovforslag nr.
L 69).
Lovforslaget er en del af den lovgivningsmæssige  

 gennemførelse af kommunalreformen.
Lovforslaget udmønter den del af aftalen  

 om  

 kommunalreformen, der vedrører kommunernes adgang til at indgå forpligtende  

 kommunale samarbejder.
 Lovforslaget fastsætter, at samarbejderne skal omfatte  

 følgende opgaveområder: hele den kommunale beskæftigelsesindsats, som  

 kommunerne skal varetage i jobcentre, alle kommunale opgaver vedrørende  

 genoptræning, der ikke foregår under sygehusindlæggelse, alle kommunale  

 opgaver  

 på natur- og miljøområdet, en række opgaver vedrørende ydelse af hjælp efter  

 lov om social service og kommunernes opgaver vedrørende specialundervisning i  

 specialskoler og specialklasser og vedrørende pædagogisk-psykologisk  

 rådgivning  

 samt alle kommunale opgaver vedrørende specialundervisning af voksne.
Det fastsættes i lovforslaget, at samarbejderne er  

 pligtmæssige, og at samarbejdsformen er delegation af udøvelsen af opgaverne,  

 således at de delegerende kommunalbestyrelser bevarer ansvaret for opgaverne.  

 Indenrigs- og Sundhedsministeren udpeger efter lovforslaget samtidig med  

 fastsættelsen af den nye kommunale inddeling de grupper af kommuner, der skal  

 samarbejde efter loven, samt hvilke kommunalbestyrelser der inden for de  

 enkelte opgaveområder skal varetage udøvelsen af opgaverne på vegne af de  

 øvrige kommuner i gruppen.
Der skal herved tages hensyn til  

 kommunalbestyrelsernes ønsker.
 Endvidere indeholder lovforslaget bestemmelser om  

 afholdelsen af omkostningerne ved udøvelsen af opgaverne, om klage over og  

 ændring af afgørelser truffet af en bemyndiget kommune, og om udveksling af  

 oplysninger mellem de involverede kommunalbestyrelser.
Ansatte, der udelukkende eller helt overvejende er  

 beskæftiget med en opgave, der delegeres som led i et forpligtende kommunalt  

 samarbejde, overføres efter lovforslaget til den bemyndigede kommune i  

 samarbejdet.
Endvidere finder virksomhedsoverdragelsesloven anvendelse på  

 alle  

 ansatte, som overføres til en bemyndiget kommune som led i et forpligtende  

 kommunalt samarbejde.
Fastlæggelsen af, hvilke ansatte der skal overføres til de  

 bemyndigede kommuner, skal som udgangspunkt ske ved aftale mellem den  

 delegerende og den bemyndigede kommunalbestyrelse.
Der er i lovforslaget  

 fastsat en fremgangsmåde for indgåelsen af sådanne aftaler, der bl.a.  

 indebærer, at de delingsråd, der er nedsat i medfør af forslag til lov om  

 visse  

 proceduremæssige spørgsmål i forbindelse med kommunalreformen, træffer  

 afgørelse, hvis aftale ikke indgås.
Den delegerende og den bemyndigede  

 kommune  

 vil i overensstemmelse med reglerne i forslag til lov om visse  

 proceduremæssige  

 spørgsmål i forbindelse med kommunalreformen være forpligtet til at orientere  

 repræsentanter for de ansatte og de ansatte om fremgangsmåde for indgåelse af  

 sådanne aftaler m.v.
 Lovforslaget indeholder særlige bestemmelser, der gør det  

 muligt at tage særlige hensyn til ø-kommuner, der ønsker at indgå i et  

 forpligtende kommunalt samarbejde.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 hurtige  

 og velvillige behandling.
