Nr BTB 79 Betænkning over Forslag til folketingsbeslutning om støtte til driften af  

 et Søfartsmedicinsk Institut i Esbjerg   

 Nr B 79 1990-91, 2. samling Afgivet af Erhvervsudvalget Afgivet: 19910528 Udvalget har behandlet beslutningsforslaget i nogle møder og har herunder stillet spørgsmål til industriministeren, som denne har besvaret skriftligt.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget)  

 beslutningsforslaget til vedtagelse med de stillede ændringsforslag.
 Flertallet finder, at et institut som det omhandlede på en værdifuld måde  

 vil kunne bidrage til en meget ønskelig forskning vedrørende arbejdsmiljø og  

 arbejdsulykker inden for fiskeri-, søfarts- og offshoreerhvervet.
 Flertallet ønsker tillige at understrege følgende:
 Det faglige ansvar for instituttets planer og virke udøves af den ansatte  

 leder i samråd med et forretningsudvalg, hvori staten forventes at være  

 repræsenteret af Industriministeriets departement, Søfartsstyrelsen,  

 Energiministeriet og søværnet. Øvrige repræsentanter udpeges af Ribe Amtsråd  

 og Esbjerg Kommune.
 Til at følge og rådgive instituttet i dets virke nedsættes et rådgivende  

 udvalg med repræsentanter for de institutioner og organisationer, der har  

 berøring med fiskeri-, søfarts- og offshoreerhvervet.
 Et mindretal (Det Konservative Folkepartis, Venstres,  

 Fremskridtspartiets, Centrum-Demokraternes og Kristeligt Folkepartis  

 medlemmer af udvalget) indstiller beslutningsforslaget til forkastelse.
 Et mindretal inden for mindretallet (Fremskridtspartiets medlem af  

 udvalget) kan dog stemme for de stillede ændringsforslag.
Ændringsforslag Til teksten Af et flertal (S, SF og RV):
 1) I 1. pkt. indsættes efter »et beløb på 1,9 mio. kr.  

 om året« ordene: »for en 3-årig periode«.
 2) Efter 2. pkt. indsættes som nyt punktum:
»Industriministeren pålægges inden 1. juli 1994 at give Folketingets  

 Erhvervsudvalg en redegørelse om instituttets arbejde.« Bemærkninger Til nr. 1 og 2 Ved de foreslåede ændringer fastsættes instituttets statsstøtte til en  

 3-årig periode.
Efter industriministerens redegørelse til Folketingets  

 Erhvervsudvalg vil flertallet tage stilling til, hvorvidt der fortsat skal  

 ydes statsstøtte til instituttet.
 Flertallet forudsætter naturligvis, at der skaffes den fornødne  

 bevillingsmæssige hjemmel.
Lotte Henriksen (S) Helge Mortensen (S) Sonja Mikkelsen (S) Erling  

 Olsen (S) Nyrup Rasmussen (S) fmd.
Løvig Simonsen (S) Tommy Dinesen  

 (SF) Rahbæk Møller (SF) Sonja Albrink (CD) Flemming Hansen (KF) nfmd.  

Kai Dige Bach (KF) Svend Heiselberg (V) Pia Larsen (V) Helge Sander (V)  

 Annette Just (FP) Lone Dybkjær (RV) Lysholm Christensen (KRF) Tillægsbetænkningen Udvalget har, efter at 2. behandling af beslutningsforslaget blev afbrudt og beslutningsforslaget blev henvist til fornyet udvalgsbehandling, behandlet dette i et møde.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget)  

 beslutningsforslaget til vedtagelse med de af flertallet i udvalgets  

 betænkning stillede ændringsforslag.
 Et mindretal (Det Konservative Folkepartis, Venstres,  

 Centrum-Demokraternes og Kristeligt Folkepartis medlemmer af udvalget)  

 indstiller beslutningsforslaget til forkastelse.
 Mindretallet ønsker i den forbindelse at udtale følgende:
Det har med den korte tidsfrist ikke været muligt at undersøge sagen til  

 bunds.
Således er der ikke skabt den nødvendige afklaring af, hvad  

 instituttet skal anvendes til.
Ligeledes er det et spørgsmål, om de  

 eksisterende organer ikke både kan klare opgaverne og udføre dem mest  

 hensigtsmæssigt i en bredere sammenhæng.
Det må antages, at en spredning af  

 opgaverne meget vel kan medføre en svækkelse af indsatsen på området.
Et andet mindretal (Fremskridtspartiets medlem af udvalget)  

 indstiller ligeledes beslutningsforslaget til forkastelse, men kan dog  

 stemme for de i betænkningen stillede ændringsforslag.
Mindretallet ønsker  

 endvidere at udtale følgende:
Der er efter mindretallets opfattelse ikke blevet givet tid til at  

 behandle beslutningsforslaget ordentligt.
Fakta er, at relevante spørgsmål  

 ikke kan nå at blive besvaret, organisationerne kan ikke nå at blive hørt,  

 internationale samarbejdsorganer kan overhovedet ikke nå at blive kontaktet,  

 og at det ikke er oplyst, hvad instituttet i Esbjerg egentlig skal  

 koncentrere sig som.
Fremskridtspartiet vil meget gerne se på mulighederne for øget sikkerhed  

 til søs, men denne behandling af beslutningsforslaget mener mindretallet er  

 totalt uansvarlig, navnlig i betragtning af, at  

 bedriftsundhedstjenesteordningen sandsynligvis vil gælde for søfarten fra og  

 med 1. januar 1992, samt at der afholdes en søfartsmedicinsk konference i  

 Finland, hvor der med bl.a. dansk deltagelse vil blive diskuteret et  

 internationalt samarbejde.
Mindretallet har forgæves forsøgt at få den  

 endelige behandling af beslutningsforslaget udsat, således at udvalget kunne  

 have fået alle relevante oplysninger, herunder oplysninger om det  

 internationale samarbejde.
Havet er internationalt, men det ser ud til, at  

 beslutningsforslaget skal forceres igennem til glæde for lokale  

 Esbjerginteresser.
 Principielt bør forskning i forebyggelse af ulykker inden for søfarten  

 såvel som på andre områder foregå inden for det almindelige sundhedssystem.  

 Ellers kan vi opleve krav om transport-, landbrugs-, industri- eller  

 mejerimedicinske institutter med mange flere - det vil være absurd.
