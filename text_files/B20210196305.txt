Bekendtgørelse om pilotprojekt om udveksling af oplysninger i graviditetsmappen i forbindelse med graviditet I medfør af § 193 b, stk. 3, i sundhedsloven, jf. lovbekendtgørelse nr. 903 af 26. august 2019, som ændret ved lov nr. 273 af 26. marts 2019, fastsættes:
 Anvendelsesområde m.v.
 § 1. Autoriserede sundhedspersoner, herunder alment praktiserende læger og speciallæger, jordemødre, og personer, eksempelvis sundhedsplejersker, som arbejder eller bistår med behandling af gravide, er efter aftale i forbindelse med dette pilotprojekt forpligtet til, snarest muligt efter bekendtgørelsens ikrafttræden, at indberette oplysninger til Sundhedsdatastyrelsen om den enkelte gravides helbredsforhold og andre fortrolige oplysninger, som fremgår af bekendtgørelsens bilag 1.
 § 2. Sundhedsdatastyrelsen driver den fælles digitale infrastruktur til udveksling og registrering af udvalgte oplysninger om de enkelte borgeres helbredsforhold og andre fortrolige oplysninger.
 Stk. 2. Sundhedsdatastyrelsen kan i medfør af denne bekendtgørelse og som dataansvarlig for de oplysninger, som Sundhedsdatastyrelsen får adgang til, jf. § 2, stk. 3, behandle, herunder registrere de oplysninger om helbredsforhold og andre fortrolige oplysninger, som fremgår af bilag 1, i graviditetsmappen i den fælles digitale infrastruktur.
 Stk. 3. Relevante helbredsoplysninger m.v. i graviditetsmappen udstilles via en brugergrænseflade for sundhedsfaglige, der kan tilgås af relevante sundhedspersoner, som deltager i graviditetsforløbet, jf. § 5.
 Stk. 4. Graviditetsmappen omfatter graviditetsforløb, hvor den gravide af de sundhedsfaglige placeres i omsorgsniveau 1 eller 2.
 Stk. 5. Graviditetsmappen kan undtagelsesvist omfatte de oplysninger om graviditet, der fremgår af svangerjournalen ved den gravides første besøg ved praktiserende læge.
 Stk. 6. Den gravide kan ved deltagelse i pilotprojektet få adgang til egne personoplysninger i appen 'Min graviditet', jf. § 6.
 § 3. De kildesystemer, herunder serviceplatforme m.v., der kan tilknyttes graviditetsmappen i den fælles digitale infrastruktur i medfør af denne bekendtgørelse, fremgår af bilag 2.
Stk. 2. Sundhedsdatastyrelsen udarbejder en vejledning indeholdende en teknisk dokumentation af indholdet i graviditetsmappen og fastsætter de tekniske og forretningsmæssige krav, som kildesystemerne og dataansvarlige skal opfylde for at kunne opnå tilslutning til graviditetsmappen.
De tekniske og forretningsmæssige krav gøres offentligt tilgængelige via Sundhedsdatastyrelsens netsted.
 Stk. 3. Regionsråd, kommunalbestyrelser, autoriserede sundhedspersoner, herunder alment praktiserende læger og speciallæger, og de private personer eller institutioner, der driver sygehuse m.v., der er dataansvarlige for de kildesystemer, der kan tilknyttes den fælles digitale infrastruktur efter bilag 2, kan give Sundhedsdatastyrelsen adgang til de oplysninger, der fremgår af bilag 1, umiddelbart efter, at oplysningen er registreret i kildesystemet og under forudsætning af, at de tekniske og forretningsmæssige krav til tilslutning er overholdt, jf. stk. 2.
 § 4. Sundhedsdatastyrelsen sletter oplysninger i graviditetsmappen senest 2 år efter graviditetsforløbet er afsluttet.
 Stk. 2. Sundhedsdatastyrelsen sletter oplysninger i graviditetsmappen 1 år efter personens død.
 Adgang m.v.
 § 5. Autoriserede sundhedspersoner, og personer, som arbejder eller bistår med behandling af gravide, kan ved opslag i brugergrænsefladen for sundhedsfaglige indhente oplysninger om helbredsforhold og andre fortrolige oplysninger, jf. sundhedslovens § 42 a.
 Stk. 2. Den gravide kan ved tilkendegivelse frabede sig, at sundhedspersoner og personer, der arbejder og bistår med behandling af gravide, indhenter oplysninger fra brugergrænsefladen for sundhedsfaglige, jf. sundhedslovens § 42 a, stk. 5, og § 42 b.
 § 6. Sundhedsdatastyrelsen har pligt til at sikre, at den gravide har elektronisk adgang til de oplysninger om helbredsforhold og andre fortrolige oplysninger vedrørende den gravide, der registreres og udstilles i brugergrænsefladen for sundhedsfaglige gennem den fælles digitale infrastruktur.
 Stk. 2. I forbindelse med dette pilotprojekt vil pligten jf. stk. 1, blive opfyldt igennem udstilling i appen 'Min graviditet', jf. § 2, stk. 6.
§ 7. Sundhedsdatastyrelsen er forpligtet til at foretage maskinel registrering (logning) af alle anvendelser af personoplysninger i brugergrænsefladen for sundhedsfaglige i den fælles digitale infrastruktur.
Logningsoplysninger skal mindst indeholde oplysning om 1) hvem der har foretaget opslag med angivelse af fornavn, efternavn samt autorisationsnummer eller titel, 2) behandlingssted, hvorfra opslaget er foretaget, og 3) tidspunkt for opslaget.
Stk. 2. Loggen skal opbevares i 2 år, hvorefter den skal slettes.
I særlige tilfælde kan loggen opbevares i op til 5 år, jf. bekendtgørelse nr. 1101 af 29. juni 2020 om drift m.v. af den fælles digitale infrastruktur, § 6, stk. 2.
 Stk. 3. Sundhedsdatastyrelsen sikrer, at den gravide får adgang til en overskuelig og letforståelig oversigt over de logningsoplysninger, der er nævnt i § 7, stk. 1, nr. 1-3, og som vedrører opslag i borgerens oplysninger.
Ikrafttrædelse § 8. Bekendtgørelsen træder i kraft den 26. oktober 2021.
 Stk. 2. Bekendtgørelsen ophæves den 31. december 2023, medmindre andet bestemmes inden denne dato.
Sundhedsministeriet, den 21. oktober 2021 Magnus Heunicke / Berit Andersen Faber Bilag 1 Typer af oplysninger, der må registreres i den fælles digitale infrastruktur Typer af oplysninger, der må registreres i den fælles digitale infrastruktur er:
 1) Oplysninger om graviditetsforløb.
 Oplysninger omfatter i denne forbindelse både de informationer, der stilles til rådighed for sundhedspersoner m.v., jf. § 5 og de tilhørende metadata om oplysningerne, der er nødvendige for infrastrukturens tekniske funktion.
Bilag 2 Beskrivelse af de systemer, der må tilknyttes den fælles digitale infrastruktur som kildesystemer, jf. § 3, stk. 1 De systemer, der i medfør af § 3, stk. 1, i denne bekendtgørelse, kan tilknyttes graviditetsmappen i den fælles digitale infrastruktur som kildesystemer er følgende:
  Regionale sundhedssystemer (fx EPJ-systemer).
  Systemer, der understøtter den kommunale sundheds- og omsorgsindsats, herunder kommunale sundheds- og omsorgssystemer (fx EOJ-systemer).
  Systemer, der understøtter behandling i almen praksis, herunder lægepraksis systemer og platforme.
  Systemer, der understøtter private sundhedsaktører, herunder systemer, der anvendes på privathospitaler og af speciallæger m.v.
