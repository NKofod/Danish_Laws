Skriftlig fremsættelse (30. marts 2011) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om ændring af barseludligningsloven (Lovforslag nr.
L 178) Lovforslaget udskyder fristen for at fremsætte lovforslag om revision af barseludligningsloven fra folketingsåret 2010-11 til folketingsåret 2011-12.
 Denne udsættelse skal sikre den fornødne tid til de politiske forhandlinger i forligskredsen bag barseludligningsloven.
Det er i forligskredsen bestemt, at lovrevisionen skal ske på grundlag af en uafhængig evaluering.
Denne evaluering er nu foretaget af Cowi A/S og offentliggjort.
Forløbet omkring udarbejdelsen af evalueringen har imidlertid trukket ud, hvilket er baggrunden for denne udsættelse.
Det er omvendt ikke meningen, at den politiske proces skal ligge stille.
Jeg har derfor indkaldt til politiske drøftelser allerede her i foråret.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
