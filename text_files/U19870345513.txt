 En række afdelinger af Dansk El-Forbund iværksatte annoncekampagner,  

 hvori man bl.a. gav oplysninger om lønniveauet i forskellige geografiske  

 områder, og hvori medlemmerne blev opfordret til at kræve lønforhøjelser og,  

 i tilfælde af at kravene ikke blev imødekommet, at tage ansættelse hos en  

 arbejdsgiver, der var villig til at betale højere løn.
 I anledning heraf afholdtes fællesmøde, hvorunder lønmodtagersiden tog  

 forbehold over for arbejdsgiversidens opfattelse, hvorefter annoncekampagnen  

 og hertil knyttede avisinterviews var overenskomststridige.
Arbejdsretten fandt, at annoncekampagnerne var overenskomststridige,  

 idet de ikke opfyldte det krav til neutral orientering og vejledning om  

 lønforholdene, herunder lønudviklingen, som efter praksis er gældende inden  

 for minimallønssystemet for at sikre, at den individuelle lønfastsættelse  

 sker ved fri forhandling mellem arbejder og arbejdsgiver uden nogen som helst  

 indblanding fra organisationens side.
Boden fastsattes til 5.000 kr. for hver  

 af de indklagede fagforeningsafdelinger.
 Som sagen forelå oplyst, fandtes forbundet ikke ved sin holdning på  

 fællesmødet eller på anden måde at have pådraget sig et medansvar for  

 annonceringen.
 Under denne sag har Dansk Arbejdsgiverforening for Elektroinstallatørernes  

 Landsforening ELFO indklaget Landsorganisationen i Danmark for Dansk  

 El-Forbund på egne vegne samt for forbundets afdelinger i Vejle, Fredericia,  

 Århus, Aalborg, Horsens og Nakskov for Arbejdsretten for overenskomstbrud  

 under henvisning til, at de pågældende afdelinger gennem indrykning af  

 annoncer i dagspressen i første halvdel af 1986 på utilbørlig måde har  

 blandet sig i den individuelle lønfastsættelse i strid med det på  

 overenskomstområdet gældende minimallønssystem med løfteparagraf, og at  

 forbundet har gjort sig delagtig i dette overenskomstbrud.
 Under domsforhandlingen har klagerne nedlagt følgende påstande:
 1. Dansk El-Forbund og forbundets afdelinger i Vejle, Fredericia, Århus,  

 Aalborg, Horsens og Nakskov tilpligtes at anerkende, at annoncer bragt i  

 dagspressen siden primo februar 1986 er overenskomststridige, ligesom man  

 tilpligtes straks at ophøre med denne form for annoncering.
 2. Til Dansk Arbejdsgiverforening betaler Dansk El-Forbund og forbundets  

 afdelinger i Vejle, Fredericia, Århus, Aalborg, Horsens og Naksov en efter  

 rettens skøn fastsat bod for det begåede overenskomstbrud.
 De indklagede har påstået frifindelse.
 De af klagen omfattede annoncer er for de enkelte afdelinger følgende:
 Afdelingen i Vejle.
Annonce i Vejle Amts Folkeblad den 15. februar 1986, dels side 3 med  

 følgende tekst: »Elektriker! Søger du andet job? Se under  

 stillinger,» dels side 33 under stillinger: »Elektriker I Vejle mangler der elektrikere I Vejle sker der noget I Vejle bygges der som aldrig før I Vejle kniber det med betalingen I Vejle betales kun 67,30 i snit I Vejle kan vi ikke anbefale dig at søge arbejde.
Elektriker hold dig borte fra Vejle.« Tilsvarende annonce blev indrykket i Jyllands-Posten den 16. februar 1986.
Endelig indrykkede afdelingen sammen med afdelingerne i Fredericia og  

 Kolding følgende enslydende annoncer i Kolding Folkeblad den 9. maj 1986,  

 Vejle Amts Folkeblad, Folkebladet Sydjylland og Aktuelt den 10. maj 1986,  

 Folkebladet Sydjylland den 13. maj 1986 samt Fredericia Dagblad den 14. maj  

 1986: »Elektrikere! Inden for Dansk El-Forbund kreds 13's område  

 aflønnes elektrikere med følgende timeløn: (El-inst.) Fredericia, gennemsnit  

 kr. 70,92 - Vejle kr. 70,31 - Kolding kr. 72,09. Mener du som elektriker, at  

 det er en rimelig aflønning for DIT arbejde? Mener du, med DIN nødvendige  

 efteruddannelse, at du bliver rimeligt honoreret? Mener du, at lønnen er  

 årsag til, at arbejdsgiverne ikke kan få den fornødne faglige arbejdskraft?  

 Mener du, at arbejdsgiveren har den fornødne viden til at bedømme DINE  

 faglige kvalifikationer? Mener du selv, du er mere værd? Så er tiden stadig  

 inde!» For så vidt angår afdelingen i Vejle har klagerne endvidere fremlagt  

 udklip af Vejle Amts Folkeblad fra den 14. februar 1986, indeholdende et  

 interview med afdelingens formand Heine Kristensen under overskriften:  

 »Ugens tilbud til elektrikere: Skift job - få kroner i kassen.« Det  

 hedder heri bl.a.:
 » - Vi er blevet et lavprisfag - og nu skal vi have gjort noget ved  

 problemet, siger formanden for Dansk El-Forbunds Vejle-afdeling, Heine  

 Kristensen.
 Et af El-forbundets mere utraditionelle midler, bliver at opfordre  

 elektrikere til at finde et nyt job.
 For selv om også elektrikere indtil marts måned lever under regeringens  

 toprocent ramme for lønstigninger, mener formanden ikke, at det skal  

 forhindre folk i at få mere i lønningsposen.
 Heller ikke efter 1. marts, hvor der formelt kun er halvanden procent at  

 slås om.
- Det er kun fantasien der sætter grænser.
Det står for eksempel ikke  

 skrevet nogen steder, hvad nyansatte folk skal ha« i løn, siger han.
 - Så vil vi blandt andet gennem annoncekampagner opfordre vore 400  

 medlemmer til at »skifte job - og få mere i løn«.
 Afdelingen i Fredericia.
Annonce i Fredericia Dagblad den 7. februar 1986 med følgende indhold:  

 »Arbejdstilbud.
Elektrikere i Fredericia søger el-installatører, som  

 betaler en rimelig løn - på linje med den løn, som andre bygningshåndværkere  

 oppebærer.« Annonce i samme blad den 15. februar 1986 med følgende ordlyd: »Vi må  

 videre! På trods af den gode beskæftigelse gennem længere tid inden for  

 el-faget har vi ikke kunnet mærke det på vor løn.
Det er nu - elektrikere, vi  

 skal forhandle løn for 1986. Hvis det ikke lykkes med en lønforhøjelse - prøv  

 en anden mester.
Der er arbejde nok.« Afdelingen har endvidere sammen med afdelingerne i Vejle og Kolding  

 indrykket de under afdelingen i Vejle citerede enslydende annoncer i  

 forskellige blade den 9.-14. maj 1986.
For så vidt angår afdelingen i Fredericia har klagerne endvidere fremlagt  

 udklip af Fredericia Dagblad for den 3. februar 1986, indeholdende et  

 interview med afdelingens formand Børge Mortensen og en omtale af  

 annoncekampagnen.
I interview'et hedder det bl.a.:
 » - Det er sælgers marked i øjeblikket, og det skal vore medlemmer  

 udnytte, efter at de i mange år har måttet nøjes med krummer fra  

 arbejdsgiverne.
Det siger Børge Mortensen, formand for Dansk El-Forbunds  

 Fredericia-afdeling.
Den har startet en annoncekampagne for at gøre opmærksom  

 på, at elektrikerne her i området har tabt terræn i forhold til kollegerne i  

 den øvrige del af landet.
 I den første række annoncer står der under overskriften »Ugens  

 tilbud«, at man kan få en faglært håndværker med god efteruddannelse,  

 for eksempel elektrikere, til en gennemsnitsløn på 67,73 kr. i timen.
 »Det er da billigt! Da elektrikerne her i området har haft landets  

 laveste lønstigning, er vi i stand til at give el-installatørerne dette  

 fordelagtige tilbud«, hedder det i annoncen.
- Vi vil både provokere vore medlemmer og arbejdsgiverne, siger Børge  

 Mortensen.
Vi ønsker at slå fast, at løfteparagraffen ikke er sløjfet.  

 Medlemmerne skal ikke lade sig spise af med småbeløb, og de har flere  

 muligheder for at få mere i lønningsposen.
- Jobrotation er et særdeles effektivt middel i øjeblikket, fordi der kun  

 er få ledige.
Vi har eksempler på, at arbejdsgivere er rystet op med penge,  

 når en eller flere af de ansatte er blevet tilbudt job andre steder til en  

 højere timeløn, siger Børge Mortensen.' Afdelingen i Århus.
Annonce i Jyllands-Posten den 1. marts 1986 med følgende indhold:  

 »Elektriker - nu er det din tur Gennem lang tid var der overskud af gode elektrikere.
Dette udnyttede  

 arbejdsgiverne til løntryk.
Nu er situationen modsat - nu skal DU trykke den  

 anden vej, altså stil lønkrav! Den fornuftige arbejdsgiver ved, at regeringsindgrebets fastlåste rammer  

 kan overskrides uden sanktioner.
 Den fornuftige arbejdsgiver ved derfor også, at det er hykleri, når hans  

 organisation taler om nødvendigheden for løntilbageholdenhed hos  

 elektrikerne, når alle andre områder har sprængt lønrammen.
 Den fornuftige arbejdsgiver ved også, at elektrikere ikke fortsat kan  

 finde sig i, at stigende produktivitet blot belønnes med nedgang i  

 reallønnen.
 Den fornuftige arbejdsgiver er parat til at snakke løn - tal fornuft med  

 ham - tal løn med ham.
Er din arbejdsgiver ikke fornuftig, så prøv en af avisannoncerne eller  

 kontakt din fagforening, de ved hvor de mest fornuftige arbejdsgivere gemmer  

 sig.« Afdelingen i Aalborg:
Enslydende annoncer i Aalborg Stiftstidende den 24. og 25. marts 1986 med  

 følgende indhold: »Elektriker: Det er NU der skal stilles lønkrav! Elektrikerne er mange steder langt bagud med lønudviklingen.
Mange  

 arbejdsgivere har ikke forstået hvad du er værd.
Samtidig er reallønnen  

 faldet dramatisk under den borgerlige regering.
Men det har vist sig muligt  

 at sprænge lønrammen på andre områder.
Der stilles krav til os om højere  

 produktivitet og større viden.
Og vi betales med en stadig ringere realløn.  

 Hvis din arbejdsgiver ikke er modtagelig for disse gode argumenter, så læs  

 stillingsannoncerne eller kontakt din fagforening:» Efter det oplyste blev annoncen tillige bragt i det lokale TV den 25.  

 marts 1986.
 Afdelingen i Horsens.
For så vidt angår denne afdeling har klagerne alene fremlagt et udklip af  

 Horsens Folkeblad for den 1. april 1986, indeholdende et interview med  

 afdelingens formand Børge Hedegaard.
Det hedder heri bl.a.:
 »Med den lønpolitik, arbejdsgiversiden fører, er man godt på vej til  

 at affolke elektrikerfaget, mener Dansk El-Forbunds Horsens-afdeling.
 På landsplan forlod næsten 2.000 af de godt 24.000 medlemmer forbundet  

 alene sidste år.
Elektrikerne flygter til bedre betalt arbejde hos telefonselskaber,  

 indenfor edb-virksomheder - ja, stort set alle andre virksomheder end  

 installatørerne, som kan tilbyde en gennemsnitlig timeløn på 66,81 kr. her i  

 området.
Det er for lidt, mener elektrikerne.
Saver egen gren over De mener at have gode kort på hånden: Af de 377 medlemmer i  

 Horsens-afdelingen går praktisk taget ingen ledige.
 - ELFO (arbejdsgiverne, red.) kører en hård linje, men de er godt på vej  

 til at save den gren over, de selv sidder på, mener Børge Hedegaard, formand  

 for El-forbundet i Horsens, som nu vil til at være mere offensivt.
Penge for reklamer på trøjerne Ligesom på mange andre områder er det lykkedes en del elektrikere at få  

 mere i lønningsposen ved at »bruge fantasien«, som det udtrykkes i  

 en folder til medlemmerne.
F.eks. er der arbejdsgivere, der udbetaler  

 overarbejdspenge for arbejde, som reelt ikke er overarbejde.
Et af de mere  

 fantasifulde frynsegoder er elektrikere som af deres arbejdsgiver får  

 »sponsor-penge« for at gå med firmaets reklamer på tøjet.
 Det er således ikke dokumenteret, at afdelingen i Horsens har indrykket  

 annoncer svarende til de påklagede.
 Afdelingen i Nakskov.
Af artikler i Ny Dag den 5. april 1986, indeholdende udtalelser fra  

 afdelingens formand Eli Jensen, fremgår, at afdelingen har indrykket en  

 annonce i bladet med følgende ordlyd: »Elektriker vågn op! Elektrikerne  

 i Nakskov og omegn skal kunne klare alle forekommende opgaver inden for  

 stærkstrøm, svagstrøm, automatik, PLC-styringer, div. el-reparationer, ny  

 teknologi.
Arbejdsgiverne kvitterer så til gengæld med den laveste løn i  

 kongeriget Danmark! Vil DU finde dig i det længere??? Afd.-kontoret kan give  

 dig oplysninger på firmaer andre steder, der giver en rimelig løn, der er til  

 at leve af. - Hvis du ikke kan få hævet din løn til et rimeligt niveau, - så  

 ta'konsekvensen: Rejs!!!» I bladets artikel om annoncen hedder det bl.a.:
 »Dansk El-Forbund i Nakskov opfordrer nu direkte sine medlemmer til  

 at forlade Vestlolland.
 Der er ganske enkelt alt for få penge at tjene som elektriker i området i  

 forhold til, hvad man kan tjene i det øvrige land eller i udlandet.
 - Vi ved notorisk, at vore medlemmer mindst kan tjene omkring 10-20 kroner  

 mere pr. time, hvis de flytter til arbejde uden for landsdelen, siger  

 formanden for El-forbundet i Nakskov, Eli Jensen.
 Efter begæring af 18. februar 1986 og senere begæringer af 3. og 4. marts  

 1986 fra Dansk Arbejdsgiverforening afholdtes fællesmøde i sagen den 19.  

 marts 1986. I referatet fra mødet hedder det bl.a.:
 »Fra arbejdsgiverside blev det gjort gældende, at de ovenfor omtalte  

 annoncer og interview var stærkt provokerende for ELFOs medlemmer, og  

 lønmodtagersiden herved på overenskomststridig vis foretager indgreb i den  

 individuelle lønfastsættelse.
 På trods af opfordring hertil har lønmodtagersiden ikke villet give  

 tilsagn om at lignende interview og annoncer ikke i fremtiden ville  

 forekomme.
Fra lønmodtagersiden tages der forbehold over for det fra  

 arbejdsgiversiden fremførte.
Annoncen er ikke møntet mod nogle bestemte  

 arbejdsgivere, men er en del af et almindeligt oplysningsarbejde om  

 lønforhold - der sigtes ikke specielt mod ELFOs overenskomst.
I øvrigt  

 henvises der til, at overenskomsterne inden for området er  

 minimallønsoverenskomst og jfr.
ELFO overenskomstens § 9, stk. 2, aftales løn  

 direkte mellem den ansatte og mester.
Lønmodtagersiden tager herudover  

 forbehold overfor at der i annoncer og interview skulle være tale om  

 overenskomststridige handlinger.
Arbejdsgiversiden forbeholder sig at indbringe sagen for Arbejdsretten med  

 påstand om organisationsansvar.
Annoncer og interview forekommet efter DAs  

 skrivelse af 3. marts 1986 forbeholder arbejdsgiversiden sig ret til at  

 inddrage i arbejdsretssagen.
Fra lønmodtagerside tages der forbehold overfor, at der skulle være tale  

 om organisationsansvar.« I klageskriftet er anført, at ELFO organiserer ca. 98% af  

 el-installatørerne i Danmark, således at der ikke kan være tvivl om, at  

 kampagnen er rettet mod ELFO's medlemmer.
 De indklagede, der bl.a. gør gældende, at en del af de påklagede annoncer  

 i realiteten alene indeholder korrekte lønmæssige oplysninger til  

 medlemmerne, har til dokumentation herfor fremlagt forskellige  

 lønstatistikker.
Klagerne har til støtte for påstandene anført, at det efter arbejdsretlig  

 teori og praksis ligger fast, at organisationerne under minimallønssystemet  

 nok må orientere og vejlede medlemmerne om lønforholdene, men ikke må blande  

 sig i den individuelle lønfastsættelse.
Gennem annoncekampagnen er dette  

 imidlertid sket her, idet annoncerne ikke blot giver neutrale oplysninger om  

 lønforholdene, men indeholder en opfordring til at stille lønkrav, d.v.s.  

 bruge løfteparagraffen, og til, hvis kravet ikke opfyldes, at søge væk fra  

 virksomheden.
Gennem annonceringen har de indklagede afdelinger således klart  

 krænket den organisationsmæssige forpligtelse til ikke at blande sig i den  

 individuelle lønfastsættelse og har samtidig gennem opfordringen til  

 affolkning eller blokade af den virksomhed, der ikke giver efter for  

 lønkravet, opfordret til at gøre brug af kollektive kampskridt i strid med  

 fredspligten.
Gennem annonceringen har i hvert fald nogle af afdelingerne  

 tillige opfordret til lovbrud, idet man har opfordret medlemmerne til at  

 bryde regeringens løndiktat.
Ved sin manglende afstandtagen fra  

 annonceringen, både i almindelighed og under fællesmødet, har forbundet gjort  

 sig delagtig i det skete brud på overenskomsten og må som afdelingerne  

 idømmes en alvorlig bod.
De indklagede har anført, at formuleringen af annoncerne måske nok kan  

 forekomme lidt primitiv, men at der ikke er grundlag for at anse  

 annonceringen for overenskomststridig, hvis man analyserer hver enkelt  

 annonce.
Annoncerne indeholder ingen opfordring til affolkning eller blokade  

 af nogen bestemt virksomhed.
Hverken ELFO eller nogen bestemt arbejdsgiver er  

 således nævnt i annoncerne, der alene gør opmærksom på, at der inden for  

 samme område er andre arbejdsgivere, der betaler højere løn.
Annoncerne  

 indeholder heller intet om, at lønnen skal ligge på et bestemt niveau.
Der  

 henvises alene til gennemsnitslønnen, og der opfordres ikke til at rejse  

 bestemte lønkrav.
Der er således ikke lagt noget bånd på den enkelte  

 lønmodtager og dermed heller ikke sket nogen indblanding i den individuelle  

 lønfastsættelse.
 Arbejdsretten skal udtale:
Indledningsvis bemærkes, at klagernes påstande alene vedrører den  

 foretagne annoncering i dagspressen, ikke de i forbindelse hermed bragte  

 interviews med nogle af afdelingsformændene.
Da der ikke er tilvejebragt  

 dokumentation for, at afdelingen i Horsens har indrykket annoncer svarende  

 til de påklagede, vil denne afdeling være at frifinde.
Den annoncekampagne, som blev iværksat af de øvrige afdelinger i første  

 halvår af 1986, opfyldte ikke det krav til neutral orientering og vejledning  

 om lønforholdene, herunder lønudviklingen, som efter praksis er gældende  

 inden for minimallønssystemet med løfteparagraf for at sikre, at den  

 individuelle lønfastsættelse sker ved fri forhandling mellem arbejder og  

 arbejdsgiver uden nogen som helst indblanding fra organisationernes side.
Ved  

 denne vurdering har retten lagt vægt på, at afdelingerne i annoncerne  

 utvetydigt opfordrede medlemmerne til at kræve lønforhøjelse og til, hvis  

 kravene ikke blev imødekommet, at opsige ansættelsesforholdet og tage  

 ansættelse hos en arbejdsgiver, der var villig til at betale højere løn, i  

 visse af annoncerne endog med en tilføjelse om, at afdelingen i givet fald  

 ville være behjælpelig med at anvise en sådan arbejdsgiver.
Annoncerne er  

 således klart udtryk for, at man fra de pågældende afdelingers side har  

 ønsket at blande sig i den individuelle lønfastsættelse i de forskellige  

 virksomheder, en opfattelse, der støttes af de udtalelser,  

 afdelingsformændene har fremsat til bladene om formålet med annoncekampagnen.  

 For så vidt angår disse afdelinger tages klagernes påstande herefter til  

 følge med den ændring, at det ad første led i påstanden alene fastslås, at  

 den omhandlede annoncering, der forlængst er ophørt, var overenskomststridig.  

 Den forskyldte bod findes efter omstændighederne at kunne bestemmes til 5.000  

 kr. for hver afdeling.
Bodsbeløbene tilfalder Dansk Arbejdsgiverforening.
Som sagen foreligger oplyst, finder retten derimod ikke grundlag for at  

 fastslå, at forbundet ved sin holdning under fællesmødet eller på anden måde  

 har pådraget sig et medansvar for den påklagede annoncering.
Forbundet vil  

 derfor være at frifinde.
 T h i k e n d e s f o r r e t :
 Dansk El-Forbunds afdelinger i Vejle, Fredericia, Århus, Aalborg og  

 Nakskov tilpligtes at anerkende, at annoncer bragt i dagspressen i første  

 halvdel af 1986, var overenskomststridige.
 Til Dansk Arbejdsgiverforening skal hver af disse afdelinger betale en bod  

 på 5.000 kr.
 Dansk El-Forbund og forbundets afdeling i Horsens frifindes.
 I sagsomkostninger til Arbejdsretten skal de indklagede betale 2.000 kr.
 (* 1) Henvisninger: Per Jacobsen s.545 (note 44), K 86.405, K 8740 (A 1980  

 s.8), K 8283 (A 1978 s.68).
