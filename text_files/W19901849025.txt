En lønmodtager, der gennem en broder, ansat i et vekselererfirma, for  

 lånte midler havde foretaget beløbsmæssigt væsentlige handler med  

 obligationer og aktier, blev ikke anset for at drive næring eller binæring  

 ved handel med værdipapirer.
Handlerne blev anset for foretaget i  

 spekulation, og tab på aktier i 1987, solgt inden 3 år, kunne derfor ikke  

 fratrækkes i kapitalindkomst.
Arkitekt A klagede over, at amtsligningsrådet for indkomståret 1985 ud fra  

 et spekulationssynspunkt havde forhøjet hans skattepligtige indkomst med  

 avancer opnået ved køb og salg af obligationer.
For indkomståret 1987  

 klagedes over, at han ikke var anset for berettiget til ved opgørelsen af sin  

 kapitalindkomst at fratrække tab ved salg af aktier, som han havde ejet i  

 mindre end 3 år, opgjort til 504.381 kr.
 Klagerens repræsentant påstod, at der for begge års vedkommende havde  

 været tale om næring for klageren ved handel med værdipapirer, hvilket ikke  

 ændrede den skete avancebeskatning i indkomståret 1985, men hvorefter der  

 burde indrømmes fradrag for det i indkomståret 1987 konstaterede tab ved salg  

 af aktier.
Det var oplyst, at klageren var lønansat som arkitekt, og at han i 1981  

 havde påbegyndt virksomhed med køb og salg af værdipapirer.
Dispositionerne  

 var foregået gennem klagerens broder, der var ansat i et vekselererfirma, og  

 var fuldt ud lånefinansieret.
Klageren havde ikke selv haft kendskab til  

 handel med værdipapirer og havde ikke aktivt grebet ind i dispositionerne.
Dispositionerne vedrørende obligationer havde for 1985 og 1986 været på  

 ca. 90 mio. kr. pr. år og for 1987 ca. 65 mio. kr., medens de for aktier  

 havde været på henholdsvis ca. 2 mio. kr. og ca. 450.000 kr.
Omsætningen  

 havde fordelt sig med sammenlagt 30 handler vedrørende obligationer og 48  

 handler vedrørende aktier.
Klagerens repræsentant gjorde gældende, at såvel varigheden som omfanget  

 af klagerens dispositioner vedrørende handel med værdipapirer måtte indicere,  

 at der havde været tale om i hvert fald binæring, idet klageren ved handlen  

 med værdipapirer havde oppebåret indtægter, der var væsentlige i forhold til  

 hans indtjening som lønmodtager.
Han henviste herved til punkt 22 i cirkulære  

 nr. 1 af 2. januar 1984 til aktieavancebeskatningsloven, hvorved  

 administrativt blev tilkendegivet den kreds af skatteydere, der skulle anses  

 for at drive næring eller binæring ved handel med værdipapirer.
Landsskatteretten bemærkede, at den af klagerens repræsentant påberåbte  

 cirkulærebestemmelse, hvorved der var sket en udvidelse af området for  

 næringsbeskatning vedrørende handel med værdipapirer, ikke var anerkendt i  

 senere domspraksis.
Aktieavancebeskatningslovens § 3 kunne herefter alene  

 anses for at omfatte tilfælde, hvor den pågældende skatteyder havde det som  

 erhverv at handle med aktier og andre værdipapirer og således personligt  

 havde udfoldet en aktiv indsats på området, ligesom det måtte kræves, at de  

 afståede papirer var købt med salg for øje.
Klageren fandtes ikke at opfylde disse betingelser, og det var derfor med  

 rette, at hans dispositioner vedrørende værdipapirer i de heromhandlede  

 indkomstår var anset for foretaget ud fra spekulationshensigt og ikke som led  

 i næring eller binæring.
De påklagede ansættelser blev herefter stadfæstet.
 LV 1989, E 5.3.3.
