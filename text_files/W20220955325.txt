Ankestyrelsens principmeddelelse 15-22 om forældrebegrebet  personkreds  mor - far - medmor  alvorligt syge børn Principmeddelelsen fastslår Forældre med alvorligt sygt barn under 18 år har ret til dagpenge, hvis de i forbindelse med barnets sygdom helt eller delvist opgiver lønarbejde eller personligt arbejde i selvstændig virksomhed.
 Forældrebegrebet i barselsloven forstås som far, mor og medmor og fortolkes i overensstemmelse med børnelovens regler.
 Børneloven anerkender alene far, mor og medmor som forældre til et barn.
 Andre personer, fx stedforældre eller bedsteforældre, er derimod ikke omfattet af den berettigede personkreds.
 I den konkrete sag ansøgte barnets farmor om dagpenge ved pasning af alvorligt sygt barn.
Ankestyrelsen vurderede, at farmoren ikke var omfattet af forældrebegrebet i barselsloven og dermed ikke havde ret til barselsdagpenge.
Det var uden betydning, at barnet i størstedelen af sit liv havde boet hos farmoren.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at ændre den praksis, der har været offentliggjort i principmeddelelse 100-13. Baggrunden for praksisændringen er, at der ikke er hjemmel til at yde dagpenge ved pasning af alvorligt sygt barn til andre end far, mor og medmor.
Reglerne Love og bekendtgørelser Lov om ret til orlov og dagpenge ved barsel (barselsloven), senest bekendtgjort i lovbekendtgørelse nr. 235 af 12. februar 2021.
  § 26, stk. 1, om at forældre med alvorligt syge børn under 18 år har ret til dagpenge fra Udbetaling Danmark, hvis de i forbindelse med barnets sygdom helt eller delvist opgiver lønarbejde eller personligt arbejde i selvstændig virksomhed.
 Gældende:
 Følgende principmeddelelser er brugt ved afgørelsen og gælder stadig:
 1-19: om brugen af rugemor og, at forældrebegrebet i barselsloven følger af børnelovens grundlæggende principper, hvorefter forældre efter dansk ret alene betragtes som mor, far og medmor.
C-1-01: om, at en stedfar, efter en konkret vurdering, kunne få kompensation for tabt arbejdsfortjeneste i forbindelse med ægtefællens barns indlæggelse og kontrolbesøg på hospital.
Stedfaren havde boet sammen med moderen siden barnets fødsel, barnet havde ikke kontakt med sin biologiske far efter dennes eget ønske, stedfaren havde fællesøkonomi med barnets moder og deltog i forsørgelsen af barnet.
 Kasserede:
 Følgende principmeddelelser er kasserede og gælder ikke længere (historisk):
100-13: om, at stedforældre kan være berettiget til dagpenge ved pasning af alvorligt syge børn efter en konkret vurdering ligesom efter servicelovens bestemmelse om ret til godtgørelse for tabt arbejdsfortjeneste.
Praksis er ændret, da der ikke er hjemmel til yde dagpenge ved pasning af alvorligt sygt barn til andre end far, mor og medmor.
Den konkrete afgørelse Du har klaget over Udbetaling Danmarks afgørelse om afslag på dagpenge under pasning af alvorligt sygt barn i perioden 11. november 2019 til 3. februar 2020, da du ikke er omfattet af lovens personkreds.
Udbetaling Danmark afgjorde sagen den 8. februar 2021.
 Ankestyrelsen har nu afgjort din sag.
 Resultatet er:
  Du har ikke ret til dagpenge ved pasning af alvorligt sygt barn i perioden 11. november 2019 til 3. februar 2020.
 Det betyder, at vi stadfæster Udbetaling Danmarks afgørelse, da vi er kommet til samme resultat.
Begrundelsen for afgørelsen Sådan vurderer vi sagen Ankestyrelsen vurderer, at du ikke har ret til dagpenge under pasning af alvorligt sygt barn.
Hvad er afgørende for resultatet Det fremgår af sagen, at dit barnebarn har været alvorligt syg i perioden 11. november 2019 til 3. februar 2020.
 Du er bedstemor til barnet og har haft barnet boende igennem mange år.
 Vi lægger vægt på, at det alene er far, mor og medmor til et alvorligt sygt barn, der har ret til dagpenge efter barselslovens bestemmelse.
 Du er derfor ikke omfattet af personkredsen.
 Vi ændrer hermed den fortolkning, som vi tidligere har haft af, hvem der har ret til dagpenge til pasning af alvorligt syg barn, og som har været offentliggjort i principmeddelelse 100-13. Baggrunden for praksisændringen er, at der ikke hjemmel i barselsloven til at yde dagpenge ved pasning af alvorligt sygt barn til andre end far, mor og medmor.
Om reglerne Forældre med alvorligt syge børn under 18 år har ret til dagpenge fra Udbetaling Danmark, hvis de i forbindelse med barnets sygdom helt eller delvist opgiver lønarbejde eller personligt arbejde i selvstændig virksomhed.
Barselsloven indeholder ikke en definition af, hvem der kan anses som forældre efter loven.
Forældrebegrebet i barselsloven fortolkes i overensstemmelse med børnelovens regler om moderskab, faderskab og medmoderskab samt adoptionslovens bestemmelser om adoptanter.
Forældre herefter omfatter far, mor og medmor.
