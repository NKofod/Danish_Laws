Bekendtgørelse om pilotprojekt om udveksling af oplysninger i forbindelse med høreapparatbehandling i høremappen I medfør af § 73 d, stk. 3, og § 193 b, stk. 3, i sundhedsloven, jf. lovbekendtgørelse nr. 903 af 26. august 2019, som ændret ved lov nr. 273 af 26. marts 2019, fastsættes:
 Anvendelsesområde m.v.
 § 1. Godkendte private leverandører af høreapparatbehandling, der har indgået aftale om at deltage i pilotprojekt om udveksling af oplysninger i forbindelse med høreapparatbehandling i høremappen, indberetter oplysninger om den enkelte patients høreapparatbehandling og andre fortrolige oplysninger, som fremgår af bilag 1, til den fælles digitale infrastruktur, som Sundhedsdatastyrelsen er dataansvarlig for.
 § 2. Sundhedsdatastyrelsen kan i medfør af denne bekendtgørelse behandle, herunder registrere de oplysninger om høreapparatbehandling m.v., som fremgår af bilag 1, i høremappen i den fælles digitale infrastruktur.
 § 3. De kildesystemer, herunder serviceplatforme m.v., der kan tilknyttes høremappen i den fælles digitale infrastruktur i medfør af denne bekendtgørelse, fremgår af bilag 2.
Stk. 2. Sundhedsdatastyrelsen fastsætter de tekniske og forretningsmæssige krav, som de dataansvarlige for kildesystemerne skal opfylde for at kunne foretage indberetning til høremappen.
De tekniske og forretningsmæssige krav samt vejledning herom offentliggøres på Sundhedsdatastyrelsens netsted.
 Stk. 3. Sundhedsdatastyrelsen offentliggør oplysninger om de godkendte private leverandører af høreapparatbehandling, der indberetter oplysninger til Sundhedsdatastyrelsen, jf. § 1. Offentliggørelse sker på Sundhedsdatastyrelsens netsted.
 § 4. Sundhedsdatastyrelsen sletter oplysninger i høremappen i den fælles digitale infrastruktur senest 2 år efter høreapparatbehandlingsforløbet er afsluttet, jf. dog stk. 2.
 Stk. 2. Sundhedsdatastyrelsen sletter oplysninger i høremappen senest 1 år efter patientens død.
 Adgang m.v.
 § 5. Sundhedspersoner kan ved opslag i den fælles digitale infrastruktur indhente oplysninger om høreapparatbehandling og andre fortrolige oplysninger, jf. sundhedslovens § 42 a, stk. 1.
 Stk. 2. Andre personer, som efter lovgivningen er undergivet tavshedspligt, kan ved opslag i den fælles digitale infrastruktur indhente oplysninger om høreapparatbehandling og andre fortrolige oplysninger, hvis det er nødvendigt af hensyn til den samlede aktuelle behandling af patienten, eller hvis det er nødvendigt med henblik på at yde teknisk bistand til sundhedspersoners indhentning af oplysninger efter stk. 1, i det omfang ledelsen på behandlingsstedet har givet tilladelse hertil, jf. sundhedslovens § 42 a, stk. 4.
 Stk. 3. Patienten kan ved tilkendegivelse frabede sig, at sundhedspersoner, jf. stk. 1, og andre personer, jf.  stk. 2, indhenter oplysninger fra den fælles digitale infrastruktur, jf. sundhedslovens § 42 a, stk. 5, og § 42 b.
§ 6. Sundhedsdatastyrelsen foretager maskinel registrering (logning) af alle anvendelser af personoplysninger i grænsefladen til den fælles digitale infrastruktur for personer, som arbejder eller bistår med høreapparatbehandling til patienter i den fælles digitale infrastruktur.
Logningsoplysninger skal mindst indeholde oplysning om 1) hvem der har foretaget opslag med angivelse af fornavn, efternavn samt autorisationsnummer eller titel, 2) behandlingssted, hvorfra opslaget er foretaget, og 3) tidspunkt for opslaget.
Stk. 2. Loggen skal opbevares i 2 år, hvorefter den skal slettes.
I særlige tilfælde kan loggen opbevares i op til 5 år.
 Stk. 3. Sundhedsdatastyrelsen sikrer, at patienten kan få adgang til en overskuelig og letforståelig oversigt over de logningsoplysninger, der er nævnt i § 6, stk. 1, nr. 1-3, og som vedrører opslag i patientens oplysninger.
Ikrafttræden § 7. Bekendtgørelsen træder i kraft den 31. januar 2022.
 Stk. 2. Bekendtgørelsen ophæves den 31. december 2023.
Sundhedsministeriet, den 25. januar 2022 Magnus Heunicke / Berit Andersen Faber Bilag 1 Typer af oplysninger, der indberettes til den fælles digitale infrastruktur efter § 1 og registreres i den fælles digitale infrastruktur efter § 2 Typer af oplysninger, der indberettes og registreres i den fælles digitale infrastruktur, er:
 1) Oplysninger om høreapparatbehandling og andre fortrolige oplysninger.
 Oplysninger omfatter i denne forbindelse både de informationer, der stilles til rådighed for sundhedspersoner og andre personer, der deltager i den samlede aktuelle behandling, jf. § 5, og de tilhørende metadata om oplysningerne, der er nødvendige for infrastrukturens tekniske funktion.
Bilag 2 Beskrivelse af de systemer, der må tilknyttes den fælles digitale infrastruktur som kildesystemer, jf. § 3, stk. 1 De systemer, der i medfør af § 3, stk. 1, i denne bekendtgørelse kan tilknyttes høremappen i den fælles digitale infrastruktur som kildesystemer, er følgende:
  Regionale sundhedssystemer (fx EPJ-systemer, audiologiske fagsystemer).
  Systemer, der understøtter den kommunale sundheds- og omsorgsindsats, herunder kommunale sundheds- og omsorgssystemer (fx EOJ-systemer, audiologiske fagsystemer).
  Systemer, der understøtter godkendte private leverandører af høreapparatbehandling.
