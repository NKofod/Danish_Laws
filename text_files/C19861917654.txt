(Til samtlige kommuner m.fl.) Ved gennemgang af kommunernes forbrug af rådighedsbeløbet til ydelser af  

 hjælp til betaling af pensionisternes varmeudgifter har det vist sig, at  

 landsgennemsnittet for forbruget af dette beløb gennem de seneste år har  

 ligget på ca. 70%. Efter en stikprøveundersøgelse af kommunernes forbrug og  

 det forventede forbrug i indeværende år har det vist sig, at denne  

 forbrugsprocent ligeledes synes at ville være gældende også i dette år.
 En del kommuner anvender andre regler for tildelingen af varmehjælp end de  

 vejledende retningslinier, der er givet i sikringsstyrelsens vejledning af 5.  

 september 1984, punkt 193 og især punkt 194.
Da kommunernes anvendelse af strammere regler for tildelingen end de  

 nævnte retningslinier i vejledningen har givet anledning til kritik både fra  

 pensionisterne og deres organisationer, planlægger regeringen, at fastsætte  

 bindende regler for tildelingen af varmehjælp.
Behovet for bindende regler er  

 ikke mindst blevet understreget af den kun delvise udnyttelse af  

 rådighedsbeløbet og den stærkt svingende praksis fra kommunal side.
 På denne baggrund skal man for så vidt angår de kommuner, hvor der  

 anvendes strammere regler end de herfra givne retningslinjer, anbefale, at  

 anvendelsen af sådanne regler snarest muligt erstattes med de centrale  

 retningslinjer.
