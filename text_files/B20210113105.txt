Bekendtgørelse om restriktioner for kommunale borgerservicecentre samt krav om mundbind m.v. i forbindelse med håndtering af covid-19 I medfør af § 32 og § 66, stk. 3, i epidemiloven, lov nr. 285 af 27. februar 2021, og efter forhandling med sundhedsministeren og forelæggelse for Epidemiudvalget i henhold til § 9, stk. 1, i epidemiloven fastsættes:
Kapitel 1 Anvendelsesområde § 1. Denne bekendtgørelse gælder for lokaler i kommunale borgerservicecentre, hvortil offentligheden har adgang.
 Stk. 2. Er borgerservicecentret beliggende i eller i tilknytning til et bibliotek eller anden institution, gælder bekendtgørelsen alene for de lokaler, hvortil offentligheden har adgang, i det omfang disse benyttes af borgerservicecentret.
Kapitel 2 Restriktioner for lokaler i kommunale borgerservicecentre § 2. Kommunale borgerservicecentre skal i lokaler, hvortil offentligheden har adgang, opfylde følgende krav:
1) Der må maksimalt tillades adgang for 1 borger eller besøgende pr. 4 m2 gulvareal, hvortil der er offentlig adgang.
Er gulvarealet under 4 m2, må der uanset 1. pkt. tillades adgang for 1 borger eller besøgende.
 2) Lokalerne skal så vidt muligt indrettes på en sådan måde, at smittefare minimeres, herunder ved at gøre det muligt for borgere og besøgende at holde afstand til hinanden.
3) Der skal i eller ved lokalerne opsættes informationsmateriale om, at personer, der har symptomer på covid-19, bør isolere sig i hjemmet, og om god hygiejne og hensigtsmæssig adfærd i det offentlige rum.
Informationsmateriale, der opsættes efter 1. pkt., skal være det materiale, der er offentliggjort af Sundhedsstyrelsen.
4) Det skal sikres, at alle medarbejdere og andre personer, der er tilknyttet kommunale borgerservicecentre, overholder Sundhedsstyrelsens anbefalinger om god hygiejne og hensigtsmæssig adfærd.
Anbefalingerne nævnt i 1. pkt. offentliggøres af Sundhedsstyrelsen.
 5) Der skal være vand og sæbe eller hånddesinfektion (mindst 70 pct. alkohol) tilgængeligt for borgere.
 Stk. 2. Gulvarealet nævnt i stk. 1 opgøres indvendigt væg til væg uanset inventar m.v.
Kapitel 3 Anvendelse af mundbind og visir i kommunale borgerservicecentre § 3. For at forebygge og inddæmme udbredelse af covid-19 skal borgere og besøgende på 12 år og derover have tildækket mund og næse ved brug af mundbind eller visir, jf. § 6, når de befinder sig i lokaler, hvortil offentligheden har adgang, i et kommunalt borgerservicecenter, jf. dog §§ 4 og 5.
 Stk. 2. Kravet i stk. 1 omfatter tillige medarbejdere og andre personer, der er tilknyttet det pågældende kommunale borgerservicecenter og har kontakt til borgere og besøgende. 1. pkt. omfatter ikke medarbejdere m.v., der opholder sig i et aflukket rum eller bag en afskærmning, hvortil alene medarbejdere m.v. har adgang.
 Stk. 3. Personer, der uberettiget undlader at bære mundbind eller visir efter stk. 1 kan bortvises.
 § 4. Kravet om mundbind eller visir i § 3, stk. 1 og 2, gælder ikke personer med nedsat bevidsthedsniveau, fysiske eller mentale svækkelser eller andet, der gør, at de ikke er i stand til at bære mundbind eller visir.
 § 5. Uanset § 3, stk. 1 og 2, kan mundbind eller visir fjernes helt eller delvist, hvis der er en anerkendelsesværdig årsag til det, herunder i følgende situationer:
 1) Under kortvarig indtagelse af mad og drikke, såfremt dette er tilladt i henhold til ordensregler for det pågældende sted.
 2) Under indtagelse af medicin.
 3) Under samtale med personer, der mundaflæser.
 4) Hvis mundbindet eller visiret giver vejrtrækningsbesvær eller kvælningsfornemmelser.
 5) Hvis politiet skal foretage identifikation.
 6) Hvis børn og unge eller personer med psykisk eller fysisk funktionsnedsættelse af forskellige årsager skal trøstes eller bliver skræmt over brugen af mundbind eller visir.
 7) Når en borger skal identificere sig og vise sit ansigt, herunder som led i udstedelsen af pas, kørekort og NemId.
 § 6. Ved mundbind forstås i § 3 engangsmundbind eller stofmundbind, der dækker næse og mund, og som er fæstnet med snor, elastik eller lignende bag ørerne eller bag hovedet og er tætsluttende omkring ansigtet.
 Stk. 2. Ved visir forstås i § 3 skærme af plastik, der dækker øjne, næse og mund eller næse og mund, men som ikke er tætsluttende omkring ansigtet.
 § 7. Kommunale borgerservicecentre skal i lokaler, hvortil offentligheden har adgang, opfylde følgende krav om information om og håndhævelse af krav til mundbind eller visir:
 1) Der skal i eller ved lokalerne i kommunale borgerservicecentre opsættes informationsmateriale om kravet om at bruge mundbind eller visir efter § 3, stk. 1 og 2, og om mulighed for bortvisning ved manglende efterkommelse af kravet, jf. § 3, stk. 3.
 2) Der må alene tillades adgang for borgere og besøgende, der overholder kravet om at bruge mundbind eller visir efter § 3, stk. 1, jf. dog §§ 4 og 5.
 3) Det skal sikres, at medarbejdere og andre personer, der er tilknyttet kommunale borgerservicecentre, overholder kravet om at bruge mundbind eller visir efter § 3, stk. 2, jf. dog §§ 4 og 5.
 4) Det skal sikres, at borgere, der undtagelsesvis ikke har medbragt mundbind m.v. ved fremmøde i det kommunale borgerservicecenter, som har pligt til at møde op i det kommunale borgerservicecenter, men som ikke med rimelighed i situationen kan fremskaffe mundbind m.v., vederlagsfrit kan få udleveret mundbind til brug for den konkrete situation.
Kapitel 4 Straf § 8. Med bøde straffes den, der ikke forlader lokaler i et kommunalt borgerservicecenter, hvortil offentligheden har adgang, efter at være blevet bortvist, jf. § 3, stk. 3, i forbindelse med den håndhævelse, som det kommunale borgerservicecenter foretager af kravet om mundbind eller visir i medfør af § 7, nr. 2.
Kapitel 5 Ikrafttræden § 9. Bekendtgørelsen træder i kraft den 7. juni 2021.
 Stk. 2. Bekendtgørelsen ophæves den 5. juli 2021.
