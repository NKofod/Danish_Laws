 Ved lov nr. 213 af 23. maj 1979 om bygningsfredning, der træder i kraft 1.  

 januar 1980, er gennemført visse særregler for fredede bygninger, der ejes  

 eller efter lovens ikrafttræden har været ejet af staten, kommuner, kirker,  

 præsteembeder og offentlige stiftelser.
 Det bemærkes herved, at begrebet offentlige stiftelser efter  

 bemærkningerne til lovforslaget skal afgrænses på samme måde som i skovlovens  

 § 1 og naturfredningslovens § 55. Afgørende er således efter praksis, om  

 vedkommende stiftelse er undergivet et offentligt tilsyn, og om stiftelsens  

 midler kommer en større ubekendt kreds til gode.
1. Vedrørende tilladelse til nedrivning af fredede bygninger Nedrivning af en fredet bygning kræver tilladelse fra miljøministeriet,  

 jfr. bygningsfredningslovens § 11, stk. 1.
 Efter § 12, stk. 1, kan ejeren forlange ejendommen overtaget af staten mod  

 erstatning, såfremt tilladelse til nedrivning nægtes.
I § 13, stk. 2, fastsættes, at bestemmelsen i § 12, stk. 1, ikke gælder  

 for fredede bygninger, der tilhører eller efter 1. januar 1980 har tilhørt  

 staten, kommuner, kirker, præsteembeder eller offentlige stiftelser.
Efter §  

 13, stk. 3, kan miljøministeriet fastsætte regler om, at de i stk. 2 nævnte  

 ejere forud for overdragelsen af en fredet bygning skal lade tinglyse en  

 meddelelse om, at lovens § 12, stk. 1, ikke gælder for ejendommen.
 Ved miljøministeriets bekendtgørelse nr. 499 af 12. december 1979 er  

 derfor fastsat, at den offentlige myndighed eller institution, der ejer en  

 fredet bygning, forinden overdragelse til privat erhverver skal lade tinglyse  

 en bestemmelse om, at bygningsfredningslovens § 12, stk. 1, ikke gælder for  

 den pågældende ejendom.
 Bestemmelsen tinglyses servitutstiftende på ejendommen med  

 miljøministeriet, fredningsstyrelsen, som påtaleberettiget og skal  

 respekteres af alle indehavere af rettigheder over ejendommen, uanset hvornår  

 rettigheden er stiftet.
 Det bemærkes, at pligten til at lade bestemmelsen tinglyse kun gælder ved  

 afhændelse til privat erhverver, d.v.s. en erhverver, der ikke falder ind  

 under de i lovens § 13, stk. 2 nævnte myndigheder m.v.
 Det bemærkes endvidere, at kravet om tinglysning af den nævnte bestemmelse  

 gælder, uanset om den pågældende bygning er omfattet af en særlig  

 bevaringsdeklaration i henhold til den tidligere bygningsfredningslovgivning  

 (§ 7 i lov nr. 137 af 12. marts 1918 og §§ 10 og 12 i lov nr. 195 af 6. juni  

 1966) eller særlige bevaringsbestemmelser efter den gældende lovs §§ 15 og  

 17, stk. 2.
 Kopi af det tinglyste dokument indsendes til miljøministeriet,  

 fredningsstyrelsen, til underretning.
 Tinglysningsdommeren giver i øvrigt i henhold til bygningsfredningslovens  

 § 31 fredningsstyrelsen meddelelse, når fredede bygninger skifter ejer.
