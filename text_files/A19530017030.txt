 Vi Frederik den Niende, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Rigsdagen har vedtaget og Vi ved Vort  

 samtykke stadfæstet følgende lov:
 § 1.  Tronen nedarves indenfor kong Christian X og  

 dronning Alexandrines efterslægt.
 § 2.  Ved en konges død overgår tronen til hans søn  

 eller datter, således at søn går forud for datter, og i tilfælde af, at der  

 er flere børn af samme køn, den ældre går forud for den yngre.
 Er et af kongens børn afgået ved døden, træder vedkommendes afkom i dets  

 sted efter linealfølgen og de i stk. 1 fastsatte regler.
§ 3.  Dør en konge uden at efterlade sig til tronen  

 arveberettiget afkom, overgår tronen til hans broder eller søster med fortrin  

 for broder.
Har kongen flere søskende af samme køn, eller er nogen af hans  

 søskende afgået ved døden, finder reglerne i § 2 tilsvarende anvendelse.
 § 4.  Er der ingen arveberettigede i henhold til  

 bestemmelserne i §§ 2 og 3, overgår tronen til den derefter nærmeste  

 sidelinie indenfor kong Christian X og dronning Alexandrines efterslægt efter  

 linealfølgen og med tilsvarende fortrin for mænd fremfor kvinder og for ældre  

 fremfor yngre som fastsat i §§ 2 og 3.
 § 5.  Kun børn født i lovligt ægteskab har arveret til  

 tronen.
 Til kongens indgåelse af ægteskab udfordres rigsdagens samtykke.
 Indgår en til tronen arveberettiget person ægteskab uden kongens i  

 statsrådet givne samtykke, mister den pågældende arveretten til tronen for  

 sig og de i ægteskabet fødte børn og disses afkom.
 § 6.  Bestemmelserne i §§ 2-5 finder tilsvarende  

 anvendelse i tilfælde af, at en konge frasiger sig tronen.
 § 7.  Denne lov træder i kraft samtidig med Danmarks  

 Riges Grundlov af 5. juni 1953.
 Givet på Amalienborg, den 27. marts  

 1953.
 Under Vor Kongelige Hånd og Segl.
 Frederik R.
(L.S.) Erik Eriksen.
(* 1) Udfærdiget gennem statsministeriet.
Se rigsdagstidende 1952-53:  

 Folket. sp. 2008, 2209, 2624, 2757, 3969; landst. sp. 636, 883, 888; till.
A.  

 sp. 3913; till.
B. sp. 367, 1265, 1267; till.
C. sp. 219, 659, 663.
