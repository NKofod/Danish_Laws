Kendelse fra Pressenævnet i sag nr.  

 46/1999 En sognepræst har klaget til Pressenævnet over  

 et læserbrev bragt i Kristeligt Dagblad den 30. marts 1999, idet han  

 mener, at god presseskik er tilsidesat.
 Læserbrevet lød:
"Trist oplevelse Maj  Britt  Jønsson, (adresse), skriver:
 For nylig døde min stedfader gennem små 30  

 år pludselig efter et hjertetilfælde i sit hjem.
Da vi ikke kender de lokale sognepræster personligt,  

 lod vi bedemanden om at kontakte vedkommende.
Der blev aftalt et møde  

 i præstens åbningstid på kirkens kontor.
Min mor fik dog  

 inden samtalen lov til at sidde i et koldt, bart og tomt venteværelse i  

 70 minutter.
Det viste sig,  at præsten gik ind for den "liturgiske  

 lære" (jeg har efterfølgende slået dette op til at  

 stå for kirkelig pligt, kirkeritual og den rækkefølge af  

 handlinger, der udgør gudstjenesten). Familien ønskede, at der  

 blev fortalt en smule små, personlige ting om min far under  

 bisættelsen, samt at min fars yndlingsmelodi, med titlen "en dejlig  

 dag", sunget af  Tony  Landy, blev spillet.
Begge meget beskedne  

 ønsker blev afvist meget bestemt som værende upassende.
Vi fik  

 lov til at vælge tre salmer og intet andet til min kære fars  

 afsked.
 Vi aftalte derefter med bedemanden, at vi skulle  

 høre personalet i krematoriet, om vi efter højtideligheden selv  

 måtte have lov til at spille den pågældende melodi, men  

 dette forbød præsten endnu en gang.
Selve bisættelsen blev en rystende upersonlig, kold  

 oplevelse.
Præsten prædikede uden på noget tidspunkt at  

 løfte blikket for at få øjenkontakt med nogen af de  

 efterladte, og hans ansigtsudtryk og kropssprog var isnende koldt.
Efter  

 15-20 minutter forsvandt han meget pludseligt ud af bagdøren, uden at  

 have annonceret (som han tidligere havde lovet), hvor der skulle drikkes  

 kaffe.
Personalet i krematoriet fornemmede selvfølgelig  

 vores skuffelse og tøven med at forlade lokalet, så da  

 præsten [efternavn] ikke syntes at ville vende tilbage, tillod de sig  

 at spille vores lille melodi for os.
Tusinde tak til det meget  

 forstående personale i krematoriet.
Jeg er klar over, at præsten formentlig ikke har  

 foretaget sig deciderede fejl omkring denne bisættelse, men jeg  

 oplever, at han ved sin uforsonlige, menneskefjendske holdning udførte  

 et meget dårligt stykke arbejde.
Der var ingen barmhjertighed og vilje  

 til at lytte til de pårørendes meget beskedne ønsker,  

 hverken før, under eller efter denne bisættelse.
Jeg vil gerne advare andre efterladte, så de ikke  

 havner i sammen situation, og jeg vil også gøre opmærksom  

 på, at en sådan oplevelse ikke øger fremmødet i  

 folkekirken.
Men føler sig på ingen måde velkommen,  

 når præsten udviser så ringe empati og barmhjertighed.
(forkortet af red.)" Klageren har anført, at den personkarakteristik af  

 ham, der er gengivet i læserbrevet, er groft injurierende, og at han  

 ikke kan genkende læserbrevets beskrivelse af kontakten med den  

 efterladte ægtefælle, der er brevskriverens mor.
 Klageren har videre anført, at bladet ikke burde  

 have bragt læserbrevet med angivelse af klagerens navn i  

 sammenhæng med den negative karakteristik, eller at bladet i det  

 mindste burde have henvendt sig til ham, inden man besluttede at bringe  

 læserbrevet.
 Klageren har yderligere anført, at der ville have  

 været tale om en udbytterig debat om kirkelige problemstillinger, hvis  

 læserbrevet var bragt uden den negative personkarakteristik og efter en  

 forudgående forelæggelse for klageren.
Bladet har i en udtalelse anført, at det er bladets  

 redaktionelle linie at sætte særligt fokus på kirkelige,  

 trosmæssige og bredere religiøse problemstillinger.
Bladet har  

 gennem de senere år skærpet den journalistiske profil, så  

 blandt andet konfliktbetonede emner sættes i centrum.
Bladet har videre anført, at rammerne for, hvad der  

 kan skrives i læserbreve i bladet er meget vide, idet bladet anser den  

 frie kommentar og debat for at være et væsentligt element i  

 udøvelsen af ytringsfriheden.
Bladet frasorterer dog  

 læserindlæg, som indebærer overtrædelse af  

 straffeloven eller anden lovgivning, herunder læserbreve som findes at  

 indeholde injurierende, fredskrænkende, blasfemiske eller stærkt  

 nedladende udtalelser.
 Bladet har afvist, at man burde have undersøgt  

 sagen nærmere, inden læserbrevet blev bragt, idet  

 læserbrevet netop udtrykker læserens personlige iagttagelser og  

 følelsesmæssige oplevelser, hvor der ikke gælder et krav  

 om forelæggelse for en omtalt person, og idet læserbreve efter  

 sagens natur ofte indeholder mere vurderende og kommenterede  

 bemærkninger.
 Bladet har til støtte herfor fremlagt kopi af  

 artikler, der er led i en debat om, i hvor stort omfang præster skal  

 imødekomme efterladtes ønsker i forbindelse med  

 bisættelser og begravelser.
 Bladet har herudover anført, at sognepræster  

 indtager en særlig stilling og må acceptere en offentlig kritik  

 af den måde, hvorpå de håndterer deres særlige hverv.  

 Det er afgørende, at klageren ikke beskyldes for at have begået  

 lovbrud.
 Bladet har endelig anført, at bladet er og hele  

 tiden har været villig til at optage et debatindlæg fra klageren,  

 idet sagen snarere synes at høre hjemme i debatspalterne end i  

 pressejuridisk regi.
 I sagens behandling har følgende  

 nævnsmedlemmer deltaget: Axel Kierkegaard, Bo Maltesen, Tage Clausen og  

 Ole Askvig.
 Pressenævnet udtaler:
 Læserbrevsdebatten må have vide rammer og  

 læserbreve indeholder - efter sagens natur   ofte mere vurderende og  

 kommenterende bemærkninger end redaktionelle artikler.
Dette fritager ikke medierne for at tage særlige  

 hensyn i forbindelse med personoplysninger.
Da klageren som sognepræst  

 imidlertid er en offentlig person, og da bladet har erklæret, at man er  

 og har været villig til at offentliggøre et indlæg fra  

 klageren, finder Pressenævnet, at bladet ikke har tilsidesat god  

 presseskik ved at offentliggøre læserbrevet som sket.
 Afsagt den 26. maj 1999.
