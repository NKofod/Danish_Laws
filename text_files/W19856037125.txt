I en række sager havde en modtager af kontanthjælp modtaget erstatning  

 efter tilskadekomst.
Uanset at der ikke i bistandslovens § 39 er hjemmel til  

 at tage hensyn til, hvad en eventuel formue hidrører fra, fandt  

 ankestyrelsen, at der ved udsendelse af SM 0-093- 78 i oktober 1978 var skabt  

 grundlag for en praksis, hvorefter der kan bortses fra erstatninger for  

 ikke-økonomisk skade, og at denne praksis må antages at have været fulgt af  

 sociale udvalg.
 Ankestyrelsen fandt derfor ikke, at det var rimeligt nu at ændre denne  

 praksis.
 I tilfælde, hvor det ikke er klart dokumenteret, at der er tale om  

 erstatning for ikke økonomisk skade, må erstatningerne betragtes som indtægt,  

 hvis de ydes som løbende erstatninger, og som formue, hvis de udbetales som  

 kapitalbeløb.
 I tilfælde, hvor det sociale udvalg har stillet krav om  

 tilbagebetaling i forventning om udbetaling af erstatning med henvisning til  

 bistandslovens § 26, stk. 1, nr. 4, har ankestyrelsen præciseret, at hjemlen  

 alene findes i bistandslovens § 26, stk. 1, nr. 3.
 I tilfælde, hvor en kontanthjælpsmodtager den 25. august 1982 fik  

 tilkendt erstatning for erhvervsevnetab efter arbejdsskadeforsikringsloven,  

 fandtes eerstatningen at skulle dække erhvervsevnetabet for tiden efter den  

 25. august 1982. Erstatningen kunne derfor ikke give grundlag for at kræve  

 tilbagebetaling efter bistandslovens § 26, stk. 1, nr. 4, af hjælp, der var  

 ydet for perioden forud for 25. april 1982.
 ANKESTYRELSENS OVERVEJELSER:
Ifølge bistandslovens § 39 forudsætter ydelse af hjælp, at hverken den,  

 der søger hjælpen, eller ægtefællen er i besiddelse af formue, hvoraf det  

 økonomiske behov kan dækkes.
Der kan dog undtagelsesvis ses bort fra  

 besiddelsen af en mindre formue, som bør bevares af hensyn til boligmæssige  

 forhold eller pågældendes og familiens erhvervs- eller uddannelsesmuligheder.
Efter gennemførelsen af lov om arbejdsskadeforsikring med opdeling af den  

 tidligere invaliditetserstatning i en menerstatning og en  

 erhvervsevnetabserstatning udsendte socialministeriet i oktober 1978 SM  

 O-093-78, hvorefter der ved udmåling af hjælp i henhold til bistandslovens §  

 42 ( og § 37 ikke kan ses bort fra erhvervsevnetabserstatning, som netop  

 kompenserer for forringelse af skadelidtes indtjeningsevne eller  

 erhvervsmuligheder.
Derimod skal der ved hjælpsudmålingen ses bort fra  

 menerstatningen, da denne alene kompenserer for de medicinske følger af  

 arbejdsskaden og fastsættes uafhængigt af skadelidtes indtægt.
 I fortsættelse af denne meddelse udsendte socialministeriet i november  

 1979 SM 0-105-79, hvorefter der ved ydelse af hjælp efter bistandsloven vil  

 kunne bortses fra arbejdsskadeforsikringslovens ydelser i form af  

 sygebehandling, optræning og hjælpemidler samt erstatning for varigt men,  

 hvorimod erstatning for tab af erhvervsevne normalt vil være at betragte som  

 indtægt, medmindre erstatningen er kapitaliseret, i hvilket fald den må  

 betragtes som formue.
 I SM 0-014-82 udsendt i juni 1982 udtalte socialministeriet vedrørende  

 andre erstatningsydelser, at erstatningsydelsen som udgangspunkt må betragtes  

 som enhver anden formue i relation til bistandslovens § 39. Dog kan der  

 bortses fra erstatning for personskader af ikke-økonomisk art (fx svie og  

 smerte), når det af erstatningsopgørelsen klart fremgår, med hvilket beløb en  

 sådan erstatning er ydet, og under forudsætning af, at ersatningen er ydet i  

 overensstemmelse med lovgivning, sædvanlige forsikringsvilkår eller sædvanlig  

 domspraksis.
Ovennævnte synspunkter er senest kommet til udtryk i cirkulære af 19.  

 december 1983 om ændring af cirkulære af 20. december 1982 om kontanthjælp  

 efter bistandsloven, idet der nu i pkt. 8 om betydningen af formue er indsat  

 et nyt afsnit, hvorefter indtægter, der hidrører fra erstatningsbeløb af  

 ikke-økonomisk art, som blandt andet kan været ydet efter  

 arbejdsskadeforsikringsloven eller loven om erstatning til ofre for  

 forbrydelser ikke skal fradrages i kontanthjælpen.
Det følger heraf, at  

 formue, der direkte kan henføres til sådanne indtægter, ikke kan kræves  

 realiseret, forinden hjælp kan ydes.
I pkt. 15 er samtidig indsat nye afsnit, hvorefter der bør ses bort fra en  

 erstatning i det omfang, den er en godtgørelse for skade af ikke-økonomisk  

 art, som ulempe, lyde, vansir, svie, smerte og tort.
Derimod bør løbende  

 erstatningsbeløb, der gives som kompensation for tab af erhvervsevne, i fuldt  

 omfang fradrages i kontanthjælpen.
For så vidt angår en erstatning efter  

 loven om arbejdsskadeforsikring vil det af afgørelsen herom fremgå, hvor stor  

 en del af erstatningen, der dækker skader af ikke-økonomisk art, det vil sige  

 menerstatning.
Med hensyn til erstatning efter loven om erstatning til ofre  

 for forbrydelser har sekretariatet for erstatningsnævnet erklæret sig villig  

 til efter anmodning fra socialforvaltningen i de enkelte tilfælde at  

 orientere forvaltningen om, hvilke bestanddele erstatningen består af.
 Uanset at der ikke i bistandslovens § 39 er hjemmel til at tage hensyn  

 til, hvad en eventuel formue hidrører fra, fandt ankestyrelsen, at der ved  

 udsendelsen af SM 0-093-78 i oktober 1978 var skabt grundlag for en praksis,  

 hvorefter der kan bortses fra erstatninger for ikke-økonomisk skade, og denne  

 praksis må antages at have været fulgt af sociale udvalg.
 Ankestyrelsen fandt derfor ikke, at det var rimeligt nu at ændre denne  

 praksis.
 LOVGRUNDLAG:
 Bistandslovens § 39, § 26, stk. 1, nr. 3, § 26, stk. 1, nr. 4.
 REDEGØRELSE FOR DE ENKELTE SAGER:
 1.
 REDEGØRELSE FOR SAGEN:
En 26-årig mand pådrog sig i september 1980 en rygskade i forbindelse med  

 en håndboldskamp.
Invaliditetsgraden blev fastsat til 10%, og ansøgeren fik i  

 efteråret 1982 udbetalt en erstatning på 42.840 kr. fra en privat  

 ulykkesforsikring.
 Ansøgeren påbegyndte i januar 1981 ingeniørstudiet med støtte i henhold  

 til bistandslovens § 42, stk. 1.
 Efter at erstatningen var blevet udbetalt, standsede socialudvalget  

 hjælpen, idet erstatningen efter udvalgets opfattelse skulle anvendes til  

 ansøgerens videre uddannelse som kompensation for den invaliditet, han havde  

 pådraget sig.
 Ansøgeren anførte over for amtsankenævnet, at erstatningen ifølge  

 forsikringsselskabet var at betragte som en invaliditetserstatning, der blev  

 udbetalt uden hensynstagen til, i hvilket omfang der konkret forelå tab af  

 egentlig erhvervsevne.
 AFGØRELSEN, DER KLAGES OVER:
 Amtsankenævnet tiltrådte, at socialudvalget havde standset udbetaling af  

 hjælp i henhold til bistandslovens § 42, stk. 1. Nævnet fandt ikke, at  

 erstatningen kunne betragtes som en sådan mindre formue, hvorfra der efter  

 bistandslovens § 39 kan ses bort.
 Amtsankenævnet havde ikke fundet grundlag for at antage, at en formue  

 hidrørende fra en erstatning fra en ulykkesforsikring burde bedømmes  

 anderledes end enhver anden likvid formue.
 KLAGEN TIL ANKESTYRELSEN:
 Sagen blev anket af ansøgeren, der anførte, at der var tale om en  

 menerstatning.
 SUPPLERENDE OPLYSNINGER EFTER KLAGEN:
Ankestyrelsen havde forsikringspolicen til gennemsyn.
Heraf fremgik, at  

 der var tale om en fritids-ulykkeforsikring.
Ifølge policens § 10 betales  

 invaliditets erstatning, dersom følgerne af et skadestilfælde medfører  

 livsvarig forringelse af forsikredes erhvervsevne på 5% eller derover.  

 Ansættelse af invaliditetsgraden finder sted på grundlag af den af  

 sikringsstyrelsen anvendte invaliditetstabel, dog således, at der ved  

 ansættelsen anlægges en almindelig og ikke en individuel målestol.
 ANKESTYRELSENS AFGØRELSE:
Ansøgerens ulykkesforsikringserstatning var udbetalt som erstatning for  

 »livsvarig forringelse af erhvervsevne«, og ankestyrelsen fandt  

 derfor ikke, at det klart var dokumenteret, at der var tale om menerstatning  

 eller anden erstatning for ikke-økonomisk skade.
Ankestyrelsen lagde til  

 grund, at erhvervsevnetabserstatning og invaliditetserstatning må betragtes  

 som erstatninger for økonomisk skade.
Sådanne erstatninger må derfor  

 betragtes som indtægt, hvis de ydes som løbende erstatninger, og som formue,  

 hvis de udbetales som kapitalbeløb.
 Ankestyrelsen fandt derfor ikke, at der var grundlag for at bortse fra  

 erstatningen ved udmålingen af hjælp efter bistandslovens § 42.
 Ankestyrelsen tiltrådte således amtsankenævnets afgørelse.
 2.
 REDEGØRELSE FOR SAGEN:
En 46-årig mand pådrog sig i september 1979 en rygskade ved et  

 ulykkestilfælde.
Han modtog fra oktober 1980 hjælp efter bistandslovens § 42,  

 stk. 1, til en uddannelse på teknisk skole.
 I oktober 1981 fik ansøgeren fra en indeksreguleret  

 familieulykkesforsikring udbetalt 31.940 kr. i anledning af ulykkestilfældet.  

 Erstatningen var beregnet efter en invaliditetsgrad på 8%.
Det sociale udvalg besluttede i november 1981 at se bort fra ca. 16.000  

 kr. af erstatningen ved udmålingen af hjælpen.
Dette beløb var af ansøgeren  

 tænkt anvendt til istandsættelse af bolig og køb af nye møbler.
Det  

 resterende beløb på ca. 16.000 kr. fandt det sociale udvalg skulle modregnes  

 i den løbende hjælp fra 1. december 1981, og indtil beløbet var forbrugt,  

 idet denne del af erstatningen blev betragtet som formue.
 AFGØRELSEN, DER KLAGES OVER:
 Amtsankenævnet fandt, at det sociale udvalg burde have set bort fra det  

 fulde erstatningsbeløb ved udmålingen af hjælpen under hensyn til, at den  

 udbetalte erstatning ifølge oplysning fra forsikringsselskabet alene var  

 erstatning for de medicinske følge (gener) af ulykkestilfældet og måtte  

 antage at skulle anvendes til forskellige merudgifter som følge af  

 legemsbeskadigelsen.
 KLAGEN TIL ANKESTYRELSEN:
 Sagen blev anket af det sociale udvalg, som anførte, at det ikke var  

 rimeligt at bortse fra den fulde erstatning, når der af samme årsag blev  

 udbetalt hjælp i henhold til bistandslovens § 42, stk. 1.
 SUPPLERENDE OPLYSNINGER EFTER KLAGEN:
Ankestyrelsen havde forsikringspolicen til gennemsyn.
Heraf fremgik, at  

 der var tale om en fritidsulykkesforsikring.
Ifølge policens § 6 betales  

 invaliditetserstatning, dersom følgerne af et skadestilfælde medfører en  

 invaliditetsgrad på 5% eller derover.
Ansættelse af invaliditetsgraden finder  

 sted, efter den forsikredes medicinske invaliditetsgrad, på grundlag af den  

 af sikringsstyrelsen anvendte invaliditetstabel og uden hensyntagen til  

 forsikrederes specielle erhverv.
Ved invaliditet, som ikke kan ansættes efter  

 den benyttede skala, ansættes invaliditets i forhold til forringelsen af  

 evnen til at udføre almindeligt arbejde og uden, at hensyn tages til  

 forsikredes specielle erhverv.
 ANKESTYRELSENS AFGØRELSE:
Ansøgerens erstatning var udbetalt som erstatning for forringelse af evnen  

 til at udføre almindeligt arbejde, og ankestyrelsen fandt ikke, at det klart  

 var dokumenteret, at der var tale om menerstatning eller anden erstatning for  

 ikke-økonomisk skade.
Ankestyrelsen lagde herved til grund, at  

 erhvervsevnetabserstatning og invaliditetserstatning må betragtes som  

 erstatninger for økonomisk skade.
Sådanne erstatninger må derfor betragtes om  

 indtægt, hvis de ydes som løbende erstatninger, og som formue, hvis de  

 udbetales som kapitalbeløb.
 Ankestyrelsen fandt derfor ikke, at der havde været grundlag for at bortse  

 fra det fulde erstatningsbeløb ved udmålingen af hjælp efter bistandslovens §  

 42.
 Ankestyrelsen ændrede således amtsankenævnets afgørelse.
 Ankestyrelsen fandt ikke grundlag for at tilsidesætte det sociale udvalgs  

 beslutning om at bortse fra en del af erstatningen.
 3.
 REDEGØRELSE FOR SAGEN:
 En 20-årig kvinde var i oktober 1980, medens hun var under efg- uddannelse  

 til damefrisør, udsat for en ulykke med forbrænding af venstre hånd.
Ansøgeren måtte afbryde sin uddannelse og påbegyndte i marts 1981 et  

 EIFU-kursus.
Samtidig blev der startet revalideringssag, og ansøgeren fik fra  

 1. maj 1981 økonomisk hjælp i henhold til bistandslovens § 42.
 Ansøgeren fik i anledning af ulykken, der ikke var omfattet af  

 arbejdsskadeforsikringsloven, følgende erstatningsbeløb til udbetaling:
 1: fra en af ansøgerens far tegnet ulykkesforsikring blev der den 17. juli  

 1981 udbetalt 138.982,50 kr. som invaliditetserstatning beregnet ud fra en af  

 forsikringsselskabet fastsat invaliditetsgrad på 45%.
 2: fra en kollektiv ulykkesforsikring tegnet af den skole, hvor  

 ulykkestilfældet skete, var der i maj 1981 udbetalt en a konto  

 invaliditetserstatning på 47.250 kr. ud fra en af forsikringsselskabet da  

 ansat invaliditetsprocent på 35%.
 Efter at sikringsstyrelsen i december havde vurderet invaliditetsgraden  

 til 40%, var erstatningsbeløbet opgjort til 56.000kr., hvorfor de resterende  

 8.750 kr. var udbetalt den 29. december 1981.
 Det sociale udvalg betragtede de ovennævnte erstatninger som  

 menerstatninger og havde derfor besluttet at bortse fra disse ved udmålingen  

 af hjælp til ansøgeren.
3. Udover den af skolen udbetalte ulykkesforsikring var der fra skolens  

 erhvervsansvarsforsikring senere i alt til ansøgerens advokat udbetalt  

 225.219 kr.
I dette beløb indgik salær, renter og erstatning for udlæg.
 Det var oplyst, at ansøgeren fra denne sidste erstatning havde fået  

 tilkendt 15.000 kr. for svie og smerte, 160.000 kr. for invaliditet og 16.000  

 kr. for vansir og forstyrrelse af stilling og forhold, i alt 191.000 kr.
 Det sociale udvalg blev bekendt med ovennævnte erstatningskrav i februar  

 1982, ligesom udvalget fik oplysning om, at ansøgeren af beløbet havde fået  

 udbetalt a conto 85.000 kr., som var investeret i obligationer.
 På grundlag af oplysningerne om erstatningskravet besluttede det sociale  

 udvalg, at den hjælp, som ansøgeren modtog i henhold til bistandslovens § 42,  

 fra 1. marts 1982 skulle ydes med tilbagebetalingspligt, når  

 forsikringserstatningen senere måtte komme til udbetaling.
 Ansøgeren har underskrevet tilbagebetalingserklæring den 11. februar 1982.  

 I erklæringen er henvist til bistandslovens § 26, stk. 1, nr. 4., medens der  

 i brev til ansøgerens advokat af 16. april 1982 er henvist til både § 26,  

 stk. 1, nr. 3 og nr. 4.
 AFGØRELSEN, DER KLAGES OVER:
Amtsankenævnet tiltrådte, at det sociale udvalg havde gjort den økonomiske  

 hjælp, der var ydet ansøgeren fra 1. marts 1982 og indtil 15. juli 1982,  

 tilbagebetalingspligtig.
Amtsankenævnet begrundede sin afgørelse med, at  

 ansøgeren havde fået tilkendt, men øjensynligt endnu ikke på daværende  

 tidspunkt havde fået udbetalt de i sagen nævnte invaliditetserstatningsbeløb,  

 ligesom ansøgeren inden hjælpens ydelse var gjort bekendt med  

 tilbagebetalingspligten samt baggrunden herfor, hvorfor betingelserne i  

 bistandslovens § 26, stk. 1, nr. 3 fandtes at være opfyldt.
 KLAGEN TIL ANKESTYRELSEN:
 Sagen blev anket af ansøgerens advokat:
 ANKESTYRELSENS AFGØRELSE:
Ankestyrelsen henviste i sin afgørelse til, at de beløb, ansøgeren havde  

 fået udbetalt fra de tegnede ulykkesforsikringer, var udbetalt som  

 invaliditetserstatninger.
Da det ikke var blevet klart dokumenteret, at der  

 var tale om menerstatning eller anden erstatning ikke-økonomisk skade, havde  

 der således ikke været grundlag for det sociale udvalg for ved udmålingen af  

 hjælp at se bort disse beløb, bortset fra en mindre formue, der var sat til  

 side til de i § 39 angivne formål.
Ankestyrelsen lagde herved til grund, at  

 erhvervsevnetabserstatning og invaliditetserstatning må betragtes som  

 erstatninger for økonomisk skade.
Sådanne erstatninger må derfor betragtes  

 som indtægt, hvis de ydes som løbende erstatninger, og som formue, hvis de  

 udbetales som kapitalbeløb.
 Af det beløb på i alt 225.219 kr., der var udbetalt i erstatning fra  

 skolens erhvervsansvarsforsikring, kunne højst ca. 31.000 kr. betragtes som  

 erstatning for ikke-økonomisk skade, svarende til erstatningen for vansir og  

 forstyrrelse af stilling og forhold og erstatningen for svie og smerte,  

 medens resten måtte betragtes som dels renter og dels som erstatning for  

 økonomisk skade.
 Da der alene var krævet tilbagebetaling af et beløb på ca. 11.000 kr., og  

 invaliditetserstatningsbeløbet efter denne erstatning var 160.000 kr., og da  

 ansøgeren var gjort bekendt med tilbagebetalingspligten og baggrunden herfor,  

 kunne ankestyrelsen tiltræde amtsnævnets afgørelse.
 Ankestyrelsen tilføjede, at tilbagebetalingskravet havde hjemmel i  

 bistandslovens § 26, stk. 1, nr. 3.
 4.
 REDEGØRELSE FOR SAGEN:
 En 26-årig kvinde var i august 1979 under et ophold i udlandet ude for en  

 færdselsulykke.
Ansøgeren blev i juni 1980 fundet berettiget til hjælp efter  

 bistandslovens § 42 til en socionomuddannelse.
Hjælpen blev ifølge kommunens  

 resumeark ydet med tilbagebetalingspligt i henhold til bistandslovens § 26,  

 stk. 1, nr. 3 og nr. 4.
 Ansøgeren fik i en etårig periode fra 1. juli 1980 udbetalt hjælp efter  

 bistandsloven med i alt 126.175,65.
 I 1981 fik ansøgeren udbetalt ca. 150.000 kr. i invaliditetserstatning fra  

 et dansk forsikringsselskab, og den 1. august 1982 fik hun udbetalt  

 yderligere 239.000 kr. i erstatning gennem en advokat i tilskadekomstlandet.  

 Der forelå ikke nærmere specifikation af, om dele af erstatningen forudsattes  

 at dække bestemte former for skade.
 AFGØRELSEN, DER KLAGES OVER:
Social- og sundhedsforvaltningen tiltrådte, at ansøgeren skulle  

 tilbagebetale 126.175,65 kr. under hensyn til den invaliditetserstatning, hun  

 havde fået udbetalt efter ulykken.
Social- og sundhedsforvaltningen fandt, at  

 ingen del af erstatningen var ydet for personskade af ikke-økonomisk art.  

 Forvaltningen henviste til, at kravet om tilbagebetaling af hjælp, der var  

 ydet indtil udbetaling af delvis erstatning, var gjort gældende efter  

 bistandslovens § 26, stk. 1, nr. 3, medens tilbagebetalingskravet vedrørende  

 hjælp, ydet efter delvis udbetaling af erstatning, var gjort gældende efter  

 lovens § 26, stk. 1, nr. 4.
 KLAGEN TIL ANKESTYRELSEN:
Sagen blev anket af ansøgeren.
Statens konsulentvirksomhed for vanføre  

 udtalte sig senere til fordel for klagen og anførte bl.a., at hvis der havde  

 været tale om en arbejdsskadeforsikring, ville der formentlig også være  

 blevet tilkendt menerstatning, som ikke ville være blevet medtaget i  

 vurderingen af ansøgerens formueforhold i henhold til bistandslovens § 39.
 ANKESTYRELSENS AFGØRELSE:
De erstatningsbeløb, som ansøgeren havde fået udbetalt, var betegnet som  

 »invaliditetserstatning«, og ankestyrelsen fandt derfor ikke, at  

 det klart var dokumenteret, at der var tale om menerstatning eller anden  

 erstatning for ikke-økonomisk skade.
Ankestyrelsen lagde herved til grund, at  

 erhvervsevnetabserstatning og invaliditetserstatning må betragtes som  

 erstatninger for økonomisk skade.
Sådanne erstatninger må derfor betragtes  

 som indtægt, hvis de ydes som løbende erstatninger, og som formue, hvis de  

 udbetales som kapitalbeløb.
 Ankestyrelsen fandt derfor ikke, at der var grundlag for at bortse fra  

 erstatningsbeløbene ved udmålingen af hjælp efter bistandslovens  

 kontanthjælpsregler.
 Ankestyrelsen tiltrådte derfor social- og sundhedsforvaltningens  

 afgørelse.
 5.
 REDEGØRELSE FOR SAGEN:
 En 40-årig kvinde A fik efter en arbejdsskade bevilget hjælp efter  

 bistandslovens § 42, stk. 1, først til opnåelse af 10. klasse på  

 enkeltfagskursus og i juli 1982 til en 3-årig uddannelse som socialpædagog.  

 En del af denne hjælp var ydet med tilbagebetalingspligt efter reglerne om  

 hjælp til afdrag på prioritetsgæld.
 Den 25. august 1982 fik A som følge af arbejdsskaden tilkendt en  

 erhvervsevnetabserstatning med et kapitaliseret beløb på 88.461 kr. (A havde  

 tidligere fået udbetalt en menerstatning på 23.502 kr. i anledning af  

 arbejdsskaden).
Det sociale udvalg meddelte herefter, at den hjælp, der var ydet fra 1.  

 august 1981 til 25. august 1982, ville blive modregnet ved udbetalingen af  

 erstatningen for erhvervsevnetab.
A blev henvist til at leve for restbeløbet  

 indtil ca. 1. januar 1983.
 A anførte over for amtsankenævnet, at kommunen ikke kunne kræve  

 tilbagebetaling af beløb, der var ydet uden tilbagebetalingspligt.
 AFGØRELSEN, DER KLAGES OVER:
Amtsankenævnet fandt ikke, at det sociale udvalg efter bistandslovens §  

 26, stk. 1, nr. 4, kunne kræve tilbagebetaling af hjælp ydet i perioden fra  

 august 1981 til 25. august 1982. Derimod fandt nævnet, at udvalget efter  

 denne bestemmelse kunne kræve tilbagebetaling af hjælp ydet efter den 25.  

 august 1982. Nævnet henviste herved til lov om arbejdsskadeforsikring, § 38,  

 stk. 4, hvorefter en løbende erstatningsydelse efter loven beregnes, som om  

 arbejdsskaden var indtruffet på tidspunktet for sikringstyrelsens afgørelse.  

 Nævnet henviste endvidere til socialministeriets bekendtgørelse nr. 210 af  

 30. marts 1978 om regler for omsætning af løbende ydelser efter lov om  

 arbejdsskadeforsikring til kapitalbeløb.
Efter disse regler indgår den  

 skadelidtes alder på omsætningstidspunktet som en faktor ved beregningen.
 Amtsankenævnet udtalte videre, at der ved en eventuel udmåling af hjælp i  

 henhold til § 42, stk. 1, fra den 25. august 1982 ikke kunne bortses fra  

 formue bestående af et kapitalbeløb, der hidrørte fra en  

 erhvervsevnetabserstatning.
 KLAGEN TIL ANKESTYRELSEN:
Sagen blev anket af det sociale udvalg, som anførte, at det findes  

 betænkeligt, at borgere, der har verserende erhvervsevnetabssager, kan  

 modtage hjælp efter bisyandslovens § 42, medens sagen verserer, uden at den  

 hjælp, der ydes i perioden, kan modregnes.
Udvalget henviste i denne  

 forbindelse til, at personer, der lider et erhvervsevnetab, ofte vil modtage  

 hjælp efter bistandsloven til genetablering af erhvervsevnen.
 ANKESTYRELSENS AFGØRELSE:
 Ankestyrelsen fandt ligesom amtsankenævnet, at den erstatning for  

 erhvervsevnetab, der var tilkendt A ved sikringsstyrelsens afgørelse af 25.  

 august 1982, var beregnet til at dække ansøgerens erhvervsevnetab for tiden  

 efter 25. august 1982.
 Ankestyrelsen fandt derfor ikke, at udbetalingen af denne erstatning kunne  

 give grundlag for at kræve tilbagebetaling efter bistandslovens § 26, stk. 1,  

 nr. 4, af hjælp, der var ydet ansøgeren for perioden forud for 25. august  

 1982.
 Ankestyrelsen fandt ikke grundlag for at ændre beslutninger, der var  

 truffet før den 25. august 1982, om tilbagebetaling af hjælp, der ydet A.
 Med disse bemærkninger tiltrådte ankestyrelsen amtsankenævnets afgørelse.
 6.
 REDEGØRELSE FOR SAGEN:
En 22-årig kvinde var i 1982 udsat for voldtægt.
I henhold til loven om  

 erstatning til ofre for forbrydelser fik hun tilkendt en erstatning på 24.690  

 kr.
Af denne erstatning udgjorde 20.190 kr. erstatning for tort, 4.000 kr.  

 udgjorde erstatning for svie og smerte, forstyrrelse af stilling og forhold  

 samt vansir, og 500 kr. erstattede ansøgerens udgift til advokat.
Ansøgeren brugte en del af erstatningen til flytning til en anden kommune,  

 idet hun efter voldtægten udviklede angst for at bo i den tidligere  

 lejlighed.
I juli 1983 søgte ansøgeren den nye kommune om økonomisk hjælp,  

 men det sociale udvalgt afslog at yde hjælp under hensyn til, at ansøgeren  

 var i besiddelse af en formue stammende fra en erstatning, der var tilkendt  

 hende af nævnet vedrørende erstatning til ofre for forbrydelser.
 AFGØRELSEN, DER KLAGES OVER:
 Amtsankenævnet tiltrådte udvalgets afgørelse, dels under henvisning til,  

 at erstatningen måtte betragtes som formue, jfr. bistandslovens § 39, og dels  

 med henvisning til, at det sociale udvalg havde bortset fra en del af  

 erstatningen i forbindelse med ansøgerens etablering i en ny lejlighed.
 KLAGEN TIL ANKESTYRELSEN:
 Sagen blev anket af Danmarks Radios sociale brevkasse.
 ANKESTYRELSENS AFGØRELSE:
 Idet der i sagen var tale om erstatning for en ikke-økonomisk skade, fandt  

 ankestyrelsen ikke, at erstatningen havde kunnet medføre en nedsættelse af  

 kontanthjælpen.
 Ankestyrelsen ændrede således amtsankenævnets afgørelse.
 7.
 REDEGØRELSE FOR SAGEN:
 En 26-årig mand pådrog sig i september 1982 under sit arbejde en knæskade.
I anledning af arbejdsskaden blev der rejst sag om erstatning i henhold  

 til arbejdsskadeforsikringsloven.
I juli 1983 fik ansøgeren bevilget støtte  

 til uddannelse i henhold til bistandslovens § 42.
 I september 1983 søgte ansøgeren om økonomisk hjælp til betaling af et fra  

 sygeperioden stammende underskud på en budgetkonto.
Det sociale udvalg bevilgede hjælp i henhold til bistandslovens § 40, stk.  

 1, til betaling af underskuddet.
Hjælpen blev ydet med tilbagebetalingspligt  

 i henhold til bistandslovens § 26, stk. 1, nr. 3 og 4.
 Som følge af arbejdsskade fik ansøgeren tilkendt en erstatning for varigt  

 men på ca. 10.000 kr.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse om i henhold til  

 bistandslovens § 26, stk. 1, nr. 3, at kræve tilbagebetaling af ydet hjælp i  

 udbetalt menerstatning.
 Amtsankenævnet bemærkede, at tilbagebetalingskravet på nuværende tidspunkt  

 kun kunne effektueres gennem en betalingsordning efter bistandslovens § 27,  

 og at en sådan ikke kunne iværksættes, medens ansøgeren modtog trangsbestemt  

 kontanthjælp.
 KLAGEN TIL ANKESTYRELSEN:
 Sagen blev anket af ansøgeren.
 ANKESTYRELSENS AFGØRELSE:
 Når menerstatning holdes uden for opgørelse af indtægt til brug ved  

 behandling af spørgsmål om tildeling og udmåling af kontanthjælp fandt  

 ankestyrelsen, at en sådan heller ikke kunne give grundlag for  

 tilbagebetalingspligt ved ydelse af hjælp.
 Ankestyrelsen fandt derfor ikke, at der kunne kræves tilbagebetaling i den  

 omhandlede menersterstatning og ændrede således amtsankenævnets afgørelse.
 8.
 REDEGØRELSE FOR SAGEN:
En 32-årig mand blev i september 1981 sygemeldt efter en trafikulykke.
På  

 grund af følgerne efter ulykken var ansøgeren ikke i stand til at genoptage  

 sit tidligere erhverv, og kommunen havde overvejet at iværksætte  

 revalideringsmæssige foranstaltninger.
Ansøgeren har modtaget supplerende hjælp efter bistandsloven, først til  

 sygedagpenge, derefter til ægtefællens indtægt.
Kommunen ydede hjælpen  

 tilbagebetalingspligt efter bistandslovens § 26, stk. 1 og nr. 4, indtil der  

 forelå en nærmedere afklaring af spørgsmålet om ansøgerens mulighed for at  

 opnå ulykkeserstatning og sygedagpenge.
Der forelå i sagen 4 underskrevne tilbagebetalingserklæringer.
Den første  

 vedrørte økonomisk hjælp ydet i medfør af bistandslovens § 37 fra den 28.  

 oktober 1982, og den var underskrevet den 28. oktober 1982. Denne hjælp var  

 ydet til dækning af akut underhold og husleje og var af kommunen gjort  

 tilbagebetalingspligtig i medfør af § 26, stk. 1, nr. 1. Kommunens  

 begrundelse var, at ansøgeren var uden midler, fordi han havde indbetalt  

 penge til banken på grund af overtræk på en konto.
De andre  

 tilbagebetalingserklæringer vedrørte økonomisk hjælp ydet i medfør af  

 bistandslovens § 37 eller § 40, stk. 1. Hjælpen var ydet med  

 tilbagebetalingspligt i medfør af bistandstandslovens § 26, stk. 1, nr. 4,  

 under henvisning til eventuel senere udbetaling af sygedagpenge og  

 ulykkeserstatning.
 AFGØRELSEN, DER KLAGES OVER:
 Amtsankenævnet tiltrådte, at det sociale udvalg havde besluttet, at  

 økonomisk hjælp ydet i medfør af bistandslovens § 37 og § 40, stk. 1, skulle  

 være tilbagebetalingspligtig efter bistandslovens § 26, stk. 1, nr. 1 og 4.
 KLAGEN TIL ANKESTYRELSEN:
 Sagen blev anket af ansøgeren.
 SUPPLERENDE OPLYSNINGER EFTER KLAGEN:
Kommunen oplyste over for ankestyrelsen, at ansøgeren i september 1984 fik  

 tilkendt en erstatning på 27.400 kr. gennem en privat forsikring.
Beløbet var  

 indbetalt til socialforvaltningen.
 ANKESTYRELSENS AFGØRELSE:
Ankestyrelsen fandt, at betingelserne for at kræve tilbagebetaling af  

 hjælp ydet efter bistandsloven havde været opfyldt, dels på grund af overtræk  

 på bankkonto (uforsvarlig økonomi), dels på grund af forventningen om, at der  

 efter færdselsulykken ville blive udbetalt en erstatning.
Ved det sociale  

 udvalgs beslutning om tilbagebetaling i forventning om udbetaling af  

 erstatning lagde ankestyrelsen vægt på, at det sociale udvalg ikke da kunne  

 vide, om erstatningen ville blive ydet i form af erstatning økonomisk skade  

 eller erstatning for ikke-økonomisk skade eller kombinationer heraf.
 Tilbagebetalingskravet i forbindelse med henvisning til den forventede  

 uulykkeserstatning burde dog have været begrundet med henvisning til  

 bistandslovens § 26, stk. 1, nr. 3, idet der kunne forudses mulighed for, at  

 den pågældende i løbet af kortere tid ville være i stand til at tilbagebetale  

 hjælpen.
 Ankestyrelsen tiltrådte således nævnets afgørelse, dog med henvisning til  

 bistandslovens § 26, stk. 1, nr. 3, i stedet for til § 26, stk. 1, nr. 4.
