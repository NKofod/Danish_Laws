Klage over behandlingen i forløb efter hofteoperation Nævnet fandt ikke grundlag for at kritisere de læger, der var involveret i medicineringen af patienten, da nævnet fandt, at lægerne reagerede relevant på de symptomer, som patienten udviste, og som tydede på morfinforgiftning.
 Nævnet fandt derimod grundlag for at kritisere en af de læger, der tilså patienten i dagene efter operationen, da nævnet fandt, at han burde have overflyttet patienten til intensiv afdeling og have iværksat antibiotisk behandling direkte i venen.
 Nævnet lagde herved vægt på, at det kliniske billede, som det var beskrevet, gav begrundet mistanke om såkaldt septisk chok, som er en livstruende tilstand, som kræver akut og intensiv behandling.
 Nævnet lagde endvidere vægt på, at patientens forældre, som var hendes værger, ønskede en aktiv behandling af patienten.
