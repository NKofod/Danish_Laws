Bekendtgørelse om tildeling af  

 aktivitetskvoter til daghøjskoler I medfør af §13, stk. 1, i lov om daghøjskoler m.v.,  

 jf. lovbekendtgørelse nr. 813 af 21. august 2000,  

 fastsættes:
§ 1. Inden for en ramme, der er fastsat på  

 de årlige finanslove, tildeler Undervisningsministeriet den  

 enkelte daghøjskole et antal årselever (aktivitetskvote),  

 hvortil der maksimalt kan ydes statstilskud i det pågældende  

 finansår.
Aktivitetskvoten udmeldes ved årets start.
 § 2. Efter fradrag af aktivitetskvoter, der  

 måtte være tildelt nye skoler, jf. § 5, fordeles den  

 resterende ramme til skoler i forhold til deres andel af den samlede  

 aktivitet i det seneste tilskudsgrundlagsår, jf. dog § 3.  

 Tilskudsgrundlagsåret løber fra den 1. oktober til den  

 30. september i det følgende år.
Stk. 2. Ved opgørelsen af aktiviteten i  

 tilskudsgrundlagsåret medregnes ordinær  

 daghøjskoleundervisning.
Ved ordinær  

 daghøjskoleundervisning forstås undervisning, der opfylder  

 tilskudsbetingelserne i lov om daghøjskoler m.v., uanset om der ydes  

 statstilskud til undervisningen, eller om finansieringen sker på anden  

 måde, jf. dog stk. 3.
 Stk. 3. Personer, der deltager i daghøjskolekurser i  

 henhold til en handlingsplan efter lov om en aktiv arbejdsmarkedspolitik,  

 eller som deltager i daghøjskolekurser efter godkendelse fra  

 opholdskommunen efter lov om aktiv socialpolitik, indgår ikke i  

 beregningsgrundlaget for kvotetildelingen.
 § 3. Hvor særlige forhold gør  

 sig gældende, herunder at en nystartet skole ikke har haft aktivitet i  

 hele tilskudsgrundlagsåret, kan beregningsgrundlaget for  

 kvotetildelingen bestemmes af Undervisningsministeriet.
 Stk. 2. Undervisningsministeriet kan nedsætte  

 beregningsgrundlaget, hvis skolen har afgivet en del af sin aktivitet til en  

 ny selvstændig skole.
 Stk. 3. Undervisningsministeriet kan sammenlægge  

 beregningsgrundlaget, hvis en skole i forbindelse med lukning indgår  

 aftale med en anden skole i lokalområdet om videreførelse af  

 skolens aktivitet.
 § 4. En daghøjskole kan ikke overdrage sin  

 aktivitetskvote eller dele heraf til en anden skole.
 Stk. 2. Undervisningsministeriet kan overflytte uudnyttet  

 aktivitetskvote, som en skole giver afkald på, til en eller flere  

 skoler.
 Stk. 3. Ophører en skole med sin virksomhed, kan  

 Undervisningsministeriet overflytte uudnyttet aktivitetskvote til en eller  

 flere skoler.
 Stk. 4. Overflytning af aktivitetskvote efter stk. 2 og 3  

 sker efter følgende prioritering:
 1)	Til skoler beliggende i en kommune eller amtskommune, der yder  

 grundtilskud til den afgivende skole.
 2)	Til skoler beliggende inden for en radius på 75 minutters  

 befordringstid med offentlige befordringsmidler fra den afgivende skole.
 3)	Til øvrige skoler.
Stk. 5. Overflytning af aktivitetskvote foretages 2 gange  

 årligt.
Ansøgning om tildeling af ekstra aktivitetskvote og  

 meddelelse om afkald på aktivitetskvote indsendes, så den er  

 Undervisningsministeriet i hænde henholdsvis den 10. maj og den 10.  

 oktober.
Hvis en skole ophører med sin virksomhed i løbet af  

 året, og virksomheden videreføres af en anden skole, kan  

 Undervisningsministeriet løbende træffe afgørelse om  

 overflytning af aktivitetskvote.
 Stk. 6. Undervisningsministeriet kan nedsætte den  

 tildelte aktivitetskvote, hvis grundlaget for beregningen har været  

 fejlagtigt.
§ 5. Til nye skoler kan der højst  

 fordeles en samlet pulje på 200 årselever.
Som nye skoler  

 betragtes skoler, der ikke har haft aktivitet i det forudgående  

 tilskudsgrundlagsår.
 Stk. 2. En ny skole tildeles en kvote på 25  

 årselever.
 Stk. 3. Hvis ikke alle nye skoler kan tilgodeses inden for  

 puljen til nye skoler, træffer Undervisningsministeriet ud fra en  

 vurdering af behovet i lokalområdet afgørelse om, hvilke skoler  

 der skal tildeles en aktivitetskvote.
 § 6. Nye skoler, der ønsker at komme i  

 betragtning ved tildelingen af aktivitetskvoter, skal ansøge herom  

 på et skema, der udarbejdes af Undervisningsministeriet.  

 Ansøgningen indsendes til Undervisningsministeriet, så den er  

 ministeriet i hænde senest den 1. november året forud for det  

 pågældende finansår.
 Stk. 2. Undervisningsministeriet kan indhente yderligere  

 oplysninger fra ansøgeren i forbindelse med behandlingen af  

 ansøgninger fra nye skoler.
 § 7. Bekendtgørelsen træder i kraft den 1. januar  

 2001. Samtidigt ophæves bekendtgørelse nr. 2 af 3. januar 2000  

 om tildeling af aktivitetskvoter til daghøjskoler.
