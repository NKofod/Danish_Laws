Orientering om ophævelse af de generelle midlertidige besøgsrestriktioner på en række sociale tilbud beliggende i Lemvig Kommune (Til Lemvig Kommune og sociale tilbud beliggende i kommunen samt øvrige relevante myndigheder og organisationer m.v., herunder alle øvrige kommuner) Styrelsen for Patientsikkerhed har den 7. januar 2021 meddelt til Social- og Indenrigsministeriet, at styrelsen anbefaler, at besøgsrestriktionerne for sociale tilbud i Lemvig Kommune ophæves.
Dette er begrundet i, at incidensen den seneste uge i Lemvig Kommune er 35,5 smittede borgere pr. 100.000.
 På baggrund af anbefalingen fra styrelsen har ministeriet udstedt bekendtgørelse nr. 19 af 8. januar 2021 om ændring af bekendtgørelse om besøg og mulighed for lokalt at fastsætte midlertidige besøgsrestriktioner på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19).
Ændringsbekendtgørelsen medfører, at det generelle midlertidige forbud mod besøg på indendørs arealer på en række sociale tilbud beliggende i Lemvig Kommune ophæves.
Bekendtgørelsen træder i kraft den 10. januar 2021.
Besøg på sociale tilbud i Lemvig Kommune skal dog fortsat gennemføres på en forsvarlig måde både på indendørs og udendørs arealer.
Tilbuddets ledelse er forpligtet til at sikre, at dette sker, og at besøg sker under hensyntagen til Sundhedsstyrelsens anbefalinger om bl.a. god hygiejne og hensigtsmæssig adfærd.
Læs mere herom på www.sst.dk/da/corona.
Hvis der opstår behov herfor, vil der fortsat lokalt på det enkelte tilbud kunne indføres midlertidige besøgsrestriktioner.
Der henvises til Social- og Indenrigsministeriets orienteringsskrivelse af 21. december 2020 om besøg og mulighed for at indføre midlertidige besøgsrestriktioner på sociale tilbud.
