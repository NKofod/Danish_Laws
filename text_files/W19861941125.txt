 Ankestyrelsen har behandlet to sager vedrørende spørgsmålet om  

 opgørelse af bopælstid for flygtninge, der forud for opholdet i Danmark har  

 boet i to lande.
 Ankestyrelsen fandt, at der ved opgørelsen kun kunne medregnes  

 bopælstid i et land, som den pågældende har forladt under sådanne  

 omstændigheder, at der på dette grundlag ville kunne gives tilladelse til  

 ophold her i landet efter udlændingelovens § 7, således at det må antages, at  

 den pågældende har mistet muligheden for at få udbetalt ydelser fra en  

 pensionsordning i dette land.
 1. J.nr.11036-85.
 REDEGØRELSE FOR SAGEN:
 En kvinde , født i 1923 i USSR, flyttede til Polen i februar 1958. Hun  

 flygtede fra Polen til Danmark i december 1969, og der meddeltes hende i  

 januar 1970 opholds- og arbejdstilladelse her i landet med status som  

 flygtning i henhold til flygtningekonventionen af 28. juli 1951.
 Der tilkendtes den pågældende laveste invalidepension med virkning fra 1.  

 maj 1976.
Ved lov nr. 217 af 16. maj 1984 om social pension blev reglerne om  

 pensionsberegning ændret med virkning fra den 1. oktober 1984, således at der  

 blev givet mulighed for at godskrive den bopælstid, personer, der kan anses  

 for flygtninge efter udlændingelovens § 7 og § 8, har haft i  

 oprindelseslandet eller et andet tidligere bopælsland, hvor de har været  

 anset for flygtninge.
Social- og sundhedsforvaltningen beregnede herefter  

 pensionen til 28/40 af det fulde pensionsbeløb.
Ved beregningen blev der  

 udover bopælstiden i Danmark taget hensyn til den tid, hvor pensionisten  

 havde boet i Polen, men ikke til den forudgående periode, hvor hun havde boet  

 i USSR.
 Social- og sundhedsforvaltningen medtog ved beregningen af bopælstiden i  

 Danmark bopælstiden frem til den 1. oktober 1984.
 KLAGEN TIL ANKESTYRELSEN:
Sagen blev anket af pensionisten, der gjorde gældende, at hendes ophold i  

 USSR også måtte indgå i bopælstiden.
Hun henviste i den forbindelse til, at  

 hun havde russisk statsborgerskab indtil 1980 og aldrig havde været polsk  

 statsborger.
 LOVGRUNDLAG:
 Lov om social pension § 9, stk. 1.
 Sikringsstyrelsens vejledning af 5. september 1984 om social pension, pkt.  

 31.
 ANKESTYRELSENS AFGØRELSE:
 Ankestyrelsen finder, at bestemmelsen i § 9, stk. 1, i lov om social  

 pension må forstås således, at der kun kan medregnes bopælstid i et land, som  

 den pågældende har forladt under sådanne omstændigheder, at der på dette  

 grundlag ville kunne gives tilladelse til ophold her i landet efter  

 udlændingelovens § 7, således at det må antagaes, at den pågældende har  

 mistet muligheden for at få udbetalt ydelser fra en pensionsordning i dette  

 land.
 Ankestyrelsen finder derfor, at der som bopælstid ved beregningen af  

 pågældendes pension udover opholdstiden i Danmark alene kan medregnes den  

 tid, hvori hun har boet i Polen.
Ankestyrelsen tiltræder således social- og sundhedsforvaltningens  

 afgørelse, men bemærker, at bopælstid alene burde være medtaget frem til det  

 tidspunkt, hvorfra pensionen blev ydet, dvs. 1. maj 1976, jfr. § 6, stk. 1, i  

 lov om social pension.
Ankestyrelsen finder dog under de foreliggende  

 omstændigheder ikke, at der er tilstrækkeligt grundlag for ændring af  

 beregningen af pensionen.
 2. J.nr. 13439-85.
 REDEGØRELSE FOR SAGEN:
 En kvinde, født i USSR i 1926, rejste i 1959 til Polen og flygtede i  

 februar 1972 til Danmark, hvor hun blev anerkendt som flygtning i henhold til  

 flygtningekonventionen af 28. juli 1951.
Med virkning fra 1. december 1975 fik hun tilkendt mellemste  

 invalidepension.
I pensionsansøgningen oplyste hun, at hun var statsløs, men  

 senest havde haft polsk statsborgerskab.
 Ved lov nr. 217 af 16. maj 1984 om social pension blev reglerne om  

 pensionsberegning ændret med virkning fra 1. oktober 1984.
 Social- og sundhedsforvaltningen lagde ved pensionsberegningen til grund,  

 at det efter loven var udelukket at godskrive den pågældende både bopælstiden  

 i USSR og i Polen, da hun ikke havde været anset som flygtning i det  

 tidligere bopælsland Polen.
Under henvisning til den tvivl, der efter social- og  

 sundhedsforvaltningens opfattelse måtte være om forståelsen af lovens begreb  

 »oprindelseslandet«, valgte social- og sundhedsforvaltningen at  

 anvende pensionistens bopælstid i USSR som beregningsgrundlag, idet dette  

 ville give det for hende gunstigste resultat.
Da social- og  

 sundhedsforvaltningen ikke var bekendt med datoen for pågældendes flytning  

 til Polen, lagde man til grund, at hun flyttede til Polen pr. 1. januar 1959.  

 Pensionen blev herefter beregnet til 25/40 af fuld pension.
 KLAGEN TIL ANKESTYRELSEN:
 Sagen blev anket af pensionisten, der gjorde gældende, at hun mente sig  

 berettiget til fuld pension, da hun også blev anset som flygtning i Polen.  

 Hun oplyste, at hun ikke havde mulighed for at dokumentere sin  

 flygtningestatus i Polen.
 LOVGRUNDLAG:
 Se under sag nr. 1.
 ANKESTYRELSENS AFGØRELSE:
 Ankestyrelsen finder, at bestemmelsen i § 9, stk. 1, i lov om social  

 pension må forstås således, at der kun kan medregnes bopælstid i et land, den  

 pågældende har forladt under sådanne omstændigheder, at der på dette grundlag  

 ville kunne gives tilladelse til ophold her i landet efter udlændingelovens §  

 7, således at det må antages, at den pågældende har mistet muligheden for at  

 få udbetalt ydelser fra en pensionsordning i dette land.
 Efter det oplyste finder ankestyrelsen det ikke godgjort, at pensionisten  

 har forladt USSR under sådanne omstændigheder, at der på dette grundlag ville  

 kunne gives tilladelse til ophold her i landet efter udlændingelovens § 7.  

 Der er derfor ikke grundlag for at medregne bopælstiden i USSR ved  

 beregningen af hendes pension.
 Ankestyrelsen finder herefter, at der som bopælstid ved beregningen af  

 pension udover opholdstiden i Danmark alene kan medregnes den tid, hvori  

 pensionisten har boet i Polen.
 Ankestyrelsen ændrer således social- og sundhedsforvaltningens afgørelse,  

 men finder under de foreliggende omstændigheder dog ikke, at der er  

 tilstrækkeligt grundlag for, at beregningen af pensionen ændres.
