Skrivelse om Tinglysningsafgift - korrigering af praksis - tilbagebetaling af afgift  styresignal Korrigering af praksis Det fremgår af den gældende Tinglysningsafgiftsvejledning 2011-1, afsnit C.1.3.2, at der ved ejerskifte af fast ejendom skal beregnes afgift af den kontante købesum, uanset hvordan købet finansieres.
Dette er ikke korrekt, idet det af tinglysningsafgiftslovens § 3, stk. 1, 1. punktum fremgår, at ved beregning af afgiften medregnes til ejerskiftesummen det samlede nominelle vederlag.
 Den korrekte formulering af praksis fremgår af Tinglysningsvejledningen version 2009-2 afsnit C.1.3.2, hvortil henvises.
Tilbagebetaling af afgift Formuleringen i C.1.3.2 i den gældende tinglysningsvejledning har fremgået af vejledningen fra 7. september 2009. Formuleringen har i de fleste tilfælde været uden betydning for afgiftsberegningen, idet ejendomshandler for hovedparten gennemføres som kontante handler.
Der kan imidlertid ske tilbagebetaling af afgift af tinglysninger foretaget fra og med den 7. september 2009, såfremt der er betalt afgift af den kontante købesum, og den har været højere end købesummens nominelle værdi.
Det bemærkes dog, at såfremt den offentlige ejendomsværdi har været højere end købesummens nominelle værdi, skal der betales afgift heraf, jf.
Tinglysningsafgiftslovens § 4, stk. 2. Tilbagebetaling af afgiften kan beregnes som 0,6 pct. af forskellen mellem den kontante og den nominelle værdi af købesummen.
Tilbagebetaling af afgift kan ske ved henvendelse til SKATs afdeling i Høje-Taastrup, Helgeshøj Allé 9, 2630 Taastrup.
Der skal medsendes dokumentation for den betalte afgift, samt for opgørelsen af den nominelle ejerskiftesum.
Tilbagebetaling sker efter de almindelige regler i Skatteforvaltningslovens § 31, stk. 2. Det betyder, at fristen for at anmode SKAT om at få tilbagebetalt afgift er senest 3 år efter den dato, hvor tinglysningen er foretaget.
For tinglysninger, som er foretaget af virksomheder (f.eks. banker og realkreditinstitutter), som er frivilligt registreret hos SKAT efter tinglysningsafgiftslovens § 17, og som har foretaget tinglysning på kunders vegne, eller på egne vegne, kan der anmodes om tilbagebetaling senest 3 år og 15 dage efter udgangen af den måned, hvor tinglysningen er foretaget.
