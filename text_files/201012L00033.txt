Fremsat den 14. oktober 2010 af Tina Nedergaard Forslag til Lov om ændring af lov om institutioner for almengymnasiale uddannelser og almen voksenuddannelse m.v., lov om private gymnasieskoler, studenterkurser og kurser til højere forberedelseseksamen (hf-kurser) og lov om åben uddannelse (erhvervsrettet voksenuddannelse) m.v.
(Ændring af deltagerbetalingen på almene og erhvervsrettede voksen- og efteruddannelser m.v.) § 1 I lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 937 af 22. september 2008, som ændret ved lov nr. 475 af 17. juni 2008, § 1 i lov nr. 289 af 15. april 2009 og § 21 i lov nr. 516 af 12. juni 2009, foretages følgende ændringer:
 1. I § 30, stk. 1, 2 og 3, indsættes efter »årselever«: », jf. dog stk. 4,«.
 2. I § 30 indsættes efter stk. 3 som nyt stykke:
»Stk. 4. Kursister med en videregående uddannelse indgår ikke i beregningen af taxametertilskud, efter stk. 1-3, til almen voksenuddannelse, uddannelsen til højere forberedelseseksamen tilrettelagt som enkeltfag og uddannelsen til studentereksamen tilrettelagt som enkeltfag.« Stk. 4-10 bliver herefter stk. 5-11.
 3. § 30, stk. 9 , der bliver stk. 10, affattes således:
»Stk. 10. Undervisningsministeren fastsætter regler om tilskud efter stk. 1-3 og 5-9, herunder om aktivitetsindberetninger og udbetaling af tilskud, opgørelse af årselever efter stk. 1-6 eller årspædagogikumkandidater efter stk. 9 samt om tilbagebetaling og kontrol af udbetalte tilskud.« 4. I § 39 ændres »§ 30, stk. 1-8« til: »§ 30, stk. 1-3 og 5-9«.
 5. § 47, stk. 1, affattes således:
»Kursister ved enkeltfagsundervisning til højere forberedelseseksamen og studentereksamen skal for alle fag betale for at deltage i undervisning og prøver, og selvstuderende skal betale for at gå til prøve.
Undervisningsministeren fastsætter regler om deltagerbetalingen, herunder om deltagerbetalingens størrelse, og om oplysninger, der skal gives i forbindelse med tilmelding.
Institutionen opkræver fuld deltagerbetaling for kursister med en videregående uddannelse.
Ved fuld deltagerbetaling forstås en betaling, der svarer til taxametertilskuddene og den almindelige deltagerbetaling.« 6. I § 47, stk. 2, indsættes efter 1. pkt.:
»Dette gælder dog ikke for kursister med en videregående uddannelse« 7. I § 47, stk. 3, indsættes efter 1. pkt.:
»Dette gælder dog ikke for kursister med en videregående uddannelse« 8. § 48, stk. 1 , affattes således:
»Kursister på almen voksenuddannelse skal efter regler fastsat af undervisningsministeren for alle fag betale for at deltage i undervisning og prøver, og selvstuderende skal betale for at gå til prøve.
Deltagerbetalingen udgør 110 kr. pr. fag for kernefagene, jf. § 5, stk. 1, i lov om almen voksenuddannelse og om anerkendelse af realkompetence i forhold til fag i almen voksenuddannelse, i hf-uddannelsen og i uddannelsen til studentereksamen (avu-loven). Deltagerbetalingen udgør 1.100 kr. pr. fag for øvrige fag.
For kursister med en videregående uddannelse opkræves dog fuld deltagerbetaling for alle fag, jf. § 47, stk. 1, 3. og 4. pkt.« 9. § 48, stk. 2, 1. pkt. , affattes således:
»De beløb, der er nævnt i stk. 1, reguleres hvert år med virkning fra den 1. august med satsreguleringsprocenten for det pågældende finansår, jf. lov om en satsreguleringsprocent.« 10. § 48, stk. 3, ophæves.
 Stk. 4 bliver herefter stk. 3.
§ 2 I lov om private gymnasieskoler, studenterkurser og kurser til højere forberedelseseksamen (hf-kurser), jf. lovbekendtgørelse nr. 670 af 21. juni 2010, foretages følgende ændringer:
 1. I § 8, stk. 1, 2 og 3, indsættes efter »årselever«: », jf. dog stk. 4,«.
 2. I  § 8 indsættes efter stk. 3 som nyt stykke:
»Stk. 4. Kursister med en videregående uddannelse indgår ikke i beregningen af taxametertilskud efter stk. 1-3 til uddannelsen til højere forberedelseseksamen tilrettelagt som enkeltfag og uddannelsen til studentereksamen tilrettelagt som enkeltfag.« Stk. 4-6 bliver herefter stk. 5-7.
 3. I § 8, stk. 6 , der bliver stk. 7, ændres »stk. 1-5« til: »stk. 1-2 og 4-6«.
4. I § 17, stk. 1, nr. 4, 2. pkt. , indsættes efter »herom«: », herunder om opkrævning af fuld deltagerbetaling for kursister med en videregående uddannelse på uddannelsen til hf tilrettelagt som enkeltfag og uddannelsen til stx tilrettelagt som enkeltfag samt om tilmelding til disse uddannelser.« 5. I § 17, stk. 1, nr. 4, indsættes efter 2. pkt.:
»Ved fuld deltagerbetaling forstås en betaling, der svarer til taxametertilskuddene og den almindelige deltagerbetaling.« § 3 I lov om åben uddannelse (erhvervsrettet voksenuddannelse) m.v., jf. lovbekendtgørelse nr. 952 af 2. oktober 2009, som ændret ved § 2 i lov nr. 1525 af 27. december 2009 og § 13 i lov nr. 140 af 9. februar 2010, foretages følgende ændringer:
 1. I § 6, stk. 1 , indsættes efter »jf. dog stk. 2,«: »stk. 5, 2. pkt., stk.«.
 2. I § 6, stk. 2 , indsættes efter »jf. dog«: »stk. 5, 2. pkt., og«.
 3. I § 6, stk. 5, indsættes efter 1. pkt.:
»Kursister med en videregående uddannelse indgår ikke i beregningen af tilskud til enkeltfagsundervisning til hhx og htx efter stk. 1 og til de uddannelser, der er nævnt i stk. 2.« 4. I § 8 indsættes efter stk. 3 som nyt stykke:
»Stk. 4. For de kursister, der er nævnt i § 6, stk. 5, 2. pkt., opkræves fuld deltagerbetaling.
Ved fuld deltagerbetaling forstås en betaling, der svarer til taxametertilskuddene og den almindelige deltagerbetaling.« Stk. 4 bliver herefter stk. 5.
 5. I § 8, stk. 4 , der bliver stk. 5, indsættes efter »deltagerbetalingen«: », og om oplysninger, der skal gives i forbindelse med tilmelding«.
§ 4 Stk. 1 . Loven træder i kraft dagen efter bekendtgørelse i Lovtidende.
Stk. 2. Loven har virkning for undervisningsforløb, der påbegyndes den 1. januar 2011 eller senere.
Kursister, som inden lovens ikrafttræden er tilmeldt et undervisningsforløb, der er omfattet af 1. pkt., kan senest 31. december 2010, afmelde deres tilmelding til det pågældende forløb.
Bemærkninger til lovforslaget Almindelige bemærkninger 1. Indledning Lovforslaget udmønter en del af Aftale om genopretning af dansk økonomi (maj 2010) indgået mellem regeringen (Venstre og Det Konservative Folkeparti) og Dansk Folkeparti.
Aftalen omfatter på voksen- og efteruddannelsesområdet bl.a. følgende initiativer:
1) Generel forhøjelse af deltagerbetalingen på en række almene voksen- og efteruddannelseskurser, dog ikke deltagerbetalingen på kurser i kernefag.
Deltagerbetalingen for visse fag justeres i nedadgående retning.
 2) Generel forhøjelse af deltagerbetalingen for personer med en videregående uddannelse på almen og erhvervsrettet voksen- og efteruddannelse.
Sammenlignet med andre lande efteruddanner voksne danskere sig i meget stort og stigende omfang på almene og erhvervsrettede uddannelser og kurser.
Således er udgifterne til voksen- og efteruddannelsesområdet steget fra 5,5 mia. kr. i 2007 til 7,4 mia. kr. i 2009. Årsagen til udviklingen må ikke mindst søges i det forhold, at der ydes store statslige tilskud til sektoren, og den tilsvarende relativt beskedne deltagerbetaling.
 Efter lovforslaget ændres deltagerbetalingen på de almene voksenuddannelser.
På almen voksenuddannelse (avu) er der i dag en særlig lav deltagerbetaling på 110 kr. pr. fag for kernefagene, dansk, matematik, engelsk og dansk som andetsprog.
Det foreslås, at deltagerbetalingen for de øvrige kernefag, naturvidenskab, historie, samfundsfag, tysk og fransk, nedsættes fra 300-900 kr. pr. fag til samme lave niveau.
Der vil således blive endnu bedre muligheder for kortuddannede til at erhverve kompetencer i basale almene fag.
 For de øvrige avu-fag, hvilket er tilbudsfagene billedkunst, formidling, grundlæggende it, idræt, latin, livsanskuelse, psykologi samt samarbejde og kommunikation, vil deltagerbetalingen blive forhøjet fra 300-900 kr. pr. fag til 1.100 kr. pr. fag.
Som det fremgår af den politiske aftale er frafaldet på en række uddannelser stort, og en stor andel af kursisterne vælger ikke at gå til eksamen.
Forhøjelsen af deltagerbetalingen vil medvirke til at kvalificere efterspørgslen og hermed mindske frafaldet.
For hf og stx-enkeltfag fastsætter uddannelsesinstitutionerne i dag deltagerbetalingen i to forskellige intervaller fra 300-600 kr. pr. fag og 600-900 kr. pr fag.
Ministerens adgang til at fastsætte regler om deltagerbetalingen foreslås udvidet til også at omfatte deltagerbetalingens størrelse.
Som led i udmøntningen af lovforslaget forventes deltagerbetalingen fastsat til 450 kr. for fagene biologi, dansk, engelsk, fransk, fysik, geografi, historie, kemi, matematik, psykologi, religion, samfundsfag og tysk samt den naturvidenskabelige faggruppe og kultur- og samfundsfaggruppen og for de øvrige fag til 1.100 kr.
Flere uddannelser, fx arbejdsmarkedsuddannelserne (AMU) og almen voksenuddannelse (avu), er etableret for at give kortuddannede voksne muligheder for at opnå bedre kompetencer ikke mindst på arbejdsmarkedet, men også personlige.
Det har imidlertid vist sig, at personer med en videregående uddannelse i betydeligt omfang deltager i kurser, der ligger under deres generelle uddannelsesniveau.
Det gælder for ca. 15 pct. af deltagerne i AMU-kurser og 10 pct. af deltagerne på almen voksenuddannelse.
Det foreslås, at personer med en videregående uddannelse skal betale fuld deltagerbetaling på almen- og erhvervsrettet voksen- og efteruddannelse.
2. Lovforslagets indhold 2.1. Ændring af deltagerbetaling på visse uddannelser 2.1.1. Gældende ret 2.1.1.1. Lov om institutioner for almengymnasiale uddannelser og almen voksenuddannelse m.v.
Kursister på hf-enkeltfag og stx-enkeltfag skal for alle fag betale for at deltage i undervisning og prøver, og undervisningsministeren fastsætter regler om deltagerbetalingen jf. § 47, stk. 1, i lov om institutioner for almengymnasiale uddannelser og almen voksenuddannelse m.v.
Efter § 4, stk. 1, i bekendtgørelse nr. 213 af 19. marts 2009 om deltagerbetaling ved almen voksenuddannelse og almengymnasiale uddannelser fastsætter bestyrelsen for institutionen betalingens størrelse for det enkelte hf- og stx-fag i intervallet 600-900 kr.
Betalingen fastsættes dog i intervallet 300-600 kr. for følgende fag: biologi, dansk, engelsk, fransk fysik, geografi, historie, kemi, matematik, psykologi, religion, samfundsfag og tysk samt den naturvidenskabelige faggruppe og kultur- og samfundsfaggruppen.
Kursister på almen voksenuddannelse skal efter regler fastsat af undervisningsministeren for alle fag betale for at deltage i undervisning og prøve, jf. § 48, stk. 1, i lov om institutioner for almengymnasiale uddannelser og almen voksenuddannelse m.v.
Deltagerbetalingens størrelse er i loven fastsat til 100 kr. pr. fag for fagene dansk, matematik og engelsk samt dansk som andetsprog (2006 pris- og lønniveau), som alle er kernefag, jf. § 5, stk. 1, i lov om almen voksenuddannelse og anerkendelse af realkompetence i forhold til fag i almen voksenuddannelse, i hf-uddannelsen og i uddannelsen til studentereksamen (avu-loven). Beløbet reguleres årligt med satsreguleringsprocenten for det pågældende år og udgør for kurser påbegyndt fra 1. august 2009 110 kr.
Ifølge § 2, stk. 1, i bekendtgørelse om deltagerbetaling ved almen voksenuddannelse og almengymnasiale uddannelser fastsætter bestyrelsen for institutionen deltagerbetalingens størrelse for de enkelte øvrige fag, det vil sige de øvrige kernefag naturvidenskab, historie, samfundsfag, tysk og fransk, og for tilbudsfagene, jf. avu-lovens § 5, stk. 1, og § 6, stk. 1, i intervallet 300-900 kr.
2.1.1.2. Lov om private gymnasieskoler, studenterkurser og kurser til højere forberedelseseksamen (hf-kurser) I henhold til § 17, stk. 1, nr. 4, i lov om private gymnasieskoler, studenterkurser og kurser til højere forberedelseseksamen (hf-kurser) er det en tilskudsbetingelse, at skolen eller kurset har andre indtægter end statstilskuddene.
Undervisningsministeren kan fastsætte regler herom.
Ifølge samme bestemmelse fastsættes en minimumsgrænse for egendækningen på de årlige finanslove.
Mindstebeløbet er på finansloven for 2010 fastsat til 300 kr. pr. enkeltfag.
2.1.2. Den foreslåede ordning Regeringen foreslår, at deltagerbetalingen for nogle fag justeres i opadgående retning, mens deltagerbetalingen for andre fag justeres i nedadgående retning.
 2.1.2.1. Lov om institutioner for almengymnasiale uddannelser og almen voksenuddannelse m.v.
For hf og stx tilrettelagt som enkeltfag på de offentlige institutioner foreslås § 47, stk. 1, i lov om institutioner for almengymnasiale uddannelser og almen voksenuddannelse m.v., udvidet, således at undervisningsministerens bemyndigelse til at fastsætte regler om deltagerbetalingen også omfatter deltagerbetalingens størrelse.
Det er hensigten at ændre bekendtgørelsen om deltagerbetaling ved almen voksenuddannelse og almengymnasiale uddannelser således, at deltagerbetalingen for fagene biologi, dansk, engelsk, fransk, fysik, geografi, historie, kemi, matematik, psykologi, religion, samfundsfag og tysk samt den naturvidenskabelige faggruppe og kultur- og samfundsfaggruppen, jf. hf-bekendtgørelsen, fastsættes til 450 kr. pr. fag mod det nuværende interval på 300-600 kr.
For øvrige fag agtes deltagerbetalingen fastsat til 1.100 kr. pr. fag mod det nuværende interval på 600-900 kr.
Forhøjelsen indebærer en tilnærmelse til det foreslåede niveau for tilsvarende fag inden for arbejdsmarkedsuddannelserne og avu, jf. nærmere herom nedenfor.
Der henvises til lovforslagets § 1, nr. 5, og bemærkningerne hertil.
For almen voksenuddannelse (avu) foreslås en ændring af § 48, stk. 1, i lov om institutioner for almengymnasiale uddannelser og almen voksenuddannelse m.v., således at kredsen af fag med den lave deltagerbetaling på 110 kr. pr. fag, dvs. dansk, engelsk, matematik og dansk som andetsprog, udvides til også at omfatte de øvrige kernefag naturvidenskab, historie, samfundsfag, tysk og fransk.
For øvrige fag (tilbudsfag) foreslås institutionernes nuværende adgang til at fastsætte deltagerbetaling inden for intervallet 300-900 kr. afløst af et fast beløb for deltagerbetaling på 1.100 kr. pr. fag.
Der henvises til lovforslagets § 1, nr. 8, og bemærkningerne hertil.
Det foreslås endvidere, at også deltagerbetaling for øvrige fag (tilbudsfag) reguleres årligt med satsreguleringsprocenten.
Der henvises til lovforslagets § 1, nr. 9, og bemærkningerne hertil.
2.1.2.2. Lov om private gymnasieskoler, studenterkurser og kurser til højere forberedelseseksamen (hf-kurser) Det er hensigten fremover at ændre minimumsgrænsen på de årlige finanslove for egendækningen for gymnasiale enkeltfag på private gymnasieskoler, studenterkurser og hf-kurser, så den bringes i overensstemmelse med det nye niveau for deltagerbetaling for hf og stx tilrettelagt som enkeltfag på regulerede institutioner.
Det er hensigten at foreslå ændringen på ændringsforslaget til finanslovsforslaget for 2011. Hermed forventes minimumsgrænsen for egendækning fastsat til 450 kr. pr. fag for alle fag.
 2.1.2.3. Lov om åben uddannelse (erhvervsrettet voksenuddannelse) m.v.
 Den foreslåede ordning indebærer ikke ændringer i deltagerbetalingens størrelse for øvrige uddannelser under åben uddannelse og arbejdsmarkedsuddannelser m.v., jf. dog nedenfor om forslaget vedrørende personer med en videregående uddannelse.
2.2. Fuld deltagerbetaling for personer med en videregående uddannelse 2.2.1. Gældende ret 2.2.1.1. Lov om institutioner for almengymnasiale uddannelser og almen voksenuddannelse m.v.
I medfør af § 30, stk. 1-3, i lov om institutioner for almengymnasiale uddannelser og almen voksenuddannelse m.v. yder staten tilskud til de nævnte offentlige institutioner omfattet af dette lovgrundlag til fællesudgifter, undervisningsudgifter og lokaleforsyningsudgifter.
Tilskud til undervisningsudgifter og lokaleforsyningsudgifter ydes som taxametertilskud, det vil sige med tilskud pr. årselev og en takst pr. årselev.
Størrelsen af taksten pr. årselev fastsættes på de årlige finanslove.
Tilskud til fællesudgifter ydes dels som taxametertilskud, dels i form af et eller flere grundtilskud, hvis størrelse også fastsættes på de årlige finanslove.
Der ydes et uddannelsesgrundtilskud til udbud af enkeltfag på institutioner for almene voksenuddannelser.
 Det fremgår af anmærkningerne til finanslovens § 20.74. Almene voksenuddannelser, at taksterne til almen voksenuddannelse, hf-enkeltfagsundervisning og stx-enkeltfagsundervisning er beregnet med et fradrag for en forudsat gennemsnitlig deltagerbetaling.
 Det fremgår af § 47, stk. 2 og 3, i lov om institutioner for almengymnasiale uddannelser og almen voksenuddannelse m.v., at kursister, som får udstedt bevis for en samlet enkeltfagseksamen, og hf-enkeltfagskursiter, som får udstedt bevis for bestået prøve i hvert fag i en fagpakke, der er adgangsgivende til mellemlange videregående uddannelser, får tilbagebetalt deltagerbetalingen med fradrag af tilskud til deltagerbetaling, der er ydet i henhold til lov om statens uddannelsesstøtte eller lov om statens voksenuddannelsesstøtte (SVU).
 Der er ikke i loven fastsat bestemmelser om, at personer med et bestemt uddannelsesniveau ikke indgår i tilskudsberegningen på lige fod med andre personer eller skal betale forhøjet deltagerbetaling.
 2.2.1.2. Lov om private gymnasieskoler, studenterkurser og kurser til højere forberedelseseksamen m.v.
Staten yder tilskud til delvis dækning af fællesudgifter, undervisningsudgifter og bygningsudgifter, jf. § 8, stk. 1-3, i lov om private gymnasieskoler, studenterkurser og kurser til højere forberedelseseksamen (hf-kurser). Tilskuddene ydes som taxametertilskud pr. årselev med takster, der fastsættes på de årlige finanslove.
Der ydes ikke grundtilskud til udbud af enkeltfag.
Taksterne fastsættes som en del af taksterne for de tilsvarende uddannelser på de offentlige gymnasier m.v.
 Der er ikke i loven fastsat bestemmelser om, at personer med et bestemt uddannelsesniveau ikke indgår i tilskudsberegningen på lige fod med andre personer eller skal betale forhøjet deltagerbetaling.
 2.2.1.3. Lov om åben uddannelse (erhvervsrettet voksenuddannelse) m.v.
I henhold til § 6, stk. 1, i lov om åben uddannelse (erhvervsrettet voksenuddannelse) m.v. (ÅU-loven) yder staten tilskud til delvis dækning af undervisningsudgifter, fællesudgifter og bygningsudgifter.
Efter samme lovs § 6, stk. 2, yder staten tilskud til dækning af undervisningsudgifter, fællesudgifter og bygningsudgifter ved arbejdsmarkedsuddannelser efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU). Endvidere ydes efter samme bestemmelse tilskud til enkeltfag på erhvervsuddannelserne, deltidsuddannelser på niveau med erhvervsuddannelser og enkeltfag herfra, enkeltfag på fodterapeutuddannelsen, deltidsuddannelser ved social- og sundhedsuddannelserne og enkeltfag herfra.
 Taksterne ydes som taxametertilskud med takster pr. årselev, hvis størrelse fastsættes på de årlige finanslove, jf. ÅU-lovens § 6, stk. 5.
 Der er ikke i loven fastsat bestemmelser om, at personer med et bestemt uddannelsesniveau ikke indgår i tilskudsberegningen på lige fod med andre personer eller skal betale forhøjet deltagerbetaling.
2.2.2. Den foreslåede ordning Det har vist sig, at en række uddannelser, hvis målgruppe er kortuddannede, søges af personer med en videregående uddannelse.
Det vil sige uddannelser på erhvervsakademiniveau eller højere.
Disse personer uddanner sig således på uddannelser, hvis niveau er under deres generelle uddannelsesniveau, og regeringen foreslår at målrette de midler, staten anvender på disse uddannelser, til målgruppen.
 2.2.2.1 Lov om institutioner for almengymnasiale uddannelser og almen voksenuddannelse m.v.
Det foreslås at personer med en videregående uddannelse ikke indgår i beregningen af taxametertilskud til almen voksenuddannelse, hf-enkeltfag og stx-enkeltfag.
Der henvises til lovforslagets § 1, nr. 2, og bemærkningerne hertil.
Endvidere foreslås det, at der til uddannelser, hvis målgruppe er kortuddannede, skal opkræves fuld deltagerbetaling for personer med en videregående uddannelse.
For så vidt angår hf-enkeltfag og stx-enkeltfag henvises til lovforslagets § 1, nr. 5, og bemærkningerne hertil.
For almen voksenuddannelse henvises til lovforslagets § 1, nr. 8, og bemærkningerne hertil.
For almen voksenuddannelse indebærer forslaget om fuld deltagerbetaling, at en person med en videregående uddannelse skal betale en deltagerbetaling på ca. 4.500 kr. for et fag på 45 timer.
For deltagelse i et hf-/stx-fag på 125 timer bliver deltagerbetalingen på ca. 13.000 kr.
For hf-enkeltfag og stx-enkeltfag foreslås endvidere, at adgangen til tilbagebetaling af deltagerbetalingen til kursister, der får udstedt bevis for en samlet enkeltfagseksamen, ikke kan ske til personer med en videregående uddannelse.
Tilsvarende vil gælde for hf-kursister med en videregående uddannelse, der får udstedt bevis for bestået prøve i hvert fag i en fagrække, der er adgangsgivende til en mellemlang videregående uddannelse.
Der henvises til lovforslagets § 1, nr. 6 og 7, og bemærkningerne hertil.
 2.2.2.2. Lov om private gymnasieskoler, studenterkurser og kurser til højere forberedelseseksamen m.v.
For hf-enkeltfag og stx-enkeltfag på private gymnasieskoler, studenterkurser og hf-kurser foreslås det, at personer med en videregående uddannelse ikke indgår i tilskudsgrundlaget.
Endvidere foreslås det, at undervisningsministerens bemyndigelse til at fastsætte regler om, at skoler og kurser skal have andre indtægter end statstilskuddene udvidet til at omfatte mulighed for at fastsætte regler for personer med en videregående uddannelse.
Den foreslåede ordning indebærer, at deltagerbetaling beregnes efter samme principper for de private og offentlige institutioner.
Der henvises til lovforslagets § 2, nr. 2 og 4, og bemærkningerne hertil.
 2.2.2.3. Lov om åben uddannelse (erhvervsrettet voksenuddannelse) m.v.
Endelig foreslås ændringer i lov om åben uddannelse (erhvervsrettet voksenuddannelse) m.v., således at personer med en videregående uddannelse ikke indgår i tilskudsberegningen for hhx-enkeltfag og htx-enkeltfag samt for arbejdsmarkedsuddannelser efter lov om arbejdsmarkedsuddannelser, enkeltfag på erhvervsuddannelserne, deltidsuddannelser på niveau med erhvervsuddannelser og enkeltfag herfra, enkeltfag på fodterapeutuddannelsen, deltidsuddannelser ved social- og sundhedsuddannelserne og enkeltfag herfra.
For disse personer foreslås opkrævet fuld deltagerbetaling.
For deltagelse i et hhx-/htx-fag på ca. 80 timer forventes at blive deltagerbetalingen på ca. 3.500-5.500 kr., og for deltagelse i et AMU-kursus vil deltagerbetalingen ligge i intervallet 1.800-9.200 kr. pr. uge.
Der henvises til lovforslagets § 3, nr. 3 og 4, og bemærkningerne hertil.
3. De økonomiske og administrative konsekvenser for stat, regioner og kommuner Lovforslaget indebærer, at deltagerbetalingen på almen voksenuddannelse nedsættes på visse kernefag til samme niveau som de øvrige kernefag og hæves på de øvrige fag (tilbudsfag), og at deltagerbetalingen hæves på alle fag på hf og stx tilrettelagt som enkeltfag.
Statens taxametertilskud ændres modsvarende ændringen af deltagerbetalingen.
Det bemærkes, at taxametertilskuddet for hvert fag fastsættes på Finansloven.
Den årlige besparelse skønnes at udgøre 21 mio. kr. fra 2011. Det må forventes, at en mindre del af besparelsen vil blive modsvaret af merudgifter til tilskud til deltagerbetaling for kursister på SU (Statens Uddannelsesstøtte) og SVU (Statens Voksenuddannelsesstøtte). Der er på nuværende tidspunkt ikke tilstrækkeligt grundlag til at vurdere størrelsen af merudgiften til SU og SVU, men der er alene tale om en mindre del af kursisterne, der vil være berettiget til tilskud i form af SU og SVU, og udviklingen i udgifterne til SU og SVU til disse uddannelser vil blive fulgt.
For så vidt angår SVU kan oplyses, at de, der vil have adgang til SVU, herunder SVU til deltagerbetaling til uddannelse på alment niveau, hovedsageligt er uddannelsessøgende, som højst har 10 års skolegang og en forældet videregående uddannelse, som de ikke har anvendt de sidste 5 år.
Der vil typisk være tale om personer, der har gennemført en videregående teknikeruddannelse eller visse KVU-uddannelser (kort videregående uddannelse). Det skønnes, at under 50 årselever vil benytte denne mulighed, og disse skønnes at være i en situation, der på mange måder svarer til kortuddannedes.
På arbejdsmarkedsuddannelser m.v. vil en andel af kursisterne med en videregående uddannelse være berettiget til godtgørelse ved deltagelse i erhvervsrettet voksen- og efteruddannelse (VEU-godtgørelse) (Voksen- og efteruddannelsesgodtgørelse). Det gælder kursister, som ikke har anvendt deres videregående uddannelse de sidste 5 år.
Det skønnes, at ca. 300-400 årselever med en videregående uddannelse vil være berettiget til VEU-godtgørelse i forbindelse med deltagelse i en arbejdsmarkedsuddannelse m.v.
Kursisten skal stadig betale fuld deltagerbetaling svarende til taxametertilskuddene og den almindelige deltagerbetaling.
Hertil kommer en skønnet aktivitetsnedgang som følge af den højere deltagerbetaling.
Aktivitetsnedgangen forventes at indebære en besparelse på statens taxametertilskud til almene voksenuddannelser på 53,4 mio. kr. i 2011, 64,4 mio. kr. i 2012, 69,5 mio. kr. i 2013 og 68,5 mio. kr. i 2014 og frem.
Desuden indebærer lovforslaget, at kursister med en videregående uddannelse på en række voksen- og videreuddannelser skal betale fuld deltagerbetaling.
Forslaget omfatter almen voksenuddannelse, hf-enkeltfag og stx-enkeltfag, enkeltfag inden for hhx og htx under åben uddannelse samt arbejdsmarkedsuddannelserne.
Besparelsen på almen voksenuddannelse og hf-enkeltfag og stx-enkeltfag på institutioner for almengymnasiale uddannelser og almen voksenuddannelse skønnes at udgøre 118,4 mio. kr. i 2011, 143 mio. kr. i 2012, 154,3 mio. kr. i 2013 og 152,1 mio. kr. i 2014 og frem.
Hertil kommer en forventet årlig besparelse på hf-enkeltfag og stx-enkeltfag på de private gymnasier, studenterkurser og hf-kurser på 2,3 mio. kr. i 2011 og 3,0 mio. kr. i 2012 og frem.
Det er hensigten at indbudgettere mindreforbruget på de private gymnasier, studenterkurser og hf-kurser på ændringsforslaget til finanslovsforslaget for 2011. Besparelsen på erhvervsrettet voksen- og efteruddannelse skønnes at udgøre 105,4 mio. kr. i 2011, 102,3 mio. kr. i 2012 og 99,3 mio. kr. årligt i 2013 og frem.
For hhx og htx under åben uddannelse skønnes lovforslaget at medføre et fald i deltagelsen på 25 pct., hvilket medfører en anslået årlig besparelse på 0,2 mio. kr. i 2011 og frem.
4. De økonomiske og administrative konsekvenser for erhvervslivet Det skønnes, at under 10 pct. af aktiviteten på almen voksenuddannelse finansieres af arbejdsgiverne, mens ca. 90 pct. af aktiviteten på almen voksenuddannelse m.v. finansieres af den enkelte kursist.
 På baggrund heraf skønnes det, at forslag om forhøjelse af deltagerbetalingen på tilbudsfag, og alle fag på hf- og stx tilrettelagt som enkeltfag vil medføre en merudgift for erhvervslivet på ca. 2,1 mio. kr. årligt.
Endvidere skønnes det, at forslag om fuld deltagerbetaling på almen voksenuddannelse for personer med en videregående uddannelse vil medføre en merudgift på 0,6 mio. kr. i 2011, 0,7 mio. kr. i 2012, og 0,8 mio. kr. i 2013 og frem.
Skønnet er baseret på en forventning om, at andelen af personer med en videregående uddannelse, som deltager i almen voksenuddannelse, falder fra de nuværende ca. 10 pct. til ca. 0,5 pct. af den samlede aktivitet for beskæftigede.
For hhx og htx under åben uddannelse skønnes der ikke nogen konsekvenser for erhvervslivet.
Endelig skønnes det, at forslaget om fuld deltagerbetaling på erhvervsrettet voksen- og efteruddannelse (herunder arbejdsmarkedsuddannelser m.v.) for personer med en videregående uddannelse vil medføre en merudgift på 71,1 mio. kr. i 2011, 69,1 mio. kr. i 2012 og 67,0 mio. kr. i 2013 og frem.
Skønnet er baseret på en forventning om, at andelen af personer med en videregående uddannelse, som deltager i erhvervsrettet voksen- og efteruddannelse, falder fra de nuværende ca. 12 pct. til ca. 9 pct. af den samlede aktivitet for beskæftigede.
 Forslaget har ingen administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser.
6. De miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget har ingen EU-retlige aspekter.
 8. Hørte myndigheder og organisationer m.v.
 Lovforslaget har været i høring hos: Akademikernes Centralorganisation AC), Bestyrelsesforeningen for professionshøjskoler c/o University College Syd, Bestyrelsesforeningen for Social- og Sundhedsskoler, Dansk Arbejdsgiverforening (DA), Dansk Center for Undervisningsmiljø, Dansk Erhverv, Dansk Folkeoplysnings Samråd, Dansk Industri (DI), Danske Erhvervsskoler  bestyrelserne, Danske Erhvervsskoler  Lederne, Danske handicaporganisationer, Dansk Journalistforbund, Danske Landsbrugsskoler, Danske regioner, Danske Studerendes Fællesråd, Danske Universiteter, Foreningen for forstandere og direktører ved AMU-centrene, Foreningen for Registrerede Revisorer, Foreningen for Statsautoriserede Revisorer, Funktionærernes og Tjenestemændenes Fællesråd (FTF), Gymnasiernes Bestyrelsesforening, Gymnasieskolernes Lærerforening, Gymnasieskolernes Rektorforening, HTS- Handel, Transport og Service, Håndværksrådet, KL, Landbrug og fødevarer, Landsorganisationen i Danmark (LO), Landssammenslutningen af Kursusstuderende, Lederforeningen for VUC, Private gymnasier og studenterkurser, Professionshøjskolernes Rektorkollegium, Rektorkollegiet, Rigsrevisionen, Rådet for de Grundlæggende Erhvervsrettede Uddannelser, Rådet for erhvervsakademiuddannelser og professionsbacheloruddannelser, Rådet for Gymnasiale Uddannelser, Rådet for Voksen- og Efteruddannelse, Sammenslutningen af Landbrugets Arbejdsgivere, Socialministeriet  Ligestillingsforeningen, SOSU-lederforeningen, , UNI-C, VUC Bestyrelsesforening,.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 § 30, stk. 1, 2 og 3, i lov om institutioner for almengymnasiale uddannelser og almen voksenuddannelse m.v. indeholder bestemmelser om ydelse af taxametertilskud til henholdsvis fællesudgifter, undervisningsudgifter og lokaleforsyningsudgifter.
Da disse bestemmelser berøres af forslaget om at indsætte et nyt stk. 4 om, at deltagere med en videregående uddannelse ikke indgår i beregningen af taxametertilskud, stilles forslag om at indføje en henvisning til det foreslåede nye stk. 4. Der henvises til bemærkningerne til § 1, nr. 2.
Til nr. 2 Efter gældende regler indgår alle kursister i beregningen af tilskud til almen voksenuddannelse (avu) og uddannelserne til højere forberedelseseksamen (hf) og uddannelsen til studentereksamen (stx), herunder hf og stx tilrettelagt som enkeltfag.
Forslaget indebærer, at personer med en videregående uddannelse ikke indgår i beregningen af taxametertilskud.
Der henvises i øvrigt til afsnit 2.2.2.1. i de almindelige bemærkninger.
 Personer med en videregående uddannelse vil fortsat kunne optages, men institutionen skal opkræve fuld deltagerbetaling for dem, jf. bemærkningerne til § 1, nr. 5 og 8.
Ved videregående uddannelse forstås en kort (erhvervsakademiuddannelse og VVU), mellemlang (universitetsbachelor, professionsbacheloruddannelse og diplomuddannelse) samt en kandidat- og masteruddannelse, der er afsluttet med et afgangsprojekt eller eksamen.
Ved vurderingen af, hvorvidt en uddannelse anses som en videregående uddannelse, lægges uddannelsens aktuelle niveaumæssige indplacering til grund.
Det vil for eksempel sige en uddannelse, der på gennemførelsestidspunktet var en erhvervsfaglig uddannelse, men nu er en videregående uddannelse, indplaceres som en videregående uddannelse.
Til nr. 3 Forslaget er en konsekvens af nr. 2 og drejer sig om ministerens beføjelser til at fastsætte regler efter § 30 stk. 4-8, som ændres til stk. 5-9.
Til nr. 4 Forslaget vedrører ministerens hjemmel til at fastsætte tilskud i § 39 og er alene en konsekvens af forslaget under nr. 2 om indsættelse af nyt stk. 4 og omhandler den heraf følgende rykning af de efterfølgende stykker.
Til nr. 5 Det gældende 2. pkt. i § 47, stk. 1, indeholder en bestemmelse om, at deltagerbetalingens størrelse er den pr. 31. december 2006 fastsatte, der er gældende, indtil institutionerne overgår til taxameterfinansiering.
Der er tale om en overgangsbestemmelse i forbindelse med kommunalreformen, hvor de amtslige gymnasier m.v. overgik til staten.
Efter institutionernes overgang til taxameterfinansiering i 2007 er bestemmelsen indholdsløs.
Med den foreslåede affattelse af 2. pkt. skal institutionerne opkræve fuld deltagerbetaling for personer med en videregående uddannelse.
Der henvises til afsnit 2.2.2.1. i de almindelige bemærkninger.
 Undervisningsministeren agter at fastsætte, at deltagere ved tilmelding skal oplyse, om de har en videregående uddannelse.
 Ved fuld deltagerbetaling forstås en betaling, der omfatter det taxametertilskud, den pågældende kursist ville udløse, tillagt den almindelige deltagerbetaling en kursist uden en videregående uddannelse skal betale.
Endelig foreslås det præciseret, at undervisningsministerens bemyndigelse til at fastsætte regler om deltagerbetalingen også omfatter deltagerbetalingens størrelse.
Forslaget ændrer ikke den gældende retstilstand.
Til nr. 6 og 7 Efter gældende regler tilbagebetales deltagerbetalingen til kursister, der får udstedt bevis for en samlet enkeltfagseksamen.
Tilsvarende gælder for kursister, som får udstedt bevis for bestået prøve i hvert fag i en fagpakke, der er adgangsgivende til en mellemlang videregående uddannelse.
Forslagene i § 1, nr. 6 og 7 indebærer, at personer med en videregående uddannelse, som efter lovforslagets § 1, nr. 5, fremover skal betale fuld deltagerbetaling, ikke kan få tilbagebetalt den erlagte deltagerbetaling ved bevis for en samlet enkeltfagseksamen, eller ved bevis for bestået fag i en fagpakke, der er adgangsgivende til en mellemlang videregående uddannelse.
Der henvises til afsnit 2.1.2.1. i de almindelige bemærkninger.
Til nr. 8 Efter den gældende bestemmelse udgør deltagerbetalingen i fagene dansk, matematik, engelsk og dansk som andetsprog 100 kr. pr. fag.
Beløbet reguleres hvert år med virkning fra den 1. august med satsreguleringsprocenten.
Beløbet udgør fra 1. august 2009 110 kr. pr. fag.
For øvrige fag er det i bekendtgørelse nr. 213 af 19. marts 2009 om deltagerbetaling ved almen voksenuddannelse og almengymnasiale uddannelser fastsat, at bestyrelsen for institutionen fastsætter deltagerbetalingens størrelse i intervallet 300-600 kr.
Forslaget indebærer, at kredsen af fag, der er omfattet af den lave deltagerbetaling, udvides til at omfatte alle kernefag.
Forslaget indebærer endvidere, at bestyrelsernes hjemmel til at fastsætte deltagerbetalingens størrelse i et interval på 300-600 kr. bortfalder og erstattes af et fast beløb på 1.100 kr. pr. fag.
 Der henvises til afsnit 2.1.2.1. i de almindelige bemærkninger.
Endelig indebærer forslaget, at bestemmelsen om, at deltagerbetalingen for øvrige fag er den pr. 31. december 2006 for det enkelte fag fastsatte, der er gældende, indtil institutionerne overgår til taxameterfinansiering, udgår.
Efter overgangen til taxameterfinansiering i 2007 er bestemmelsen indholdsløs.
Til nr. 9 I dag er deltagerbetalingen i fagene dansk, matematik og engelsk samt dansk som fremmedsprog reguleret, mens den ikke er det for øvrige fag.
Det foreslås, at også den foreslåede faste deltagerbetaling på 1.100 kr. pr. fag, jf. bemærkningerne til § 1, nr. 8, reguleres årligt fra den 1. august med satsreguleringsprocenten, og fortsat efter lovforslaget vil være tilfældet med den lave deltagerbetaling for kernefagene.
 Der henvises til afsnit 2.1.2.1. i de almindelige bemærkninger.
Til nr. 10 Bestemmelsen i § 48 stk. 3 omhandler en regulering af satser i 2006. Det foreslås, at stk. 3 udgår, da bestemmelsens virkningsperiode er udløbet.
Herefter bliver stk. 4 til stk. 3.
Til § 2 Til nr. 1 § 8, stk. 1, 2 og 3, i lov om private gymnasieskoler, studenterkurser og kurser til højere forberedelseseksamen (hf-kurser) indeholder bestemmelser om ydelse af taxametertilskud til henholdsvis fællesudgifter, undervisningsudgifter og bygningsudgifter.
Da disse bestemmelser berøres af forslaget om at indsætte et nyt stk. 4 om, at deltagere med en videregående uddannelse ikke indgår i beregningen af taxametertilskud, stilles forslag om at indføje en henvisning til det foreslåede nye stk. 4. Der henvises til bemærkningerne til § 2, nr. 2.
Til nr. 2 Efter gældende regler indgår alle kursister i beregningen af tilskud til uddannelserne til højere forberedelseseksamen (hf) og uddannelsen til studentereksamen (stx), herunder hf og stx tilrettelagt som enkeltfag.
Forslaget indebærer, at personer med en videregående uddannelse ikke indgår i beregningen af taxametertilskud.
Der henvises i øvrigt til afsnit 2.2.2.2. i de almindelige bemærkninger.
 Personer med en videregående uddannelse vil fortsat kunne optages, men institutionen skal opkræve fuld deltagerbetaling for dem, jf. bemærkningerne til § 2, nr. 4 og 5.
Ved videregående uddannelse forstås en kort (erhvervsakademiuddannelse og VVU), mellemlang (universitetsbachelor, professionsbacheloruddannelse og diplomuddannelse) samt en kandidat- og masteruddannelse, der er afsluttet med et afgangsprojekt eller eksamen.
Ved vurderingen af, hvorvidt en uddannelse anses som en videregående uddannelse, lægges uddannelsens aktuelle niveaumæssige indplacering til grund.
Det vil for eksempel sige, at en uddannelse, der på gennemførelsestidspunktet var en erhvervsfaglig uddannelse, men nu er en videregående uddannelse, indplaceres som en videregående uddannelse.
Til nr. 3 Forslaget er en konsekvens af ændringerne i nr. 2 og drejer sig om ministerens bemyndigelse til at fastsætte regler om tilskud.
I § 8, stk. 6, ændres stk. 1-5 til stk. 1-2 og 4-6.
Til nr. 4 Efter gældende regler er det en tilskudsbetingelse, at private gymnasieskoler, studenterkurser og hf-kurser har andre indtægter end statstilskuddene.
Undervisningsministeren kan fastsætte regler herom, og der fastsættes på de årlige finanslove en minimumsgrænse for egenbetalingen.
Forslaget indebærer, at undervisningsministerens hjemmel til at fastsætte regler om andre indtægter end statstilskuddene også omfatter fastsættelse af regler om fuld deltagerbetaling ved hf-enkeltfag og stx-enkeltfag for personer med en videregående uddannelse.
Undervisningsministeren agter at fastsætte, at deltagere ved tilmelding skal oplyse, om de har en videregående uddannelse.
 Der henvises til afsnit 2.2.2.2. i de almindelige bemærkninger.
Til nr. 5 Forslaget indeholder en definition af, hvad der skal forstås ved fuld deltagerbetaling.
Ved fuld deltagerbetaling forstås en betaling, der omfatter det taxametertilskud, den pågældende kursist ville udløse, tillagt den almindelige deltagerbetaling en kursist uden en videregående uddannelse skal betale.
Til § 3 Til nr. 1 og 2 I den nuværende lov § 6, stk. 1 og 2 angives at staten betaler tilskud til forskellige udgifter.
Forslagene henviser i stk. 1 og 2 til de foreslåede nye punktummer i stk. 5, hvorefter kursister med en videregående uddannelse ikke indgår i tilskudsberegningerne.
Til nr. 3 Efter gældende regler indgår alle kursister i beregningen af tilskud ved åben uddannelse, jf. § 6, stk. 1, i lov om åben uddannelse (erhvervsrettet voksenuddannelse) m.v., og ved arbejdsmarkedsuddannelser m.v., jf. samme lovs § 6, stk. 2. Forslaget indebærer, at personer med en videregående uddannelse ikke indgår i beregningen af taxametertilskud til htx-enkeltfag og hhx-enkeltfag tilrettelagt som åben uddannelse samt til arbejdsmarkedsuddannelserne m.v.
Der henvises i øvrigt til afsnit 2.2.2.3. i de almindelige bemærkninger.
Ved videregående uddannelse forstås en kort (erhvervsakademiuddannelse og VVU), mellemlang (universitetsbachelor, professionsbacheloruddannelse og diplomuddannelse) samt en kandidat- og masteruddannelse, der er afsluttet med et afgangsprojekt eller eksamen.
Ved vurderingen af, hvorvidt en uddannelse anses som en videregående uddannelse, lægges uddannelsens aktuelle niveaumæssige indplacering til grund.
Det vil sige en uddannelse, der på gennemførelsestidspunktet var en erhvervsfaglig uddannelse, men nu er en videregående uddannelse, indplaceres som en videregående uddannelse.
Til nr. 4 Forslaget vedrører deltagerbetaling i § 8 og indebærer, at der skal opkræves fuld deltagerbetaling for personer med en videregående uddannelse på hhx-enkeltfag, htx-enkeltfag og arbejdsmarkedsuddannelser m.v.
Ved fuld deltagerbetaling forstås en betaling, der omfatter det taxametertilskud, den pågældende kursist ville udløse, tillagt den almindelige deltagerbetaling en kursist uden en videregående uddannelse skal betale.
 Der henvises til afsnit 2.2.2.3. i de almindelige bemærkninger.
Til nr. 5 Forslaget vedrører ministerens bemyndigelse i forbindelse med tilmelding til kurser.
Undervisningsministeren agter at fastsætte regler om deltagerbetalingen, herunder størrelsen af denne, samt regler om, at deltagere ved tilmelding skal oplyse, om de har en videregående uddannelse.
Til § 4 Til stk. 1 Det foreslås, at loven træder i kraft dagen efter bekendtgørelse i Lovtidende.
I bestemmelserne i lovforslagets § 1, nr. 1-5 og 8, § 2 og § 3 foreslås at ændre størrelsen af deltagerbetaling og at indføre fuld deltagerbetaling for personer med en videregående uddannelse, og bestemmelserne foreslås at have virkning for under-visningsforløb, der påbegyndes den 1. januar 2011 eller senere, jf. lovforslagets § 4, stk. 2. Tilmelding til og betaling for deltagelse i undervisningsforløb, der påbegyndes efter 1. januar 2011 eller i en vis senere periode, vil i mange tilfælde finde sted i efteråret 2010, hvorfor de foreslåede ændringer bør træde i kraft hurtigst muligt.
Til nr. 2 Det foreslås i lovforslagets § 4, stk. 2, 1. pkt., at loven har virkning for undervisningsforløb, der påbegyndes den 1. januar 2011 eller senere.
 Med undervisningsforløb forstås her et enkeltfag, et kursusforløb eller tilsvarende.
Med lovforslagets § 1, nr. 1-5 og 8, § 2 og § 3 foreslås at ændre størrelsen af deltagerbetaling og at indføre fuld deltagerbetaling for personer med en videregående uddannelse for alle undervisningsforløb, der påbegyndes den 1. januar 2011 eller senere.
Det er ikke afgørende, på hvilket tidspunkt der er sket tilmelding til eller indbetaling for et undervisningsforløb, og ændringerne foreslås således også at omfatte tilmeldinger foretaget før lovens ikrafttræden uanset tidspunktet for tilmeldingen.
Dermed stilles alle kursister, der starter efter 1. januar 2011 lige i relation til størrelsen af deltagerbetaling, og det undgås, at der er afkrævet forskellig deltagerbetaling for deltagere på samme hold med ens forudsætninger.
Samtidig sikres, at det skønnede provenu opnås.
Den foreslåede bestemmelse i stk. 2, 1. pkt., har den praktiske konsekvens, at det kan blive nødvendigt for uddannelsesinstitutioner, der før lovens ikrafttræden har optaget kursister på undervisningsforløb, der påbegyndes den 1. januar 2011 eller senere, at sikre, at kursister, som før lovens ikrafttræden har betalt for sådanne undervisningsforløb, enten refunderes for meget erlagt deltagerbetaling eller opkræves yderligere betaling i overensstemmelse med de ændringer, der følger af denne lov.
Endvidere skal uddannelsesinstitutionerne snarest muligt indhente oplysning om, hvorvidt de allerede tilmeldte kursister har en videregående uddannelse, samt oplyse om de ændrede betalingsregler.
Som det fremgår af lovforslagets § 1, nr. 5, og § 3, nr. 5, og bemærkningerne hertil forventes undervisningsministeren at fastsætte nærmere regler om uddannelsesinstitutionernes forpligtelse til at indhente oplysninger om, hvorvidt den pågældende kursist har en videregående uddannelse.
 Med lovforslagets § 1, nr. 6 og 7, foreslås det, at personer med en videregående uddannelse, som efter lovforslaget skal betale fuld deltagerbetaling, ikke som hidtil kan få tilbagebetalt den erlagte deltagerbetaling.
Efter de gældende regler tilbagebetales deltagerbetalingen til kursister, der får udstedt bevis for en samlet enkeltfagseksamen.
Tilsvarende gælder for kursister, som får udstedt bevis for bestået prøve i hvert fag i en fagpakke, der er adgangsgivende til en mellemlang videregående uddannelse.
Der henvises til § 47, stk. 2 og 3, i lov om institutioner for almengymnasiale uddannelser og almen voksenuddannelse m.v.
Den foreslåede bestemmelse i stk. 2, 1. pkt., indebærer, at kursister, der har betalt for undervisningsforløb, som er påbegyndt før den 1. januar 2011, også efter den 1. januar 2011 har mulighed for at få tilbagebetalt erlagt deltagerbetaling for disse ved opnåelse af bevis for en samlet enkeltfagseksamen eller bevis for bestået prøve i hvert fag i en fagpakke, der er adgangsgivende til mellemlange videregående uddannelser, jf. § 47, stk. 2 og 3, i lov om institutioner for almengymnasiale uddannelser og almen voksenuddannelse m.v.
Deltagerbetaling for undervisningsforløb, der påbegyndes den 1. januar 2011 eller senere, kan derimod ikke tilbagebetales.
 Det foreslås i lovforslagets § 4, stk. 2, 2. pkt., at kursister, som inden lovens ikrafttræden er optaget på undervisningsforløb, der påbegyndes den 1. januar 2011 eller senere, kan afmelde deres tilmelding til det pågældende forløb inden 31. december 2010. Såfremt kursisten ikke ønsker at opretholde sin tilmelding efter de ændrede vilkår, skal uddannelsesinstitutionen tilbagebetale eventuel erlagt deltagerbetaling.
 Den foreslåede bestemmelse i § 4, stk. 2, har ingen betydning for kursister, der har påbegyndt et undervisningsforløb før 1. januar 2011.
