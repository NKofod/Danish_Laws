Betænkning afgivet af Retsudvalget den  

 18. maj 2000 Betænkning over Forslag til lov om ændring af lov om  

 forbrugerbeskyttelse ved erhvervelse af fast ejendom m.v., lov om  

 omsætning af fast ejendom og ligningsloven Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
 Endvidere har udvalget modtaget skriftlige henvendelser  

 fra Realkreditrådet og Sammenslutningen af Selvstændige  

 Beskikkede Bygningssagkyndige.
 Nogle af udvalgets spørgsmål til  

 justitsministeren og dennes svar herpå og uddrag af  

 Erhvervsministeriets Boligrapport fra 1997 er optrykt som bilag til  

 betænkningen.
 Herefter indstiller et mindretal  

 (Socialdemokratiets, Det Radikale Venstres, Enhedslistens og Kristeligt  

 Folkepartis medlemmer af udvalget) lovforslaget til vedtagelse  

 uændret.
 Et andet mindretal (Venstres, Det Konservative  

 Folkepartis, Dansk Folkepartis og Frihed 2000´s medlemmer af udvalget)  

 indstiller lovforslaget til forkastelse ved 3. behandling.
Et flertal inden for mindretallet (Venstres, Det  

 Konservative Folkepartis og Dansk Folkepartis medlemmer af udvalget)  

 konstaterer, at det vil være ønskeligt, hvis antallet af sager  

 ved domstolene om mangler ved fast ejendom nedbringes.  Men disse partier  

 tror ikke, at lovforslaget løser det problem.
Også flere af de  

 hørte organisationer sår tvivl om, hvorvidt ændringerne  

 overhovedet vil opfylde regeringens målsætning.
Lovforslaget sikrer ikke, at der tegnes en  

 ejerskifteforsikring, men at sælger skal betale halvdelen af  

 forsikringen, hvis køber vælger at tegne en forsikring.
Flere af  

 de hørte parter anfører, at dette kan betyde en  

 forhøjelse af ejendommens pris, så den kommer til at indeholde  

 sælgers andel.
Lovforslaget indfører en bestemmelse om, at en  

 sælger, som kunne have benyttet sig af loven, ikke kan undgå  

 mangelshæftelsen ved i stedet at få indføjet en generel  

 ansvarsfraskrivelse i købsaftalen   heller ikke i de tilfælde,  

 hvor almindelige forbehold indtil nu har været anerkendt som hovedregel  

 ved salg af ejendomme for dødsboer, konkursboer og tvangsauktioner.  

 Flere af de hørte parter anfører, at det er uheldigt, og at  

 denne adgang ikke bør fjernes   også fordi den nuværende  

 praksis ikke har givet anledning til problemer   og at det forhold, at  

 ejendommen udbydes med en generel ansvarsfraskrivelse, reflekteres i prisen.  

 Sælger har i de ovennævnte tilfælde en særlig og  

 rimelig interesse i at kunne undgå mangelshæftelse.
Selv  

 Dommerforeningen er betænkelig, idet den anfører, at sondringen  

 mellem »almindelige forbehold«, som efter lovforslagets § 21 a ikke  

 kan gøres gældende over for køber, og konkrete forbehold,  

 som kan, må ventes at give anledning til en del  

 afgrænsningsproblemer.
Venstre, Det Konservative Folkeparti og Dansk  

 Folkeparti kan heller ikke støtte denne ændring, som de frygter  

 kan skabe retsusikkerhed.
Som køber vælger man selv, hvilken risiko man  

 vil påtage sig ved køb af fast ejendom, herunder om man vil  

 tegne en forsikring.
Det er en afvejning, køber må foretage.
 Et mindretal inden for mindretallet (Frihed 2000´s medlem  

 af udvalget) anfører, at lovforslaget, som vedrører en lov om  

 forbrugerbeskyttelse, overhovedet ikke vil virke efter hensigten,  

 såfremt det bliver vedtaget i den form, som regeringen har fremsat  

 det.
I 1997 nedsatte Erhvervsministeriet en idégruppe,  

 som fremlagde en boligrapport med forskellige forslag, som skulle gøre  

 det nemmere og billigere at handle bolig og sikre forbrugerne et produkt, som  

 de selv var i stand til at tage stilling til.
Såfremt dette skal  

 opnås, kræver det efter Frihed 2000´s opfattelse, at  

 købere af fast ejendom bliver udstyret med to redskaber:
For det første en tilstandsrapport, der i klar  

 tekst fortæller om ejendommens indretning og tilstand, og som  

 gør opmærksom på det, hvis der i ejendommen er ulovlige  

 indretninger.
Det er ikke meningen, at der skal foretages store destruktive  

 indgreb på ejendommen, men dér hvor ulovlighederne er  

 åbenbare, eller hvor den bygningssagkyndige har mistanke om, at  

 indretningen er ulovlig, bør dette fremgå.
For det andet skal der skabes sikkerhed for en langt  

 tydeligere habilitet og uafhængighed hos de bygningssagkyndige,  

 således at den bygningssagkyndige, der afleverer tilstandsrapporten,  

 ikke har andre økonomiske interesser i rapporten end dem, som er  

 betinget af det honorar, vedkommende modtager.
Desuden skal der knyttes  

 strengere ansvarsregler til udarbejdelsen af rapporten.
 Såfremt man udstyrer køberne med en  

 sådan tilstandsrapport, vil selv almindelige købere i meget vidt  

 omfang være i stand til at bedømme, om den forlangte pris  

 på ejendommen er rimelig set i relation til ejendommens tilstand.
Et andet vigtigt formål er at sikre, at de mange  

 sager, der føres for domstolene om skjulte fejl og mangler, bliver  

 reduceret til de tilfælde, hvor der er tale om svig.
Det  

 forudsætter, at ejerskifteforsikringer bliver udformet på en  

 sådan måde, at de rent faktisk bliver tegnet.
Det kan efter  

 Frihed 2000´s opfattelse godt være rimeligt, at køber og  

 sælger deler udgiften, da begge parter har lige stor interesse i det.  

 Når det indtil nu har været således, at fremlæggelsen  

 af et tilbud er obligatorisk, men at der alligevel er op imod 40.000 tilbud,  

 der ikke bliver tegnet, skyldes det, at omkostningerne ved at tegne  

 forsikringen har været for høj.
Dette kan imødegås,  

 hvis tilstandsrapporten er langt bedre og der til rapporten er knyttet  

 strengere ansvarsregler for udarbejdelsen af rapporten.
Derved kan  

 forsikringsselskaberne let skaffe sig et overblik over, hvilket objekt det  

 er, de skal forsikre, og det vil alt andet lige betyde, at man ville få  

 billigere tilbud.
Som forholdene er i praksis, har både køber  

 og sælger en interesse i på handelstidspunktet at slippe  

 økonomisk mest fordelagtigt.
Det betyder, at sælgeren får  

 flest penge, og at køberen kommer af med færrest mulige kontante  

 penge.
Som konsekvens heraf bliver forsikringerne ofte ikke tegnet, fordi  

 ingen af parterne ser nogle år frem i tiden.
Det medfører i  

 praksis, at en køber, når skjulte fejl og mangler opstår,  

 kan komme ud for at skulle efterforske en sælger måske i andet,  

 tredje eller fjerde led, fordi de forudgående sælgere er  

 gået konkurs eller ikke på anden måde er til at få  

 fat i og føre for retten.
Det er helt urimeligt, at en person, der har  

 solgt en ejendom for mange år siden, stadig skal hæfte for  

 skjulte fejl og mangler, som vedkommende i de fleste tilfælde aldrig  

 har kendt til, og som ikke var aktuelle på det ejertidspunkt, der var  

 tale om.
Selv om Frihed 2000 ikke er tilhænger af for megen  

 lovgivning, kunne man, hvis man ville sikre køberne og sælgerne  

 en lige retsstilling og domstolene imod de mange sager om skjulte fejl og  

 mangler, overveje, om det ikke var rimeligt at gøre  

 ejerskifteforsikringen obligatorisk.
I modsat fald burde man fjerne det  

 obligatoriske krav om at fremlægge tilbudet.
Det er helt uacceptabelt,  

 at man har pligt til at fremlægge et tilbud, ingen vil have, eller  

 ingen har pligt til at modtage.
Såfremt man gjorde ejerskifteforsikringen  

 obligatorisk og delte udgifterne mellem køber og sælger, burde  

 en sådan ordning også gælde for dødsboer og ved  

 tvangsauktioner.
I disse to tilfælde, hvor det i dag er muligt at lave  

 ansvarsfraskrivelse, opnår man den fordel, at et sæt arvinger med  

 det samme kan tage stilling til forsikringspræmien og lade det  

 indgå i dødsboet, ligesom kreditforeningerne kan medregne  

 udgiften til ejerskifteforsikring i den regning til ejeren, de ikke får  

 dækket på tvangsauktionen.
Frihed 2000 fatter ikke, at regeringen kan nedsætte  

 en idégruppe, der skal komme med forslag til at handle ejendom  

 på en billigere og nemmere måde, og så siden hen i et  

 lovinitiativ, der skal styrke forbrugerbeskyttelsen, totalt se bort fra den  

 rapport, som idégruppen kommer med.
En rapport, som 3 erhvervsministre  

 i rækkefølge har udtalt deres uforbeholdne opbakning til.
 Et tredje mindretal (Socialistisk Folkepartis  

 medlem af udvalget) vil redegøre for sin stilling til lovforslaget ved  

 3. behandling.
 Et fjerde mindretal (Centrum-Demokraternes medlem  

 af udvalget) vil redegøre for sin stilling til lovforslaget ved 3.  

 behandling.
Dorte Bennedsen (S)  

  Lissa Mathiasen (S) fmd.  Per Kaalund (S)  

  Else Marie Mortensen (S)  Jan Petersen (S)  

  Anne Baastrup (SF) nfmd.
Sonja Albrink (CD)  

  Elisabeth Arnold (RV)  

  Søren Søndergaard (EL)  

  Birthe Rønn Hornbech (V)  

  Inge Dahl-Sørensen (V)  Karen Rønde (V)  

 Kim Behnke (FRI)  Helge Adam Møller (KF)  

  Jens Heimburger (KF)  Peter Skaarup (DF)  

  Jann Sjursen (KRF) Bilag 1 Nogle af udvalgets spørgsmål til  

 justitsministeren og dennes svar herpå Spørgsmål 13-17 og 19 er optrykt efter  

 ønske fra Frihed 2000. Spørgsmål 14 er optrykt efter  

 ønske fra Venstre, Det Konservative Folkeparti, Dansk Folkeparti og  

 Frihed 2000.
 Spørgsmål nr. 13:
Betyder det forhold, at Erhvervsministeriets boligrapport  

 fra 1997 om nemmere og billigere bolighandler ikke er nævnt i  

 bemærkningerne, at rapportens anbefalinger slet ikke er indgået i  

 forarbejdet? Spørgsmål nr. 14:
Hvorfor har regeringen ikke med dette lovforslag benyttet  

 lejligheden til at udmønte Boligrapporten, som Erhvervsministeriet  

 udgav i 1997, og som tre skiftende erhvervsministre siden da har bakket  

 op? Svar:
» I rapporten fremlægges en lang række ideer (30  

 hovedpunkter), som vedrører mange forskellige love og administrative  

 regler.
En række af forslagene blev gennemført ved lov nr. 227  

 af 21. april 1999 om ændring af bl.a. lov om omsætning af fast  

 ejendom.
 Én af ideerne i rapporten berører navnlig  

 loven om forbrugerbeskyttelse ved erhvervelse af fast ejendom, mens tre af  

 ideerne navnlig vedrører de administrative regler om  

 tilstandsrapporter og de beskikkede bygningssagkyndiges virksomhed m.v.
 De administrative regler om tilstandsrapporter m.v.  

 fastsættes af by- og boligministeren.
 Det forslag, som navnlig vedrører loven om  

 forbrugerbeskyttelse ved erhvervelse af fast ejendom m.v., beskrives  

 således af idégruppen (rapporten side 72):
» Det vil kræve en revision af lovens § 5 at afskaffe  

 kravet til sælgers fremlæggelse af forsikringstilbud.
Herefter er  

 det alene op til køber at indhente tilbud på en  

 ejerskifteforsikring.
Sælger vil naturligvis fortsat kunne indhente et  

 forsikringstilbud, hvis han eller hun finder det fordelagtigt for salget af  

 ejendommen.« Efter loven om forbrugerbeskyttelse ved erhvervelse af  

 fast ejendom er det frivilligt for sælgeren, om han vil fremlægge  

 et forsikringstilbud for køberen, men fremlæggelsen heraf er en  

 betingelse for, at sælgeren efter loven kan undgå at hæfte  

 for mangler ved ejendommens bygninger.
Idégruppens forslag må  

 således formodes at gå ud på, at sælgeren skal kunne  

 undgå at hæfte for fysiske mangler ved ejendommens bygninger  

 efter lovens regler, selv om sælgeren ikke fremlægger et tilbud  

 på en ejerskifteforsikring mod skjulte mangler.
Det foreliggende lovforslag går i nærmest  

 modsat retning.
Det foreslås således, at sælgeren som en  

 yderligere betingelse for at undgå mangelshæftelsen skal  

 forpligte sig til at betale halvdelen af præmien, hvis køberen  

 tegner den tilbudte ejerskifteforsikring.
I lovforslagets bemærkninger  

 er der redegjort for de overvejelser, der ligger bag forslaget.
 Det bemærkes, at lovforslaget gennemfører  

 idégruppens forslag om at pålægge ejendomsformidlere at  

 rådgive køberne om behovet for at tegne ejerskifteforsikring,  

 jf. lovforslagets § 3.
 Om baggrunden for, at idégruppens forslag om »frivillige« ejerskifteforsikringer ikke er søgt gennemført,  

 skal Justitsministeriet anføre følgende:
Det er et grundlæggende element i lovens ordning, at  

 sælgeren til gengæld for den beskyttelse, der ligger i at  

 undgå mangelshæftelsen, må sørge for, at  

 køberens beslutningsgrundlag med hensyn til ejendommens fysiske  

 tilstand bliver så fyldestgørende som muligt.
Gennem  

 tilstandsrapporten får køberen en detaljeret viden om  

 ejendommens fysiske fejl og mangler.
Gennem forsikringstilbudet - der skal  

 opfylde en række minimumskrav - bliver køberen gjort bekendt  

 med, i hvilket nærmere omfang og til hvilken pris det er muligt at  

 forsikre sig mod risikoen for, at der er skjulte fejl ved den  

 pågældende ejendom, som den bygningssagkyndige ikke har kunnet  

 opdage, og som derfor ikke er nævnt i tilstandsrapporten.
 Efter Justitsministeriets opfattelse ville det  

 ødelægge den balance mellem hensynet til sælger og  

 hensynet til køber, som ligger i ordningen, hvis man slækkede  

 på kravet om, at der skal fremlægges konkrete  

 forsikringsoplysninger for køberen, inden denne binder sig over for  

 sælgeren.
 Idégruppens forslag bygger muligvis på en  

 forudsætning om, at forsikringstilbudet kan gøres  

 overflødigt ved at øge kravene til tilstandsrapportens indhold.  

 Som omtalt i lovforslagets bemærkninger er dette imidlertid efter  

 Justitsministeriets opfattelse ikke realistisk.
Køberen vil således fortsat have behov for at  

 kende de konkrete muligheder og vilkår for at tegne forsikring mod  

 skjulte fejl ved ejendommen, medmindre den bygningssagkyndiges  

 undersøgelse gøres så omfattende, at der er  

 fuldstændig sikkerhed for, at samtlige fejl ved ejendommen er omtalt i  

 tilstandsrapporten.
Under en frivillig ordning kan der imidlertid ikke i  

 praksis stilles krav om, at bygningsgennemgangen skal foregå med de  

 omfattende tekniske undersøgelser og fysiske indgreb i bygningen, som  

 ville være nødvendige, for at det kunne udelukkes, at der er  

 yderligere fejl ved den pågældende bygning.
Det ville ikke blot  

 tage væsentligt længere tid at gennemføre en så  

 omfattende undersøgelse af ejendommen, men rapporten ville også  

 blive så dyr, at hele ordningen formentlig ville blive benyttet i  

 væsentligt mindre omfang end i dag.
Efter Justitsministeriets opfattelse taler  

 afgørende forbrugerbeskyttelsesmæssige hensyn imod, at  

 sælgeren kan undgå mangelshæftelsen uden at fremlægge  

 et forsikringstilbud, og uden at der stilles krav om, at den  

 bygningssagkyndiges undersøgelse skal være så omfattende,  

 at der er sikkerhed for, at samtlige fejl er omtalt i tilstandsrapporten.
En  

 sådan retstilstand ville indebære en væsentlig forringelse  

 af køberens retsstilling.
Det er et grundlæggende princip i dansk ret, at en  

 sælger ikke skal have fuld pris for salgsgenstanden, hvis denne  

 efterfølgende viser sig at være behæftet med mangler.  

 Svarer salgsgenstanden ikke til, hvad parterne har aftalt, eller hvad  

 køberen med rimelighed har forudsat, kan køberen som  

 udgangspunkt gøre misligholdelsesbeføjelser gældende over  

 for sælgeren.
Loven om forbrugerbeskyttelse ved erhvervelse af fast  

 ejendom m.v. bryder med dette princip, idet sælgeren efter denne lov  

 kan undgå mangelshæftelsen også med hensyn til mangler, som  

 ikke foreligger oplyst på handelstidspunktet.
Efter Justitsministeriets  

 opfattelse bør det være en afgørende forudsætning  

 for, at denne fravigelse af almindelige principper accepteres, at  

 køberen på handelstidspunktet har sikkerhed for, om og på  

 hvilke konkrete vilkår der kan tegnes en forsikring, som dækker  

 køberen ind, hvis der efterfølgende viser sig at være  

 mangler ved ejendommen.
 Spørgsmål nr. 15:
Ministeren bedes yde lovteknisk bistand til formulering af  

 ændringsforslag, som gennemfører de forslag fra Boligrapporten,  

 som ikke allerede er gennemført ved lov nr. 227 af 21. april 1999,  

 eller som gennemføres ved det kommende lovforslag fra by- og  

 boligministeren, som justitsministeren nævner i bemærkningerne.  

 Hvorledes stiller ministeren sig til disse ændringsforslag? Svar:
Som nævnt i besvarelsen af spørgsmål  

 nr. 13 og 14, er der i Boligrapporten fremlagt en lang række forslag,  

 og forslagene vedrører flere forskellige love og  

 bekendtgørelser m.v.
De pågældende love hører under  

 flere forskellige ministerområder.
 En del af forslagene er gennemført.
Forslagene i rapporten er generelt udformet som ideer, der  

 ikke kan omsættes til lovtekst uden yderligere overvejelser.
Forslagene  

 er inddelt i 30 hovedpunkter med et større antal underpunkter.  

 Justitsministeriet vil kunne yde den ønskede lovtekniske bistand, hvis  

 det oplyses, hvilke forslag (underpunkter) der er tale om, og hvad  

 ændringerne nærmere skal gå ud på.
Et ændringsforslag, der gennemfører den  

 idé om »frivillige« ejerskifteforsikringer, som er  

 nærmere omtalt i besvarelsen af spørgsmål nr. 13 og 14,  

 vil kunne udformes som anført nedenfor.
Det er ved udformningen lagt  

 til grund, at ideen går ud på, at sælgeren skal kunne  

 undgå mangelshæftelsen efter lovens regler, selv om han ikke  

 fremlægger et tilbud på en ejerskifteforsikring mod skjulte fejl.  

 Det er endvidere lagt til grund, at ideen indebærer, at det heller ikke  

 bør være en betingelse for sælgerens ansvarsfritagelse, at  

 han forpligter sig til at betale en del af forsikringspræmien, hvis  

 køberen tegner en ejerskifteforsikring.
Til § 1 1) Nr. 2 affattes således:
 § 2., stk. 1, 1. pkt., affattes således:
» 2) Nr. 3 affattes således:
» 3) I nr. 5 udgår ordene: »der bliver stk. 6,«.
 4) Nr. 6 affattes således:
» Til § 2 5) Paragraffen udgår. §§ 3-5 bliver herefter §§ 2-4.
Til § 5 6) Ordene »§ 4« ændres til: »§ 3«, og ordene »§  

 3« ændres til: »§ 2«.
Jeg kan ikke støtte et sådant  

 ændringsforslag.
Om begrundelsen herfor henvises til besvarelsen af  

 spørgsmål nr. 13 og 14.
 Spørgsmål nr. 16:
Er ministeren ikke enig i, at en tilstandsrapport med alle  

 relevante oplysninger udarbejdet af en uvildig og kompetent byggesagkyndig  

 vil kunne styrke køberens beslutningsgrundlag så meget, at  

 mangelsansvaret for sælger kan ophæves, og at køber selv  

 kan vurdere behovet for en forsikring, sådan som retsstillingen er i  

 Norge og Sverige? Svar:
 Som anført i lovforslagets almindelige  

 bemærkninger pkt. 3.1 og i besvarelsen af spørgsmål nr. 13  

 og 14 vedrørende lovforslaget, kunne de problemer med et udækket  

 forsikringsbehov, som er baggrunden for lovforslaget, teoretisk set  

 løses ved at øge kravene til tilstandsrapporternes indhold,  

 således at det blev overflødigt at tegne forsikring.
 Efter Justitsministeriets opfattelse er dette imidlertid  

 ikke realistisk, idet det vil forudsætte, at den bygningssagkyndiges  

 undersøgelse gøres så omfattende, at der er  

 fuldstændig sikkerhed for, at samtlige fejl ved ejendommen er  omtalt i  

 tilstandsrapporten.
Under en frivillig ordning kan der i praksis ikke stilles  

 krav om, at bygningsgennemgangen skal foregå med de omfattende tekniske  

 undersøgelser og fysiske indgreb i bygningen, som ville være  

 nødvendige, for at det kan udelukkes, at der er yderligere fejl ved  

 den pågældende bygning.
Det ville ikke blot tage væsentligt  

 længere tid at gennemføre en så omfattende  

 undersøgelse af ejendommen, men rapporten ville også blive  

 så dyr, at hele ordningen efter alt at dømme ville blive  

 benyttet i væsentligt mindre omfang end i dag.
 Der henvises i øvrigt til besvarelsen af  

 spørgsmål nr. 13 og 14, hvor der er redegjort for, hvorfor  

 sælgeren efter Justitsministeriets opfattelse ikke bør kunne  

 undgå mangelshæftelsen uden at fremlægge et  

 forsikringstilbud, når den bygningssagkyndiges undersøgelse ikke  

 er så omfattende, at der er fuldstændig sikkerhed for, at  

 samtlige fejl er omtalt i tilstandsrapporten.
 Det bemærkes, at det både efter den  

 gældende lov og lovforslaget er frivilligt for køberen, om han  

 vil tegne en ejerskifteforsikring.
 Spørgsmål nr. 17:
Ministeren bedes yde lovteknisk bistand til et  

 ændringsforslag, der gør ejerskifteforsikringen obligatorisk -  

 dog ikke i de tilfælde, hvor bygherreansvaret stadig gælder.  

 Ændringsforslaget skal også fastslå, at  

 forsikringspræmien deles mellem køber og sælger.
Hvorledes  

 stiller ministeren sig til et sådant ændringsforslag? Svar:
 Justitsministeriet finder ikke at burde udforme et  

 sådant ændringsforslag uden nærmere oplysning om, på  

 hvilken måde ejerskifteforsikringen ønskes gjort  

 obligatorisk.
 En obligatorisk ordning kan således udformes  

 på flere forskellige måder, f.eks. ved at gøre det til en  

 gyldighedsbetingelse for handlen, at der tegnes en ejerskifteforsikring, ved  

 at pålægge en strafsanktioneret pligt til at tegne forsikring  

 eller ved at betinge sælgerens fritagelse for mangelshæftelsen  

 af, at der er tegnet en ejerskifteforsikring.
Det er også nødvendigt at tage stilling til,  

 hvem af parterne der i givet fald skal tegne forsikringen.
Hvis det er  

 sælgeren, må der samtidig fastsættes mere detaljerede  

 regler for dækningsomfanget, idet sælgeren ikke har nogen direkte  

 interesse heri, herunder i en eventuel supplerende dækning ud over  

 minimumskravene.
Efter min opfattelse bør det ikke gøres  

 obligatorisk at tegne ejerskifteforsikring.
Det bør fortsat være  

 muligt at vælge forsikringen fra ud fra en konkret vurdering af  

 forsikringsbehovet i den enkelte sag, når det sker på et fuldt  

 oplyst grundlag.
 Efter lovforslaget skal sælgeren for at undgå  

 mangelshæftelsen forpligte sig til at betale mindst halvdelen af  

 præmien for den tilbudte forsikring, hvis køberen tegner denne  

 eller en anden forsikring, som opfylder minimumsbetingelserne.
 Et ændringsforslag, der alene går ud på,  

 at sælgeren skal forpligte sig til at betale halvdelen af præmien  

 for den forsikring, som køberen vælger at tegne, kan udformes  

 således:
Til § 1 1) I nr. 3 affattes det foreslåede stk. 3  

 således:
» Jeg kan ikke støtte et sådant  

 ændringsforslag.
Som anført i lovforslagets bemærkninger  

 bør sælgeren ved købsaftalens indgåelse kunne  

 indrette sig på, hvor stort et beløb han i givet fald skal  

 betale.
Derfor er lovforslaget udformet således, at sælgeren skal  

 forpligte sig til at betale halvdelen af den samlede præmie  

 ifølge det forsikringstilbud, som sælgeren har lagt frem.
Det  

 bliver herved sælgeren uvedkommende, om køberen eventuelt tegner  

 en anden - dyrere eller billigere - forsikring.
 Spørgsmål nr. 19:
Ad besvarelsen af spørgsmål 13-15, jf.
L 152  

 - bilag 17.
 Ministeren bedes yde lovteknisk bistand til  

 ændringsforslag, som forbedrer tilstandsrapporterne i overensstemmelse  

 med de forslag, som idégruppen bag Boligrapporten fra 1997 fremsatte.  

 Forbedringerne skal indeholde følgende elementer:
 Svar:
1. Efter den gældende lov kan sælgeren som  

 udgangspunkt undgå at hæfte for fysiske mangler ved ejendommens  

 bygninger, hvis han bl.a. fremlægger en tilstandsrapport, jf. lovens §  

 2. Efter lovens § 4 skal tilstandsrapporten for at have denne gunstige  

 retsvirkning for sælgeren være udarbejdet af en beskikket  

 bygningssagkyndig, og rapporten skal endvidere være udarbejdet på  

 et skema, som er godkendt af by- og boligministeren.
Bygningssagkyndige  

 beskikkes af by- og boligministeren, jf. § 4, stk. 2. Efter denne bestemmelse  

 - som ikke foreslås ændret - fastsætter by- og  

 boligministeren endvidere regler om beskikkelse som bygningssagkyndig,  

 herunder om ansvarsforsikring og andre betingelser for at opnå  

 beskikkelse, om gebyr for beskikkelse m.v., om fratagelse og bortfald af  

 beskikkelse samt om administrationen af beskikkelsesordningen.
By- og  

 boligministeren fastsætter endvidere regler om virksomheden som  

 bygningssagkyndig, herunder om den bygningssagkyndiges undersøgelse  

 til brug for udarbejdelsen af en tilstandsrapport, samt regler om den  

 bygningssagkyndiges vederlag.
De fleste af de forslag, som nævnes i  

 spørgsmålet, vil således efter den gældende lov  

 kunne gennemføres administrativt.
Det drejer sig navnlig om  

 følgende:
 For så vidt angår forslaget om at udvide  

 tilstandsrapporterne med flere oplysninger om ulovlige bygningsindretninger  

 m.v., henvises til besvarelsen af spørgsmål nr. 7  

 vedrørende lovforslaget.
 Sådan som dette forslag er formuleret i  

 Boligrapporten (side 64) og i spørgsmålet, forudsætter det  

 i øvrigt, at der tages stilling til en række yderligere punkter,  

 bl.a. til den nærmere afgrænsning af de »ulovligheder«,  

 som de bygningssagkyndige i givet fald skulle pålægges at  

 undersøge - herunder om de bygningssagkyndige alene skulle  

 pålægges at undersøge forhold i strid med f.eks.  

 bygningsreglementer og regler vedrørende el- og VVS-installationer,  

 eller om de også skulle pålægges at undersøge  

 forhold i strid med zonelovgivning, lokalplaner, servitutter,  

 sundhedsforskrifter m.v.
For så vidt angår forslaget om at udvide  

 tilstandsrapporterne med oplysninger om indeklimaforhold og restlevetid skal  

 Justitsministeriet bemærke, at det følger af de administrativt  

 fastsatte regler - bekendtgørelse nr. 542 af 30. juni 1999 om  

 huseftersynsordningen (huseftersynsbekendtgørelsen) - at  

 tilstandsrapporten skal indeholde oplysning om restlevetid, hvis udskiftning  

 af den pågældende bygningsdel er nødvendig inden for  

 kortere tid for at undgå, at der forvoldes skader på andre  

 bygningsdele.
By- og Boligministeriet vil overveje, om det for at  

 begrænse de afgrænsningsproblemer, der kan være, eventuelt  

 bør pålægges de bygningssagkyndige generelt at oplyse, om  

 væsentlige bygningsdele vil skulle udskiftes inden for de  

 nærmeste par år.
Bortset herfra bør det imidlertid fremhæves,  

 at loven om forbrugerbeskyttelse ved erhvervelse af fast ejendom m.v.  

 regulerer retsforholdet mellem køber og sælger gennem en  

 frivillig ordning, som har til formål at beskytte begge parter mod  

 problemer med fysiske mangler ved bygningerne.
Efter regeringens opfattelse  

 vil det ikke være rimeligt, hvis man i loven betinger sælgerens  

 og køberens indbyrdes retsforhold af, om køberen får  

 oplysning om det ene eller andet, som kan være nyttigt at vide, men som  

 ikke har noget med fysiske fejl ved bygningerne at gøre.
 Der er generelt ikke noget til hinder for, at parterne og  

 den bygningssagkyndige i den enkelte sag kan aftale, at den  

 bygningssagkyndige (mod ekstra vederlag) skal foretage destruktive indgreb i  

 bygningerne, og/eller at rapporten udvides med visse yderligere oplysninger -  

 f.eks. overslag over udbedringsomkostninger - som den bygningssagkyndige  

 mener at kunne give, jf. herved § 13 i  

 huseftersynsbekendtgørelsen.
 For så vidt angår forslaget om yderligere  

 regler om bygningssagkyndiges uvildighed og uafhængighed  

 bemærkes, at By- og Boligministeriet har strammet reglerne herom ved  

 den ovenfor nævnte huseftersynsbekendtgørelse fra 1999. Efter  

 bekendtgørelsens § 6, nr. 6-8, skal den bygningssagkyndige dels  

 være uvildig i den enkelte sag, således at den bygningssagkyndige  

 skal være uafhængig af interesser, der kan påvirke arbejdet  

 som bygningssagkyndig, dels undlade at udføre huseftersyn for eller  

 efter anmodning fra en virksomhed, der beskæftiger sig med  

 ejendomsformidling, hvis vedkommende er ansat i eller har ejerandele i den  

 pågældende virksomhed, dels i tilstandsrapporten oplyse om  

 samarbejdsaftaler om udførelse af huseftersyn truffet med  

 ejendomsformidlere eller andre med interesse i den aktuelle hushandel.
 For så vidt angår forslaget om yderligere  

 uddannelse af de bygningssagkyndige, kan det oplyses, at kravene til de  

 bygningssagkyndiges kvalifikationer og uddannelse løbende  

 drøftes i en følgegruppe med repræsentanter for  

 berørte organisationer og myndigheder, jf.  

 huseftersynsbekendtgørelsens § 3.
Det kan endvidere oplyses, at By- og Boligministeriet med  

 virkning fra årsskiftet har indført en praktisk prøve for  

 de bygningssagkyndige.
Prøven består i, at bygningssagkyndige,  

 der ansøger om beskikkelse, skal deltage i tre huseftersyn under  

 vejledning af en erfaren beskikket bygningssagkyndig.
Resultatet af denne  

 prøve indgår i vurderingen af ansøgerens  

 kvalifikationer.
Det bemærkes imidlertid, at det efter regeringens  

 opfattelse vil ligge uden for den gældende lovgivnings rammer at  

 etablere en omfattende særlig uddannelse af bygningssagkyndige med  

 henblik på, at de skal kunne pålægges at give oplysning om  

 en række yderligere forhold, som ikke har noget med fysiske fejl ved  

 bygninger at gøre.
En sådan udvidelse måtte bl.a.  

 forudsætte fornyede overvejelser om ordningens frivillige karakter og  

 om de bygningssagkyndiges ansvars- og forsikringsforhold.
2. Ejerlejligheder og sommerhuse er ikke undtaget fra  

 lovens ordning.
Sælgeren kan således ligesom ved andre ejendomme  

 som udgangspunkt undgå at hæfte for fysiske mangler ved at  

 fremlægge en tilstandsrapport og oplysninger om  

 ejerskifteforsikring.
 Der kan udarbejdes sædvanlige tilstandsrapporter  

 vedrørende alle sommerhuse m.v.
For så vidt angår ejerlejligheder skal  

 sælgeren for at undgå mangelshæftelsen fremlægge  

 tilstandsrapport vedrørende både den individuelle lejlighed og  

 de fællesejede bygningsdele.
Det skyldes, at sælgeren efter loven  

 fritages for mangelshæftelsen for så vidt angår både  

 den individuelle lejlighed og de fællesejede bygningsdele.
Skulle der ændres på kravet om, at der skal  

 fremlægges tilstandsrapport vedrørende begge dele, måtte  

 det efter Justitsministeriets opfattelse forudsætte en ændring af  

 lovgivningen, så en sælger, der kun fremlægger  

 tilstandsrapport vedrørende den individuelle lejlighed, også kun  

 fritages for at hæfte for mangler i den individuelle lejlighed.
En  

 sådan sondring vil imidlertid skabe afgrænsningsproblemer, fordi  

 manglerne ofte vil berøre både den individuelle og den  

 fællesejede del.
 Hertil kommer, at en begrænset ordning, der kun  

 fritager sælgeren for mangler i den individuelle ejendom, vil  

 være uden særlig interesse for parterne, fordi de mangler ved  

 ejerlejligheder, der har væsentlig økonomisk betydning, i  

 praksis skyldes forhold i fællesejede bygningsdele som f.eks. tag, mur  

 eller fundament.
Hvis sælgeren af en ejerlejlighed ønsker at  

 benytte lovens ordning, er der mulighed for, at tilstandsrapporten kan deles  

 op i to, jf. § 17 i huseftersynsbekendtgørelsen.
I større  

 ejendomme vil det således kunne være en hensigtsmæssig  

 løsning, at man i ejerforeningen beslutter at få udarbejdet og  

 løbende ajourført én tilstandsrapport vedrørende  

 fællesarealet, således at den samme rapport vil kunne benyttes,  

 hver gang et medlem af ejerforeningen sælger sin lejlighed.
 3. Forslaget vedrørende anvendelse af  

 tilstandsrapporten som grundlag for finansieringsinstitutters  

 værdiansættelse er beskrevet således i Boligrapporten (side  

 65):
» Idégruppen foreslår derfor at ændre  

 realkreditlovgivningen, så tilstandsrapporten helt eller delvis  

 (afhængig af ejendommens forhold) kan erstatte besigtigelser ved  

 institutternes værdiansættelse.« Efter realkreditlovens § 41 skal realkreditinstitutter  

 ansætte en kontantværdi af ejendommen til brug for  

 låneudmålingen.
Kontantværdien skal ligge inden for det  

 beløb, som en kyndig erhverver med kendskab til pris- og  

 markedsforholdene for den pågældende type ejendom må  

 skønnes at ville betale for ejendommen.
Efter realkreditlovens § 43  

 fastsætter Finanstilsynet regler om værdiansættelse, jf.  

 bekendtgørelse nr. 647 af 5. august 1999.
 Justitsministeriet finder ikke på det foreliggende  

 grundlag at kunne yde lovteknisk bistand til udformningen af et  

 ændringsforslag som omtalt i spørgsmålet, bl.a. fordi det  

 vil forudsætte en videregående koordinering mellem de to  

 berørte lovgivninger, som varetager væsentligt forskellige  

 formål.
 4. For så vidt angår forslaget om at »sammenlægge« huseftersynsordningen og  

 energikonsulentordningen skal Justitsministeriet anføre  

 følgende:
Huseftersynsordningen er etableret i medfør af lov  

 om forbrugerbeskyttelse ved erhvervelse af fast ejendom m.v.
Efter denne lov  

 kan sælgeren som udgangspunkt undgå at hæfte for fysiske  

 mangler ved ejendommens bygninger, såfremt sælgeren sørger  

 for, at køberen inden købsaftalens indgåelse modtager en  

 tilstandsrapport og et tilbud på en ejerskifteforsikring mod skjulte  

 mangler.
Ordningen gælder i alle tilfælde, hvor ejendommen  

 hovedsagelig anvendes til beboelse for sælgeren og/eller hovedsagelig  

 er bestemt til beboelse for køberen.
Det er frivilligt for sælgeren, om han vil benytte  

 denne ordning.
Vælger sælgeren at indgå handlen uden at  

 fremlægge en tilstandsrapport eller et forsikringstilbud (eller - efter  

 lovforslaget - uden at forpligte sig til at betale en del af  

 forsikringspræmien), gælder i stedet dansk rets almindelige  

 regler om mangler ved salgsgenstanden, hvorefter køberen som  

 udgangspunkt kan gøre misligholdelsesbeføjelser gældende,  

 hvis der efterfølgende viser sig at være mangler ved ejendommen.  

 Lovens regler er således et tilbud til køber og sælger om  

 at få afklaret eventuelle mangelsproblemer, inden der handles.
Energimærkningsordningen, som med virkning fra den  

 1. januar 1997 afløste den såkaldte varmesynsordning, er  

 etableret i medfør af lov om fremme af energi- og vandbesparelser i  

 bygninger.
Efter denne lov skal sælgeren i forbindelse med salg af  

 visse ejendomme fremlægge en energiplan og en energimærkning, der  

 beskriver ejendommens energimæssige tilstand og anviser, hvordan der  

 vil kunne spares på energiforbruget.
Energimærkningsordningen er  

 i modsætning til huseftersynsordningen obligatorisk.
 Idégruppens forslag må forstås  

 således (Boligrapporten side 65), at gruppen mener, at lovgrundlaget  

 for de to ordninger bør ændres, således at  

 energimærkningsordningen ikke længere skal være  

 obligatorisk, og således at fremlæggelse af energiplan og  

 energimærkning i stedet skal være en betingelse for, at  

 sælgeren kan undgå at hæfte for fysiske mangler ved  

 ejendommens bygninger i medfør af lov om forbrugerbeskyttelse ved  

 erhvervelse af fast ejendom m.v.
Idégruppen anfører, at de nødvendige  

 ændringer af lovgrundlaget bør ske på grundlag af et  

 udvalgsarbejde.
Justitsministeriet finder allerede af denne grund ikke at  

 burde udarbejde et ændringsforslag herom til L 152, men skal i  

 øvrigt anføre følgende om forslaget:
Efter regeringens opfattelse er der ikke grundlag for, at  

 sælger ikke længere skal være forpligtet til at  

 fremlægge en energiplan m.v.
Det kan i øvrigt oplyses, at  

 Miljø- og Energiministeriet - hvorunder loven om fremme af energi- og  

 vandbesparelser i bygninger hører - i løbet af efteråret  

 vil evaluere energimærkningsordningen med henblik på eventuelle  

 ændringer.
 Efter Justitsministeriets opfattelse bør  

 sælgerens mulighed for at undgå at hæfte for fysiske  

 mangler ikke gøres betinget af, at sælgeren fremlægger en  

 energiplan m.v., idet denne ikke ligesom tilstandsrapporten og  

 forsikringstilbudet tager sigte på at beskytte køberen mod  

 risikoen for, at der er fysiske mangler ved ejendommen.
Loven om forbrugerbeskyttelse ved erhvervelse af fast  

 ejendom m.v. er som ovenfor nævnt karakteriseret ved at være en  

 civilretlig lov, der regulerer retsforholdet mellem køber og  

 sælger gennem en frivillig ordning, som har til formål at  

 beskytte begge parter mod problemer med fysiske mangler ved bygningerne.
Det  

 ville efter Justitsministeriets opfattelse ikke være rimeligt at  

 betinge sælgerens og køberens indbyrdes retsforhold af, om  

 sælgeren opfylder krav, som ikke har noget med disse mangler at  

 gøre, og som desuden er pålagt ud fra helt andre hensyn.  

 Formålet med en energiplan og energimærkning er i  

 modsætning til tilstandsrapporten ikke at afdække forhold, som i  

 civilretlig forstand er mangler ved salgsgenstanden, men at fremme det  

 offentliges generelle bestræbelser på at øge omfanget af  

 energi- og vandbesparende foranstaltninger i boligmassen, jf. lovens § 1 og §  

 4, stk. 2.
I forarbejderne til den gældende lov om  

 forbrugerbeskyttelse ved erhvervelse af fast ejendom m.v. er det forudsat, at  

 de to ordninger vil kunne samordnes i praksis, og dette er også sket:  

 Bygningssagkyndige, der beskikkes til at udarbejde tilstandsrapporter, kan  

 også beskikkes som energikonsulenter.
Sælgeren kan, hvis han  

 ønsker det, få lavet begge rapporter på én gang, og  

 de fleste sælgere benytter denne mulighed.
Rapporterne udarbejdes  

 så til en nedsat samlet pris, således at sælgeren  

 opnår en besparelse.
 5. Forslaget om at forbedre bygnings- og boligregistrene  

 (BBR) beskrives således i Boligrapporten (side 66):
» Ændring af lovgivningen med henblik på en  

 forbedret ajourføring af de offentlige bygnings- og boligregistre  

 ligger efter regeringens opfattelse uden for rammerne af L 152, men By- og  

 Boligministeriet har over for Justitsministeriet oplyst, at man er  

 opmærksom på idégruppens forslag og positivt overvejer  

 mulighederne for at gennemføre det.
Det kan ske enten ved en  

 ændring af huseftersynsbekendtgørelsen eller ved en  

 ændring af lov om bygnings- og boligregistrering (BBR-loven).
Bilag 2 Uddrag af Erhvervsministeriets Boligrapport fra 1997 Bilaget er optrykt efter ønske fra Frihed 2000.
C.
Forslag vedrørende køber Forslag C1 Tilstandsrapporter Især to forhold gør en forbedring af de  

 nuværende tilstandsrapporter væsentlig i arbejdet med at lette og  

 billiggøre handlen med ejerboliger.
Det er vigtigt, at tilstandsrapporten har et sådant  

 omfang og en sådan kvalitet, at køber reelt kan vurdere, om  

 ejendommens pris svarer til ejendommens værdi.
Dette er blevet af endnu  

 større betydning i dag, hvor risikoen for skjulte mangler er flyttet  

 fra sælger til køber, når sælger vælger at  

 fremlægge en tilstandsrapport og et tilbud om ejerskifteforsikring.
For  

 at styrke forbrugerbeskyttelsen af køber bør tilstandsrapporten  

 derfor omfatte alle forhold ved ejendommen, som er relevante for  

 købsbeslutningen.
Idégruppen foreslår på denne baggrund,  

 at rapporten udvides til at omfatte ulovligheder i det omfang, den  

 bygningssagkyndige kan konstatere ulovligheder ved højst at foretage  

 mindre destruktive indgreb i ejendommen, herunder funktion og lovlighed af  

 el- og VVS-installationer mv. samt oplysninger om bygningsforholdenes  

 lovlighed.
Endvidere skal den sagkyndige fremkomme med oplysninger om  

 indeklimaforhold og med en skønsmæssig vurdering af  

 restlevetiden for de større bygningsdele så som  

 tagbeklædning og vinduer.
Ordningen bør samtidig udvides til at omfatte  

 ejerlejligheder og sommerhuse, da ejerlejligheder udgør en ikke  

 uvæsentlig andel af handlerne med fast ejendom, og da denne type bolig  

 ofte erhverves af førstegangskøbere.
For ejerlejligheder skal  

 en tilstandsrapport på fællesdelen ikke være  

 nødvendig for, at sælger kan slippe for sit mangelsansvar  

 vedrørende den enkelte lejlighed (inden for lejlighedens egne  

 vægge).
Der vil endvidere opnås en væsentlig  

 forenkling, hvis der kun foretages én teknisk gennemgang af  

 ejendommen, dvs. at kun ejendomsformidleren og den bygningssagkyndige  

 gennemgår ejendommen.
Dette forudsætter imidlertid, at  

 aktører, der i dag lader deres egne repræsentanter  

 gennemgå ejendommen, kan indhente de nødvendige oplysninger  

 på anden måde.
Tilstandsrapporten bør derfor have en sådan  

 udformning, at det normalt ikke kan betale sig for forsikringsselskaber,  

 finansieringsinstitutter, rådgivere og andre sagkyndige at  

 gennemgå eller beskrive ejendommen.
Idégruppen er i den  

 forbindelse opmærksom på, at der kan være behov for, at  

 disse aktører besigtiger ejendommen, herunder eventuelt supplerer  

 tilstandsrapporten med egne oplysninger.
 Idégruppen foreslår derfor at ændre  

 realkreditlovgivningen, så tilstandsrapporten helt eller delvist  

 (afhængig af ejendommens forhold) kan erstatte besigtigelser ved  

 institutternes værdiansættelse.
Idégruppen foreslår herudover, at  

 huseftersynsordningen og energikonsulentordningen sammenlægges.
Denne  

 ene besigtigelse skal udmøntes i én tilstandsrapport, der  

 sammen med oplysninger fra ét samlet ejendomsdataregister skal danne  

 grundlag for hele ejendomshandlen.
Sammenlægningen vil kræve  

 visse justeringer af de to ordninger.
Det foreslås fx at den  

 nuværende 6 måneders gyldighed for tilstandsrapporter  

 forlænges til 12 måneder.
Disse ændringer udmøntes i  

 et udvalgsarbejde med deltagelse af Boligministeriet og Miljø- og  

 Energiministeriet.
Huseftersynsordningen skal fortsat være frivillig  

 for sælger, så køber kan give afkald på  

 tilstandsrapporten samt energimærkning.
Dette kan fx være  

 naturligt ved familiehandler.
Ved en fastholdelse af den nuværende  

 høje dækningsgrad for tilstandsrapporter vil der i et frivilligt  

 system være et kraftigt økonomisk incitament for sælger  

 til at energimærke, idet han eller hun derved undgår at ansvaret  

 for mangler omfattes af den 20-årige forældelsesregel.
Idégruppen finder det vigtigt, at BBR-registrene  

 forbedres, således at oplysningerne bliver så rigtige, som det er  

 praktisk muligt til gavn for alle brugere.
Idégruppen foreslår  

 derfor, at dette søges sikret enten ved, at kommunerne får  

 kopier af alle tilstandsrapporter og selv får ansvaret for på  

 dette grundlag at kontrollere og revidere BBR-oplysningerne eller ved, at den  

 bygningssagkyndige pålægges ansvaret for gennemgang af  

 BBR-oplysningerne.
Forslag C2 Den bygningssagkyndiges uvildighed skal sikres En bygningssagkyndig skal ifølge de nuværende  

 regler være uvildig i den enkelte sag, således at rapporten er  

 udarbejdet på baggrund af en objektiv vurdering af husets tilstand.
Der er imidlertid ingen klare regler for, hvilken  

 tilknytning en bygningssagkyndig må have til de forskellige  

 aktører på ejendomsmarkedet.
Bygge- og Boligstyrelsen har  

 vurderet, at en bygningssagkyndig kan være ansat hos en  

 ejendomsmægler, når blot den sagkyndige ikke udarbejder  

 tilstandsrapporter for de ejendomme, som den pågældende  

 mægler har til salg.
Endvidere har en stor del af  

 forsikringsselskaberne ansat faste bygningssagkyndige.
Der er således  

 ikke noget til hinder for, at en bygningssagkyndig eksempelvis indgår i  

 et fast samarbejde med, ejes af eller på anden vis har en  

 væsentlig tilknytning til den aktør, som tilstandsrapporten  

 rekvireres af.
 En del af Idégruppen7)7)  ser heri en fare for, at den  

 bygningssagkyndige i sin vurdering af ejendommen kan være inhabil,  

 fordi han eller hun er påvirket af andre interesser i stedet for at  

 forholde sig neutral og foretage en objektiv gennemgang af ejendommen.
Denne del af Idégruppen foreslår derfor, at  

 der fastsættes klarere regler for den bygningssagkyndiges uvildighed og  

 uafhængighed.
Den bygningssagkyndige må således ikke  

 være ansat hos ejendomsformidleren i den konkrete sag eller hos dermed  

 koncernforbundne virksomheder eller virksomheder/koncerner, der er  

 franchisegivere for ejendomsformidleren.
Tilsvarende må de  

 bygningssagkyndige ikke have ejerandele i disse virksomheder eller dermed  

 koncernforbundne selskaber, der giver den bygningssagkyndige indflydelse  

 på eller en mere betydelig økonomisk interesse i  

 virksomhederne.
 Baggrunden for forslaget er, at hvis der fastsættes  

 klare regler om de bygningssagkyndiges uvildighed og uafhængighed, vil  

 man i højere grad end i dag kunne sikre huseftersynsordningens  

 formål, idet tilstandsrapporterne vil få en højere  

 anerkendt validitet, fordi de er udarbejdet på et objektivt grundlag og  

 derfor giver et korrekt billede af husets stand og værdi.
En anden del af Idégruppen8)8)  finder ikke,  

 at der er behov for yderligere krav til den bygningssagkyndiges uvildighed  

 end, at den bygningssagkyndige ikke må være ansat hos den  

 ejendomsformidler, der har den konkrete bolighandel, men gerne i selskaber,  

 der er koncernforbundne med formidleren.
Denne del af Idégruppen  

 finder ikke, at der er nogen fare for, at der med de nuværende regler  

 opstår en interessekonflikt i de tilfælde, hvor den  

 bygningssagkyndige har tilknytning til en koncern bestående af  

 eksempelvis ejendomsmæglere, långivere og forsikringsselskaber.  

 Sælgeren og ejendomsmægleren vil typisk have en interesse i  

 så gunstig en tilstandsrapport som mulig, mens køberen og  

 långiveren respektive forsikringsselskabet vil have en interesse i, at  

 tilstandsrapporten bedst muligt afdækker de faktiske forhold.  

 Koncernerne må antages at have et ekstra incitament til at holde intern  

 kontrol med kvalitetsniveauet hos de bygningssagkyndige, idet koncernen  

 ellers risikerer, at eventuel badwill som følge af dårlige  

 rapporter rammer koncernen som helhed.
 Denne del af Idégruppen er endvidere af den  

 opfattelse, at der gennem et skærpet regelsæt vedrørende  

 uvildighed skabes en risiko for, at man ikke opnår de  

 rationaliseringsfordele, som er en følge af en enstrenget  

 løsning, hvor alle led i ejendomsformidlingen har tillid til én  

 og samme bygningssagkyndige, hvis rapport man anvender som baggrund for alle  

 involverede aktørers vurderinger.
 Endelig tilføjer denne del af Idégruppen, at  

 de skærpede regler næppe vil kunne  neutralisere den indflydelse,  

 en storkunde hos en »uvildig  

 bygningssagkyndig « må  

 forventes at have i praksis.
Forslag C3 Uddannelse af de bygningssagkyndige Det er en forudsætning for gennemførelsen af  

 forslag C1 om grundigere tilstandsrapporter, at kravene til rapporten  

 følges op af en målrettet uddannelse af de  

 bygningssagkyndige.
Tilstandsrapporten udarbejdes i dag af en af de 900  

 bygningssagkyndige, som er beskikket af Bygge- og Boligstyrelsen.
For at  

 blive beskikket skal ansøgeren enten have en byggeteknisk uddannelse,  

 være arkitekt, konstruktør eller have tilsvarende kundskaber  

 erhvervet på anden måde.
Desuden skal ansøgeren have  

 mindst 5 års dokumenteret erhvervserfaring vedrørende  

 bygningsundersøgelser eller tilsyn med byggeri.
Endelig skal  

 ansøgeren have deltaget i huseftersynsordningens 1-dags  

 informationskursus, hvor der gennemgås nogle af de juridiske og  

 praktiske problemer, den byggesagkyndige kan komme ud for.
Der kan stilles  

 krav om, at der aflægges en prøve.
Bygge- og Boligstyrelsen har  

 oplyst, at der ikke afholdes prøver på nuværende  

 tidspunkt, men at det overvejes med henblik på at skabe et mere  

 objektivt grundlag for beskikkelse.
Fra forskellig side gives der udtryk for, at kvaliteten af  

 tilstandsrapporterne er for svingende.
Det er endvidere oplyst, at en af  

 årsagerne til, at den eksisterende ordning ikke omfatter ulovlige  

 bygningsinstallationer, er usikkerhed om, hvorvidt de bygningssagkyndige har  

 den fornødne ekspertise til at afgøre dette.
Idégruppen foreslår, at der i forbindelse med  

 beskikkelsen gennemføres en grundigere uddannelse, end der finder sted  

 i dag på det obligatoriske 1-dags kursus.
Der skal opnås  

 sikkerhed for, at den bygningssagkyndige er i stand til at foretage en  

 grundig gennemgang af enhver ejendom.
Dette kan ske ved at etablere  

 uddannelsesmoduler, de bygningssagkyndige kan deltage i afhængig af de  

 enkelte ansøgeres baggrund.
Den bygningssagkyndige skal herefter også kunne  

 vurdere de forhold, der i medfør af Idégruppens forslag C1 skal  

 omfattes af tilstandsrapporten.
Det forudsættes således, at  

 uddannelsen af de bygningssagkyndige gør sammenlægningen af de  

 mange besigtigelser mulig.
 Endelig foreslås det at indføre  

 prøver, der sikrer, at de bygningssagkyndige har de fornødne  

 kvalifikationer.
Forslag C4 Frivillige ejerskifteforsikringer Lov om forbrugerbeskyttelse ved erhvervelse af fast  

 ejendom mv. medførte nye ansvarsregler for sælger fra  

 begyndelsen af 1996. Sælger er nu som udgangspunkt fri for ansvar for  

 fysiske mangler ved ejendommen, som han ellers ville hæfte for i 20  

 år, såfremt køber har modtaget en tilstandsrapport samt et  

 tilbud på ejerskifteforsikring.
Der var tale om en markant ændring i  

 ansvarsreglerne, hvor køber fik en større risiko.  

 Idégruppen er enig i, at det var nødvendigt, at der som  

 modstykke hertil indførtes ordninger, der sikrer køber  

 fyldestgørende information om ejendommen.
Loven kræver  

 således, at køber både får en tilstandsrapport samt  

 et konkret tilbud om ejerskifteforsikring, for at ordningen finder  

 anvendelse.
Det nye system har medført, at der i ca. 80 pct. af  

 alle handler med enfamilieshuse både udarbejdes en tilstandsrapport og  

 afgives et forsikringstilbud.
Antallet af tegnede ejerskifteforsikringer har  

 imidlertid kun udgjort 3-4 pct. af disse ejendomshandler.
Forsikringsselskaberne tager ofte betaling for at afgive  

 et forsikringstilbud, typisk 500 kr.
Betalingskravet begrundes med  

 forsikringsselskabernes omkostningsbyrde ved at udarbejde de mange tilbud  

 sammenholdt med den lave tegningsprocent.
Forsikringsselskabernes  

 omkostninger ved at afgive et tilbud er imidlertid normalt højere end  

 dette beløb.
Disse forhold synes at have ført til, at  

 forsikringsselskaberne ikke prioriterer ejerskifteforsikringen særlig  

 højt.
Ejendomsmæglerne har således oplevet, at ventetiden  

 for at modtage et forsikringstilbud har forsinket gennemførelsen af  

 bolighandlen.
Ligeledes har det vist sig vanskeligt for  

 ejendomsmæglerne at formå forsikringsselskaber til at afgive  

 forsikringstilbud til andre mæglere end medlemmer af kæder, som  

 forsikringsselskabet har et samarbejde med.
Ejerskifteforsikringen kan være et instrument til at  

 forebygge, at der opstår strid mellem køber og sælger om  

 mangler efter købers overtagelse af ejendommen.
Det er imidlertid  

 Idégruppens opfattelse, at der kan opnås samme  

 forbrugerbeskyttelse af køber ved at forbedre kvaliteten af  

 tilstandsrapporterne, herunder at medtage oplysning om ulovlige  

 bygningsindretninger, og ved at give oplysning om ejerskifteforsikringen.
Idégruppen finder endvidere, at  

 forsikringsordningen ikke har haft den nødvendige tilslutning fra  

 køberside, der dokumenterer nødvendigheden af, at sælger  

 pålægges at indhente et forsikringstilbud.
Hertil kommer, at  

 sælger ikke har interesse for prisen på det forsikringstilbud der  

 rekvireres, idet køber skal betale forsikringen.
Det er endvidere  

 udtryk for et samfundsøkonomisk spild, at der skal udarbejdes et meget  

 stort antal forsikringstilbud, der ikke accepteres.
Idégruppen foreslår derfor, at det  

 gøres frivilligt for sælger at fremlægge et  

 forsikringstilbud.
Omkostningerne i forbindelse med indhentning af  

 forsikringstilbud undgås hermed.
Ejerskifteforsikringen vil ved en  

 eventuel ophævelse af den eksisterende ordning have været udbudt  

 på markedet i omkring 2 år, og den vil derfor i fornødent  

 omfang være introduceret over for forbrugerne.
Den fornødne  

 forbrugerbeskyttelse vil derfor kunne opnås ved at pålægge  

 ejendomsformidleren en pligt til at informere om muligheden for at tegne  

 forsikringen, om konsekvensen af ikke at tegne forsikring, om forsikringens  

 dækningsområde og om muligheden for at gøre handlen  

 betinget af, at ejerskifteforsikring kan opnås til almindelig  

 præmie og på almindelige vilkår.
Eventuelt kan der  

 udarbejdes en skriftlig vejledning, som køber skal kvittere for  

 svarende til, hvad der gælder for formidlerens orientering om  

 fortrydelsesretten.
Det vil kræve en revision af lovens § 5 at afskaffe  

 kravet til sælgers fremlæggelse af forsikringstilbud.
Herefter er  

 det alene op til køber at indhente tilbud på en  

 ejerskifteforsikring.
Sælger vil naturligvis fortsat kunne indhente et  

 forsikringstilbud, hvis han eller hun finder det fordelagtigt for salget af  

 ejendommen.
Idégruppen finder det endvidere vigtigt at finde  

 nye udformninger af ejerskifteforsikringsproduktet, der vil få flere  

 købere til at tegne forsikringen.
En mulighed er at sammenkoble  

 ejerskifteforsikringen og den almindelige ejendomsforsikring.  

 Ejendomsforsikringen har en høj tegningsprocent, og der bør  

 arbejdes på en kombination af de to produkter, hvorved køber  

 sikres for såvel nuværende som fremtidige mangler.
En  

 sammenlægning i én forsikring vil endvidere betyde, at det er  

 ligegyldigt, om skaden er sket før eller efter  

 overtagelsestidspunktet.
 7)   Finn Lauritzen, Jacob Buksti, Kirsten  

 Jacobsen og Preben Bang Henriksen.
 8)   Michael  

 Møller og Susanne Nielsen.
