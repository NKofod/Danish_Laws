Bilag 1 Bekendtgørelse om fund af lavpatogen aviær influenza øst for Stenstrup I medfør af § 30, stk. 1 og 3, § 34 og § 70, stk. 3 og 5, i lov nr. 432 af 9. juni 2004 om hold af dyr, som ændret ved lov nr. 105 af 20. februar 2006:
 § 1. Som følge af fund af lavpatogen aviær influenza i en fjerkræbesætning øst for Stenstrup opretter Fødevarestyrelsen med virkning fra i dag en spærrezone, jf. § 25 i bekendtgørelse nr. 943 af 14. september 2006 om beskyttelsesforanstaltninger ved udbrud af lavpatogen aviær influenza af typerne H5 eller H7 i fjerkræ og andre fugle i fangenskab.
 § 2. Spærrezonen, jf. bilag 1, har en radius på en kilometer omkring den berørte bedrift, der er beliggende på Fyn øst for Stenstrup.
§ 3.  Ejeren eller den ansvarlige skal foretage indberetning om hobbyhold af fjerkræ i spærrezonen.
Registrering af hobbyhold af fjerkræ skal ske elektronisk på Fødevarestyrelsens hjemmeside eller telefonisk til fødevareregionen senest 8 dage fra spærrezonens oprettelse.
 § 4. Med bøde straffes den, der overtræder § 3.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 5. Bekendtgørelsen træder i kraft den 29. april 2008 klokken 13:00.
