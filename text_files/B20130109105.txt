Bekendtgørelse om ændring af bekendtgørelse om jordbrugets anvendelse af gødning i planperioden 2012/2013 og om plantedække (Ændring af beregningsfaktoren ved type 2 korrektion for malkekøer m.m.) § 1 I bekendtgørelse nr. 804 af 18. juli 2012 om jordbrugets anvendelse af gødning i planperioden 2012/2013 og om plantedække, som ændret ved bekendtgørelse nr. 899 af 31. august 2012, foretages følgende ændringer:
 1. § 34, stk. 2, affattes således:
 »Stk. 2. Det i stk. 1 nævnte forbud mod jordbearbejdning gælder dog ikke for følgende:
 1) Arealer udlagt med efterafgrøder.
 2) Arealer, hvorpå der har været dyrket roer.
 3) Virksomheder, der er autoriserede til økologisk jordbrugsproduktion.
 4) Arealer, hvorpå der har været dyrket de gartneriafgrøder, der fremgår af bilag 5, tabel 1.
 5) Arealer, hvorpå der skal dyrkes de gartneriafgrøder, der fremgår af bilag 5, tabel 1.
 6) Arealer, hvorpå der ifølge skriftlig aftale med en myndighed ikke må anvendes sprøjtemidler.
 7) Arealer, hvorpå der har været dyrket flerårige vedplanter.
 8) Arealer, hvorpå der skal dyrkes flerårige vedplanter.
9) Arealer, hvorpå der har været dyrket kerne- eller kolbemajs.« 2. Bilag 2, tabel 1: Opgørelse af antal dyr inden for forskellige husdyrarter, affattes som bilag 1 til denne bekendtgørelse.
 3. Bilag 2, tabel 3, 2. afsnit, affattes således:
»Korrektionsformlerne for malkekøer type 1 er baseret på kg energikorrigeret mælk (EKM), medens de tilsvarende type 2 formler er baseret på produceret kg mælk.
Har man ikke tilgængelige tal fra ydelseskontrollen, kan kg produceret mælk beregnes som kg leveret mælk x 1,055. Til beregning af kg EKM bruges følgende formel: Kg EKM = kg produceret mælk × (383×fedt% + 242×protein% + 783,2)/3140, hvor fedt% og protein% er bestemt ved kemiske analyser.« § 2 Bekendtgørelsen træder i kraft den 11. september 2013.
