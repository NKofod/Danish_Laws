Bekendtgørelse om tilskud til forsøg med energieffektive transportløsninger I medfør af tekstanmærkning nr. 121 ad § 28.55.02. på finanslov for finansåret 2013 fastsættes efter bemyndigelse:
Anvendelsesområde § 1. Transportministeren kan inden for de afsatte rammer, jf.
Administrationsgrundlaget for forsøgsordningen, give tilskud til forsøgsprojekter, der reducerer CO2-udledningen fra transport, herunder projekter, der afprøver mulighederne for mere energieffektive transportløsninger.
Administrationsgrundlaget vedlægges som bilag 1.
 Stk. 2. Ordningen skal administreres i overensstemmelse med Kommissionens forordning (EF) Nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 (Generel gruppefritagelsesforordning offentliggjort i EUT L214 af 9.8.2008, s. 3) og Kommissionens forordning (EF) nr. 1998/2006 af 15. december 2006 om anvendelse af EF-traktatens artikel 87 og 88 på de minimis-støtte, offentliggjort i EUT L379 af 28.12.2006 s. 5.
Tilskudsberettigede ansøgere § 2. Tilskud kan ydes til:
 1) Offentlige myndigheder, virksomheder eller institutioner.
 2) Private virksomheder, organisationer eller institutioner.
Stk. 2. Flere myndigheder, virksomheder, organisationer eller institutioner kan gennemføre forsøgsprojektet i samarbejde.
Dog kan kun én ansøgningsberettiget part være ansvarlig som tilskudsmodtager for anvendelsen af tildelte midler.
Ansøgning § 3. Ansøgning om tilskud skal indgives ved at anvende det til enhver tid gældende ansøgningsmateriale med skabelon for projektbeskrivelse og projektbudget, der ligger på Trafikstyrelsens hjemmeside.
 Stk. 2. En ansøgning om tilskud i 2013 skal være modtaget af Trafikstyrelsen senest den 15. august 2013.
 Stk. 3. Manglende overholdelse af et formkrav eller af en ansøgningsfrist kan føre til, at en ansøgning afvises uden behandling.
 Stk. 4. Trafikstyrelsen udarbejder en begrundet indstilling til transportministeren på grundlag af de modtagne ansøgninger.
 Stk. 5. I tilfælde af, at der er flere kvalificerede projekter, end der er afsat bevilling til, kan Trafikstyrelsen foreslå projekter begrænset eller koordineret.
Tilskudsbetingelser § 4. Trafikstyrelsen meddeler tilsagn og afslag i henhold til transportministerens afgørelse om udmøntning af midlerne fra puljen, jf. § 1.
 § 5. Trafikstyrelsen kan stille vilkår eller betingelser for tilskud eller tilsagn om tilskud.
Udbetaling af tilskud § 6. Trafikstyrelsen træffer afgørelse om udbetaling af tilskud efter ansøgning fra tilskudsmodtageren på baggrund af projektregnskab, jf. § 8, og dokumentation for afholdte udgifter og under forudsætning af, at projektet, eller den del af projektet, der søges om udbetaling for, er gennemført som angivet i ansøgningen og vilkår for tilsagnet.
Tilsyn § 7. Trafikstyrelsen fører tilsyn med, at reglerne i denne bekendtgørelse overholdes, og kan i denne forbindelse anmode om enhver oplysning til brug herfor fra tilskudsmodtageren.
 Stk. 2. I det omfang ansøgeren anvender samarbejdsparter, er ansøgeren forpligtiget til i nødvendigt omfang at fremskaffe de udbedte oplysninger fra den pågældende samarbejdspart.
Regnskab og revision § 8. Trafikstyrelsens til enhver tid gældende regnskabsinstruks for forsøgsordning med energieffektive transportløsninger og den til enhver tid gældende revisionsinstruks for forsøgsordning med energieffektive transportløsninger skal overholdes.
 Stk. 2. Den gældende regnskabsinstruks og den gældende revisionsinstruks vil være tilgængelige på Trafikstyrelsens hjemmeside.
Underretningspligt og bortfald af tilskud § 9. Tilskudsmodtageren er forpligtet til at underrette Trafikstyrelsen om ethvert forhold, der har betydning for meddelelse af tilsagn og udbetaling af tilskud eller for Trafikstyrelsens kontrol med overholdelse af fastsatte vilkår.
§ 10. Trafikstyrelsen kan træffe afgørelse om, at tilsagn helt eller delvist bortfalder, hvis ansøgeren ikke har opfyldt vilkårene for tilsagnet, jf. § 5, eller de forhold hvorpå tilsagnet er givet, ændres.
Trafikstyrelsen kan derudover træffe afgørelse om, at tilskud eller tilsagn om tilskud helt eller delvist bortfalder i tilfælde af følgende forhold:
1) tilskudsmodtager har givet urigtige eller vildledende oplysninger, 2) tilskudsmodtager tilsidesætter sin underretningspligt, jf. § 9, 3) projektet ikke gennemføres i overensstemmelse med den godkendte ansøgning samt eventuelle ændringer af projektet, der er godkendt af Trafikstyrelsen, 4) tilskudsmodtager opnår eller senere opnår tilskud fra anden side til budgetposter, som tilsagnet dækker, eller 5) betingelserne for tilskuddet, herunder den til enhver tid gældende regnskabsinstruks og den til enhver tid gældende revionsinstruks, ikke opfyldes.
Ændring af projekt § 11. Ændring af et projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål.
Ansøgning om ændring af et projekt skal godkendes af Trafikstyrelsen, inden ændringen iværksættes.
Ikrafttræden og ophævelse § 12. Bekendtgørelsen træder i kraft den 27. maj 2013.
 Stk. 2. Bekendtgørelse nr. 442 af 13. maj 2011 om tilskud til forsøg med energieffektive transportløsninger ophæves.
Trafikstyrelsen, den 23. maj 2013 Carsten Falk Hansen / Leif Lorenzen Bilag 1 Administrationsgrundlag for pulje til tilskud til energieffektive transportløsninger (2010-2013) 1. Grundlag for puljen Som led i aftale om en grøn transportpolitik mellem den tidligere regering, Socialdemokraterne, Dansk Folkeparti, Socialistisk Folkeparti, Det Radikale Venstre og Liberal Alliance er der afsat en pulje på 200 mio. kr.
Puljen udmøntes fra 2010-2013.
 Af aftalen fremgår følgende:
 »Parterne er enige om at afsætte en ramme på 200 mio.kr. inden for Infrastrukturfonden til forsøgsprojekter med henblik på at afprøve mulighederne for mere energieffektive transportløsninger inden for følgende temaer:
  Energieffektive busser i offentlig bustrafik og busser på alternative drivmidler.
  Større flåder af køretøjer, f.eks. i samarbejde med offentlige eller private virksomheder med en større bilpark.
 Partnerskaber med erhvervsvirksomheder og kommuner om transportplaner og systemløsninger.« 2. Udmøntning Ansøgningerne skal for at komme i betragtning have som formål at afprøve mulighederne for mere energieffektive transportløsninger med henblik på at reducere CO2-udledningen fra transporten.
Derudover er det et krav at forsøgsprojektet ikke er påbegyndt.
 I 2013 reserveres 7 mio. kr. af puljen til forsøgsprojekter, der omhandler anvendelse af gas som drivmiddel.
 Ved tildeling af tilskud lægges der vægt på følgende:
  At projektet bidrager til at fremme energieffektiv transport.
  At projektet bidrager til at nedbringe CO2-udledningen fra transportsektoren, og at teknologien/tiltaget har potentiale for udbredelse indenfor transportsektoren.
  At projektet bidrager med andre positive effekter end CO2-reduktion, f.eks. forbedret sikkerhed eller reduceret trængsel, støj eller luftforurening.
  At projektdeltagerne har de nødvendige kompetencer til at gennemføre projektet.
  At ansøger(e) kan stille med en væsentlig egenfinansiering, og at projektomkostningerne står i rimeligt forhold til den forventede CO2-reduktion.
  At projektet omfatter forsættelse eller udvidelse af et forsøg, der allerede er igangsat fra puljen, forudsat at forsøget forløber tilfredsstillende.
  At relevante myndigheders engagement og bidrag til projektet indgår som et vigtigt element i ansøgningen.
  At der er tale om projekter i større skala og med deltagelse af flere aktører.
For at sikre det fulde udbytte af tilskudsordningen er det afgørende, at viden fra projekterne forankres i Trafikstyrelsen.
Der vil derfor være krav om løbende afrapportering til Trafikstyrelsen af alle projekter, der ydes støtte til.
 Der vil eksempelvis kunne ydes støtte til projekter inden for:
  Effektivisering af person- og godstransport.
  Test og demonstration af mere energieffektive køretøjer.
  Test og demonstration af nye køretøjsteknologier.
  Test og demonstration af alternative drivmidler.
3. Økonomiske rammer Forsøgsordningen administreres i overensstemmelse med Kommissionens forordning (EF) Nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 (Generel gruppefritagelsesforordning). Tilskudsberettigede udgifter samt maximale støtteintensiteter for forskellige projekttyper fremgår af forordningen.
 Tilskud kan alternativt gives som de minimis-støtte i overensstemmelse med Kommissionens forordning (EF) nr. 1998/2006 af 15. december 2006 om anvendelse af EF-traktatens artikel 87 og 88 på de minimis-støtte.
Tilskudsmodtagere skal overholde de nævnte forordningers bestemmelser om kumulation og støttelofter.
Ved beregning af overholdelse af støttelofter, tages der hensyn til det samlede offentlige støttebeløb ydet til samme tilskudsberettigede omkostninger inklusiv støtte fra andre lokale, regionale, nationale eller EU-ordninger.
Det er et generelt krav i reglerne om statsstøtte, at tilskuddet skal have tilskyndelseseffekt.
Dvs. at tilskuddet skal medfører, at der foretages aktiviteter, der ikke ville være foretaget, hvis ikke tilskuddet blev ydet.
Dette betyder, at forsøgsprojektet først kan i gangsættes i forbindelse med udmøntning af midlerne fra puljen.
4. Procedure 4.1 Ansøgerkredsen Offentlige myndigheder, virksomheder og institutioner samt private virksomheder, organisationer og institutioner kan ansøge om tilskud.
4.2 Ansøgningsfrister Ansøgningsfristen fremgår af bekendtgørelsens § 3, stk. 2.
4.3 Ansøgningens indhold Det må generelt forlanges, at ansøgningerne er gennemarbejdede og konkrete.
 Ansøgningsberettigede kan ansøge Trafikstyrelsen med en ansøgning med følgende indhold:
 1) en beskrivelse af projektets indhold og organisering, herunder tidsplan for projektet.
 2) en plan for videndeling og formidling.
 3) en beskrivelse af projektets tilskyndelseseffekt, dvs. hvad gør projektet muligt, som ellers ikke ville være sket.
 4) risikoanalyse.
 5) en angivelse af det ansøgte beløb og samlede omkostninger ved projektet opdelt på projektets hovedaktiviteter.
 6) en angivelse af forventet CO2-besparelse.
 7) en beskrivelse af potentiale for markedsmæssig udbredelse.
 8) en beskrivelse af fremadrettede erfaringer og ny viden, der forventes opnået.
 9) en beskrivelse af projektets eventuelle sammenhæng med forskning i grøn transport.
 10) en beskrivelse af eventuelle sideeffekter af projektet.
4.4 Behandling af indkomne ansøgninger Trafikstyrelsen modtager, koordinerer og behandler ansøgningerne, og udarbejder en begrundet indstilling til transportministeren.
 Trafikstyrelsen meddeler tilsagn og afslag i henhold til transportministerens afgørelse inden for 4 måneder efter ansøgningsfristen.
4.5 Afrapportering Det er en forudsætning for tildeling af midler, at projektet indeholder en afrapportering af det endelige projekt samt en periodevis afrapportering af status for projektet.
Afrapporteringerne skal følge op på punkterne i ansøgningen.
Tidspunktet for de periodevise afrapporteringer fremgår af tilsagnsskrivelsen.
