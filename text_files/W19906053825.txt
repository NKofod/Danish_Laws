En klage til Landsskatteretten over den ved 18. alm. vurdering  

 foretagne ansættelse af ejendomsværdi og grundværdi for et sommerhus blev  

 indgivet mere end 3 år efter skyldrådets afgørelse.
Klageren påstod  

 vurderingen af sit sommerhus nedsat under henvisning til, at en  

 Landsskatteretsafgørelse vedr. et andet sommerhus i samme kommune to måneder  

 inden klagens indgivelse burde have afsmittende virkning for ansættelsen af  

 hans ejendom.
Landsskatteretten fandt ikke, at der var grundlag for at bortse  

 fra fristoverskridelsen, jf.
skattestyrelseslovens § 25 og afviste klagen.
Det bemærkedes samtidig,  

 at det i medfør af skattestyrelseslovens § 19 var Ligningsrådet, der  

 afgjorde, om en Landsskatteretskendelse skulle give anledning til at foretage  

 ændring af vurderingen af andre ejendomme i området.
 A klagede med påstand om nedsættelse over den af skyldrådet ved 18. alm.  

 vurdering pr. 1. januar 1986 foretagne ansættelse af ejendomsværdien og  

 grundværdien for et sommerhus.
 Det fremgik af sagens oplysninger, at meddelelse om skyldrådets ansættelse  

 var tilgået klageren ved kendelse af 25. maj 1987, og at klagen over denne  

 ansættelse var modtaget i Landsskatteretten den 2. oktober 1990.
 Klagen var således indgivet efter udløbet af den i § 25 i  

 skattestyrelsesloven fastsatte frist på 3 måneder for påklage til  

 Landsskatteretten.
 Klageren anførte som begrundelse for fristoverskridelsen, at  

 Landsskatteretten i august 1990 nedsatte vurderingen for en anden  

 sommerhusejendom i samme kommune, og klageren var af den opfattelse, at denne  

 afgørelse burde have afsmittende virkning for ansættelsen af hans ejendom.
 Da Landsskatteretten ikke, i det af klageren anførte, fandt grundlag for  

 at bortse fra klagefristens overskridelse, jf. bestemmelsen i  

 skattestyrelseslovens § 25, blev klagen afvist.
 Landsskatteretten bemærkede samtidig, at Ligningsrådet efter indstilling  

 fra Told- og Skattestyrelsen ifølge skattestyrelseslovens § 19 beslutter, om  

 en af Landsskatteretten afsagt kendelse angående vurdering af fast ejendom  

 giver anledning til at foretage ændring af vurderinger af andre ejendomme i  

 det pågældende område.
