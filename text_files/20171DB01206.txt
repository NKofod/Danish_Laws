Betænkning afgivet af Europaudvalget den 1. juni 2018 Betænkning over Forslag til folketingsbeslutning om en udfasning af Ankaraaftalen af 1963 om en associeringsaftale mellem EU og Tyrkiet [af Kenneth Kristensen Berth (DF) m.fl.]:
1. Udvalgsarbejdet Beslutningsforslaget blev fremsat den 23. marts 2018 og var til 1. behandling den 24. april 2018. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (S, V, LA, ALT, SF, KF) indstiller beslutningsforslaget til forkastelse ved 2. (sidste) behandling.
 Et mindretal i udvalget (DF og EL) indstiller beslutningsforslaget til vedtagelse uændret.
 Enhedslistens medlemmer af udvalget kan støtte forslaget, men påpeger, at det sker på baggrund af en anden begrundelse end forslagsstillernes.
I bemærkningerne til forslaget lægger forslagsstillerne megen vægt på det forhold, at aftalen giver borgere fra Tyrkiet mulighed for at komme til EU og Danmark for at arbejde og i den forbindelse modtage eventuelle sociale ydelser.
Forslagsstillerne er i den forbindelse bekymrede for, om aftalen fører til, at tyrkiske lønmodtagere sidestilles med andre EU-borgere.
Det er ikke Enhedslistens begrundelse for at støtte forslaget.
Enhedslisten har ikke noget imod, at udenlandske lønmodtagere kommer til Danmark for at arbejde, ligesom Enhedslisten heller ikke har noget imod, at danske lønmodtagere tager til udlandet for at arbejde.
Det afgørende for Enhedslisten er, at de lønmodtagere, som kommer til Danmark for at arbejde, uanset hvor de kommer fra, arbejder i Danmark på præcis de samme vilkår som herboende arbejdere.
Det er Enhedslistens holdning, at EU forhindrer Danmark i at føre en effektiv kamp mod social dumping, uagtet om lønmodtagerne kommer fra Tyrkiet, Portugal eller Polen.
 Enhedslisten er enig i, at Ankaraaftalen bør opsiges, men med den begrundelse, at aftalens præambel, som forpligter den til enhver tid siddende tyrkiske præsident til »at værne om freden og friheden«, ikke overholdes af det tyrkiske regime.
Der er talrige eksempler på, at præamblen ikke er opfyldt.
Som eksempler kan nævnes: den tyrkiske invasion af Afrin, der har medført, at det eneste fredelige område i den 6 år lange syriske borgerkrig er blevet forvandlet til et paradis for islamister og salafister, hvor plyndringer og etniske udrensninger er blevet hverdag; det forhold, at pressefriheden fortsat undermineres i Tyrkiet, hvor stort set alle kritiske medier er blevet lukket eller overtaget, og hvor redaktører og journalister er kastet i fængsel eller bruger mere tid på anklagebænken end på journalistisk arbejde; det forhold, at der finder overgreb sted på ytringsfriheden, hvor enhver kritik af præsidenten eller invasionen i Afrin affærdiges som støtte til terror og straffes med fængsel; og det forhold, at der foregår løbende undertrykkelse af politiske modstandere, bl.a. er næsten samtlige af de 59 parlamentsmedlemmer fra det prodemokratiske HDP-parti enten i fængsel eller på anklagebænken for helt absurde anklager, og over 10.000 medlemmer af partiet har de seneste år været fængslet.
 Enhedslisten er derfor af den opfattelse, at hvis EU vil tage kampen for fred og frihed alvorligt, bør man meddele Tyrkiet, at Ankaraaftalen er misligholdt og derfor bør afvikles.
 Et andet mindretal i udvalget (RV) vil ved 2. (sidste) behandling redegøre for sin indstilling til beslutningsforslaget.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kenneth Kristensen Berth (DF) nfmd.
Peter Kofod Poulsen (DF) Claus Kvist Hansen (DF) Mikkel Dencker (DF) Hans Kristian Skibby (DF) Karina Due (DF) Jan E.
Jørgensen (V) Marcus Knuth (V) Erling Bonnesen (V) Britt Bager (V) Bertel Haarder (V) Mads Fuglede (V) Christina Egelund (LA) Villum Christensen (LA) Rasmus Jarlov (KF) Jens Joel (S) Lars Aslan Rasmussen (S) Kaare Dybvad (S) Erik Christensen (S) fmd.
Mette Reissmann (S) Peter Hummelgaard Thomsen (S) Karin Gaardsted (S) Søren Søndergaard (EL) Nikolaj Villumsen (EL) Jette Gottlieb (EL) Rasmus Nordqvist (ALT) Christian Poll (ALT) Zenia Stampe (RV) Holger K.
Nielsen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
