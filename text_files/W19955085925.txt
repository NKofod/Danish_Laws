 Konkurrenceankenævnet har ophævet Konkurrencerådets beslutning i  

 medfør af konkurrencelovens § 12, stk. 1, om ophævelse af aftale om fælles  

 tilbudsgivning på leverencer af færdigblandet beton til Øresundsforbindelsen.
 Konkurrencerådet fandt, at en aftale om fælles tilbudsgivning på  

 leverancer til Øresundsforbindelsen mellem to danske og to svenske  

 producenter af færdigblandet beton skulle ophæves i medfør af  

 konkurrencelovens § 12.
 Konkurrencerådet har tidligere besluttet, at aftalen, der er indgået  

 mellem Unicon Beton I/S, Roskilde, 4K-Beton A/S, København, Betongindustri  

 AVB, Stockholm og AB Sydsted, Malmø, er anmeldelsespligtig i medfør af  

 konkurrencelovens § 5. Endvidere skulle der i henhold til konkurrencelovens §  

 11 optages forhandlinger med samarbejdsparterne med henblik på at få de  

 skadelige virkninger af aftalen bragt til ophør.
Baggrunden for, at Konkurrencerådet forlangte aftalen ophævet, var, at  

 selv om der i forbindelse med de afholdte § 11-forhandlinger med  

 samarbejdsdeltagerne var opnået tilsagn om, at en række konkrete  

 konkurrencebegrænsende bestemmelser ville blive ophævet, så ville aftalen  

 fortsat have konkurrencebegrænsende elementer, hvilket især skyldtes, at  

 aftalen omfatter alle kendte producenter af færdigblandet beton, som vil  

 kunne tænkes at være interesseret i at byde på betonleverancerne til  

 Øresundsforbindelsen.
Som følge af at aftalen ophæver konkurrencen mellem de  

 aktuelle tilbudsgivere, ville der kunne være en begrundet frygt for, at det  

 ikke var den mest effektive virksomhed, der ville få arbejdet, og dette ville  

 såvel på kort som på lang sigt kunne påvirke udviklingen på dette  

 markedsområde, der også vil omfatte kommende byggerier, hvor der er tale om  

 større anlægsarbejder, og herunder selvfølgelig især tilsvarende bro- og  

 tunnelprojekter.
Der var modtaget meddelelse fra EU-Kommissionen om, at den af  

 samarbejdsparterne anmeldte aftale ved et comfort letter er fritaget fra  

 forbudsreglerne i EØF-Traktatens Artikel 85, stk. 1, under henvisning til, at  

 Kommissionens Generaldirektorat for konkurrence ikke finder, at aftalen  

 mærkbart påvirker samhandlen mellem EU's medlemsstater.
De svenske  

 konkurrencemyndigheder, hvortil anmeldelse også er sket, havde oplyst, at man  

 endnu ikke havde afsluttet behandlingen af sagen.
Ankenævnet fandt, at det er helt sædvanligt ved denne type bro- og  

 tunnelarbejder, at hovedentreprenøren selv forestår betonleverencerne, samt  

 at det for parterne i Øresundsbeton I/S har været afgørende at skabe et  

 forretningsdygtigt alternativ til hovedentreprenørernes egenproduktion.
På  

 denne særlige baggrund finder ankenævnet ikke at kunne tilsidesætte  

 aftaleparternes anbringende om, at det til opfyldelse af formålet med aftalen  

 om samarbejde vil være nødvendigt med både dansk og svensk deltagelse i  

 projektet, og at det skal hvile på et bredt økonomisk fundament med  

 udnyttelse af hver af de deltagende parters faglige ressourcer.
 Endvidere bemærker ankenævnet, at det følger af det anførte, at der på  

 markedet for betonleverancer til Øresundsforbindelsen vil eksistere en  

 betydelig konkurrence mellem på den ene side hver af hovedentreprenørerne og  

 på den anden side interessentskabet, hvorfor ankenævnet finder, at  

 etableringen af Øresundsbeton ikke indebærer en konkurrencebegrænsning, der  

 medfører sådanne skadelige virkninger for konkurrence, at  

 interessentskabsaftalen i medfør af konkurrencelovens § 12, vil kunne kræves  

 ophævet.
År 1995, den 26. september afsagde Konkurrenceankenævnet i sagen j.nr.  

 95-75.535 Oresundsbeton I/S ctr.
Konkurrencerådet sålydende:
K E N D E L S E 1. Ved skrivelse af 21. august 1995 har advokat Morten Kofmann Christensen  

 på vegne Oresundsbeton I/S klaget over en af Konkurrencerådet den 10. august  

 1995 meddelt afgørelse, hvorved rådet i medfør af Konkurrencelovens § 12,  

 stk. 1, pålagde parterne i Oresundsbeton I/S at ophæve den indgåede  

 interessentskabsaftale af 23. januar 1995.
 Klageren har påstået afgørelsen ophævet.
 Konkurrencerådet har påstået afgørelsen stadfæstet.
 Klagen har af ankenævnet været tillagt opsættende virkning.
 Sagen har været mundtligt forhandlet.
 2. Konkurrencerådets skrivelse af 10. august 1995 er sålydende:
 »Ved skrivelse af 15. juni 1995 meddelte Konkurrencerådet, at den  

 aftale, De som advokat for samarbejdsdeltagerne i Oresundsbeton I/S har  

 indsendt til Konkurrencerådet, var anmeldelsespligtig i medfør af  

 konkurrencelovens § 5, stk. 1, samt at sekretariatet var blevet bemyndiget  

 til i medfør af konkurrencelovens § 11 at optage forhandlinger med  

 samarbejdsdeltagerne med henblik på at bringe aftalens skadelige virkninger  

 til ophør.
 Resultatet af den afholdte § 11-forhandling den 3. juli 1995 samt diverse  

 supplerende oplysninger har været forelagt Konkurrencerådet på Rådets møde  

 onsdag den 9. august 1995, hvor Rådet besluttede, at meddele Øresundsbeton  

 I/S, at de foreslåede ændringer i den indgåede aftale ikke i tilstrækkeligt  

 omfang medfører en ophævelse af aftalens skadelige virkninger for  

 konkurrencen, hvorfor aftalen mellem de fire producenter af færdigblandet  

 beton til Øresundsprojektet fortsat må anses at have de i lovens § 11 omtalte  

 skadelige virkninger for konkurrencen på dette marked og derfor i medfør af  

 konkurrencelovens § 12, stk. 1, kræves ophævet.
Rådet lagde herved bl.a. vægt på, at aftalen mellem de fire deltagere i  

 Oresundsbeton I/S omfatter de to største producenter af færdigblandet beton  

 på henholdsvis det danske og svenske marked, som hver for sig i kraft af  

 deres størrelse og finansielle styrke ville have været i stand til at påtage  

 sig leverancerne af færdigblandet beton alene.
Aftalen vil derfor udøve den i  

 lovens § 11 omtalte dominerende indflydelse på det pågældende markedsområde.
 Endvidere indebærer aftalen, at konkurrencen mellem de fire virksomheder,  

 der er de eneste aktuelle underleverandører af færdigblandet beton til  

 Øresundsprojektet ophæves, hvilket medfører skadelige virkninger for  

 konkurrencen og dermed effektiviteten i produktionen og omsætningen på dette  

 marked.
 Endelig forhindrer aftalen mellem de fire færdigbetonproducenter, at det  

 er den mest effektive virksomhed, der opnår kontrakt, hvilket kan påvirke  

 udviklingen i produktion og effektivitet på såvel kort som langt sigt.  .  

 . . ».
 3. Sagens baggrund.
 Interessentskabsaftalen af 23. januar 1995 er indgået mellem 4K-Beton A/S,  

 Unicon Beton I/S, Betongindustri AB og AB Sydsten.
 Oresundsbeton I/S blev i følge klageren stiftet med det formål at  

 kombinere parternes komplementære erfaringer, knowhow og ressourcer og derved  

 skabe mulighed for at opnå underentrepriseaftaler med de entreprenører, der  

 skal udføre Øresundsforbindelsen.
 Øresundskonsortiet har udbudt en kontrakt om udførelsen af en tunnel og to  

 kontrakter om udførelse af broer efter de fællesskabsretlige udbudsregler.  

 Kontrakten på tunnelen blev tildelt i juli 1995, medens de to kontrakter på  

 broerne forventes tildelt i november måned 1995.
Interessenterne i Oresundsbeton I/S deltager med hver 25%. Deltagelsen  

 indebærer ingen forpligtelse til at deltage i en senere  

 underentrepriseaftale.
Såfremt en sådan aftale de facto kommer på tale, skal  

 de af parterne i interessentskabet, der fortsat ønsker at deltage, indgå en  

 ny aftale.
 Under de afholdte § 11-forhandlinger har klageren tilkendegivet, at man  

 har taget rådets afgørelse om anmeldelsespligt i henhold til  

 konkurrencelovens § 5 til efterretning.
 De under forhandlingerne identificerede begrænsende vilkår i aftalens pkt.  

 10.03 - 10.06 - hvorefter ingen af interessenterne selv eller sammen med  

 andre kan afgive tilbud på levering af beton og mørtel m.v. til  

 Øresundsforbindelsen - har alle fire parter i interessentskabet erklæret sig  

 enige i kan udgå, hvilket er fastholdt under ankesagen.
4. Klagerens argumentation Klageren har anført, at der ikke foreligger en konkurrencebegrænsning, som  

 er skadelig for konkurrencen.
Betingelserne for at kunne meddele påbud om  

 ophævelse af den mellem parterne indgåede interessentskabskontrakt er derfor  

 ikke opfyldt.
 4.1 Det relevante marked skal defineres som levering af beton til  

 Øresundsforbindelsen, anlægget fra kyst til kyst mellem Danmark og Sverige.
Betonen hertil skal produceres i direkte tilknytning til Øresundsprojektet  

 på særlige anlæg udelukkende til dette formål.
Parternes eksisterende  

 produktionsanlæg er således uanvendelige, og en vurdering af parternes  

 markedsandele, det være sig hver for sig eller samlet, blandt producenterne  

 af færdigblandet beton i almindelighed er derfor uden relevans for sagen.
Markedssituationen og parternes stilling på markedet skal derimod vurderes  

 på baggrund af de potentielle betonleverandører til Øresundsforbindelsen.  

 Betonleverandører ved projekter i den omhandlede størrelsesorden er så godt  

 som altid entreprenørkonsortierne selv, og det er da også en del af  

 prækvalifikationen af entreprenørkonsortierne, at disse selv kan forestå  

 betonleverancerne.
Disse konsortier er sammensat med deltagelse af bygge- og  

 anlægsentreprenører fra hele Europa og i enkelte tilfælde endog fra USA.
Det  

 er sædvanligvis entreprenørerne selv, der ved sådanne store arbejdsopgaver  

 står for betonleverancerne.
I følgende tilfældigt opregnede større  

 brobyggerier i Norden forestod de udførende entreprenørkonsortier således  

 selv betonleverancen: Den ny Lillebæltsbro, Farøbroerne, Vejlefjordbroen,  

 Sallingsundbroen, Vestbroen (Storebælt), Østbroen (Storebælt), Vedabroen og  

 Olandsbroen.
 Kun i tre kendte tilfælde - tunneldelen (Storebælt), Alssundbroen og  

 Iglestabroen - er betonleverancerne blevet forestået af eksterne  

 betonvirksomheder som underleverandører.
Denne praksis har muligt også sammenhæng med, at entreprenørvirksomheder  

 er gearet til at geografisk flytte fra det ene projekt til det næste.
Det  

 samme gør sig ikke gældende for betonvirksomheder, der opererer fra  

 stationære produktionsanlæg.
Hertil kommer, at betonproduktionen til de store  

 broforbindelser både geografisk og produktionsmæssigt i øvrigt er en  

 integrerende bestanddel af entreprenørydelserne.
 De af Øresundskonsortiet prækvalificerede entreprenørkonsortier har da  

 også alle baseret deres tilbud på, at de selv skal forestå betonleverancerne.
 Når udenlandske betonproducenter ikke har deltaget ved store brobyggerier  

 i Norden, er årsagen hertil netop, at betonproduktion til sådanne store  

 anlægsarbejder ikke er en reel del af det almindelig marked for færdigbeton.
 Klageren har henvist til Europa-Kommissionens beslutning af 24. oktober  

 1988 i Europatunnel-sagen (88/568/EØF). I relation til den heri vurderede  

 »bygmesterkontrakt« er anført (præmis(16)), at:
»Markedet . . . geografisk set . . . omfatter anlægs-  

 og byggeprojekter i Europa og store projekter i hele Verden«, samt at:
 »De tjenesteydelser, som tunnelprojektet er forbundet med, udgør .  

 . . i hovedsagen er et verdensomspændende marked«.
 4.2 De to danske parter i Oresundsbeton I/S - 4K-Beton A/S og Unicon Beton  

 I/S - havde dannet Storebæltsbeton I/S og bød på betonleverancerne til  

 Storebæltsforbindelsen: men det lykkedes kun for disse parter at opnå  

 underleverancen på et af de tre delprojekter - tunneldelen - medens de  

 udførende entreprenørkonsortier selv forestod betonproduktionen på de øvrige  

 to - Vestbroen og Østbroen.
Der er relevante forskelle på leverancerne til Storebæltsforbindelsen og  

 Øresundsforbindelsen.
Betonleverandørens risici er væsentligt større på  

 Øresundsforbindelsen end på Storebæltsforbindelsen.
Tunnelen under Storebælt  

 er sammensat af ca. 65.000 delelementer, hver på kun ca. 3 (m3), medens der  

 til tunnelen under Øresund skal anvendes den dobbelte mængde beton fordelt på  

 blot 26 sænketunnelelementer.
Dette er også kommet til udtryk i betonprisen,  

 der vil blive væsentlig højere ved Øresundsforbindelsen.
Betonleverancerne til Øresundsforbindelsen besværliggøres endvidere af, at  

 der skal opereres både i Danmark og Sverige.
Arbejdspladsernes præcise  

 placering i henholdsvis Danmark og Sverige kendes først, når  

 Øresundskonsortiet har foretaget tildeling af kontrakterne.
På grund af  

 leverancernes omfang, kompleksitet og kravene til forsyningssikkerhed anses  

 det for en absolut betingelse, at leverandøren har praktisk viden og erfaring  

 i både Danmark og Sverige, hvilket ingen af parterne i Oresundsbeton I/S hver  

 for sig - ej heller gennem koncernforbundne selskaber - kan opfylde på  

 kommercielt forsvarlig måde uden at samarbejde.
Vigtigheden af dette forhold  

 ses også demonstreret af, at de entreprenørkonsortier, som Øresundskonsortiet  

 realitetsforhandler med, netop er sammensat med stærk deltagelse fra både  

 dansk og svensk side.
Det vindende konsortium på tunnelkontrakten på Øresundsforbindelsen har  

 også givet udtryk for dette forhold.
Såvel de danske som de svenske parter  

 tillægger det overordentlig stor betydning, at konsortiet sammensættes med  

 lokalkendskab.
Sådant lokalkendskab kan ikke »indkøbes« til  

 formålet, men kan kun erhverves gennem langvarig erfaring.
At det forholder  

 sig således, underbygges af det faktum, at også entreprenørkonsortierne er  

 sammensat med stærk deltagelse fra både dansk og svensk side.
4.3 Aftalen ophæver ikke konkurrencen mellem de fire parter i  

 interessentskabet.
På markedet for beton til Øresundsforbindelsen er der ikke  

 noget konkurrenceforhold mellem parterne, fordi de ikke magter at deltage  

 alene.
På det øvrige marked indebærer aftalen ingen begrænsninger i parternes  

 konkurrence.
 Aftalen indebærer ikke en begrænsning, men derimod en styrkelse af  

 konkurrencen.
Det er vigtigt for vurderingen af Oresundsbeton I/S, om en ophævelse vil  

 bidrage til, at flere end en enhed vil byde på underentrepriserne på levering  

 af beton til Øresundsforbindelsen.
Det er ikke klagerens opfattelse.
 Der er så store investeringer og risici forbundet med projektet, at ingen  

 af parterne hverken magter eller ud fra en kommerciel risikovurdering ønsker  

 at deltage i projektet alene eller i mindre enheder.
Når Konkurrencerådet hævder, at de fire parter er de eneste aktuelle  

 underleverandører af færdigblandet beton til Øresundsprojektet, er dette ikke  

 korrekt.
Andre betonleverandører end klageren har været i dialog med  

 prækvalificerede konsortier.
De fire parter er endvidere kun aktuelle som  

 underleverandører, såfremt de deltager indirekte gennem Oresundsbeton I/S.  

 Hvis rådets afgørelse derfor opretholdes, betyder det, at der ingen  

 underleverandører vil være, således at de vindende entreprenørkonsortier ikke  

 får glæde af et »kontroltilbud« på betonleverancerne, der  

 naturligvis udgør en væsentlig del af projektet.
De konkurrenceretlige interesser i Øresundsprojektet tilgodeses ved  

 Øresundskonsortiets udbud i henhold til de fællesskabsretlige  

 konkurrenceregler, selv om man ikke var forpligtet hertil, fordi der er tale  

 om en traktat mellem to lande.
En række konsortier er blevet prækvalificeret  

 og har afgivet bud i konkurrence med hinanden.
Når kontraktstildelingen er  

 afsluttet, ligger pris og andre forhold således fast, hvorfor Oresundsbeton  

 I/S' virksomhed kun kan indebære en skærpelse af konkurrencen.
Konsortierne  

 er forpligtet til at sikre, at arbejdet udføres bedst og billigst muligt.
Der  

 kan derfor ikke påvises yderligere samfundsmæssige interesser.
Klageren har rettet henvendelse til de prækvalificerede entreprenører kort  

 tid efter disses prækvalifikation.
De anprisninger, klageren er fremkommet  

 med i denne fase, lægger entreprenørerne næppe til grund, da der var tale om  

 almindeligt salgsmateriale.
Først senere - nemlig med de vindende  

 entreprenørkonsortier - skal der ske realitetsforhandlinger, og det er  

 oplysningerne under disse forhandlinger, som vil indgå i bedømmelsen.
De omhandlede betonleverancer har et så stort volumen, at ingen af  

 parterne i Oresundsbeton I/S ville kunne levere på egen hånd.
Det anslås, at  

 der til etablering af Øresundsforbindelsen skal anvendes mere end 1 mio. m3  

 beton.
Denne betonmængde svarer til ca. to tredjedele af hele årsproduktionen  

 af færdigblandet beton i Danmark.
Endvidere er der store investeringer og  

 risici forbundet med projektet, som skal udføres under vanskelige tekniske og  

 miljømæssige forhold.
 Parternes betonproduktion i årene 1992-94 sammenholdt med størrelsen af de  

 betonmængder, der skal anvendes ved Øresundsforbindelsen, viser i sig selv,  

 at parterne nødvendigvis må gå sammen i løsningen af leverancerne af beton.
Foruden selve leverancerne af færdigblandet beton og mørtel omfatter  

 projektet udarbejdelse af tilbud, kvalitetsstyring, transport, infrastruktur,  

 logistik samt foretagelse af prøvestøbninger og laboratorietests.
Endvidere  

 må det forudses, at de udvalgte entreprenørkonsortier vil kræve meget  

 betydelige finansielle garantier fra en eventuel udenforstående  

 betonleverandør.
Hertil kommer, at det ikke er muligt for nogen af parterne  

 på egen hånd at stille det fornødne mandskab til rådighed for udførelsen af  

 opgaverne inden for de givne tidsrammer.
Ingen af parterne råder over sådanne  

 uudnyttede mandskabsressourcer, der kan allokeres til Øresundsprojekt.
Derfor  

 vil det også af disse grunde være nødvendigt at poole parternes kapacitet.  

 Parterne har således ikke de fornødne erfaringer, knowhow og/eller andre  

 ressourcer til at kunne magte opgaven alene.
Parternes bagvedliggende koncerner og disses kapital kan ikke uden videre  

 medinddrages.
Hos parternes ejere er der simpelthen ikke vilje til at tillade  

 den øgede eksponering og tilføre den fornødne kapital, som optagelse af  

 underentreprisen på egen hånd ville nødvendiggøre i løbet af ganske kort tid.  

 Der kunne således let blive tale om, at en part i den periode, hvori  

 leverancen skulle udføres, måtte fordoble sin virksomheds størrelse med  

 hensyn til såvel mandskab som investeringer, omsætning og risikoeksponering,  

 hvilket ikke ville kunne undgå at skade hovedvirksomheden på længere sigt.  

 Når projektet herefter er afsluttet, skal der jo vendes tilbage til normale  

 tilstande.
Klageren kan ikke forvente direkte støtte fra nogen af interessenternes  

 koncernforbundne selskaber.
Dette kan illustreres ved, at den ene af de  

 svenske parter har tabt markedsandele i konkurrence med et andet af sit  

 moderselskabs datterselskaber, som også producerer beton.
Gennem samarbejdet i Oresundsbeton I/S skabes der mulighed for, at  

 parterne kan afgive bud på kontrakterne om levering af beton i  

 underentreprise, og dermed mulighed for at udnytte parternes samlede  

 erfaringer, knowhow og andre ressourcer.
Parterne har hver for sig vurderet,  

 at de alene ville have utilstrækkelige erfaringer, knowhow og/eller  

 ressourcer til at optræde som tilbudsgiver på betonleverancer til  

 Øresundsforbindelsen.
Alene den forberedende fase frem til og med afgivelse  

 af tilbud inklusive forprøvning indebærer omkostninger i størrelsesordenen 10  

 mio. kr.
I forbindelse med påbegyndelsen skønnes de nødvendige investeringer  

 til betonanlæg, maskiner, betonpumper, pramme, biler med videre at andrage i  

 størrelsesordenen 150-250 mio. kr. for hver af de tre delkontrakter, der  

 tilsammen kommer til at udgøre Øresundsforbindelsen.
Af hensyn til forsyningssikkerheden under støbeprocessen stilles der krav  

 om, at produktionsanlæggene er rigeligt dimensioneret, og at der er 100%  

 backupanlæg i form af egentlige reserveanlæg i samme størrelsesorden.
Ingen  

 af parternes eksisterende anlæg kan anvendes allerede på grund af disse  

 anlægs beliggenhed og allokering til anden produktion.
 Klageren er heller ikke bekendt med, at nogen skulle have klaget til rådet  

 over samarbejdet, hvilket vel også må være udtryk for, at markedet ikke  

 opfatter dette som medførende nogen ulovlig konkurrencebegrænsning.
Det er ikke nogen ny tanke i konkurrenceretten, at konkurrerende  

 virksomheder kan samarbejde om løsningen af opgaver, som de ikke ville kunne  

 løse hver for sig.
Det er således fast antaget i for eksempel de  

 fællesskabsretlige konkurrenceregler, at arbejdsfællesskaber til fælles  

 udførelse af en ordre, som de deltagende virksomheder ikke er i stand til at  

 udføre hver for sig, falder helt uden for artikel 85, stk. 1. Dette ses for  

 eksempel af pkt. 5 i Europa-Kommissionens såkaldte kooperationsmeddelelse  

 (EFT C 75 af 29. juli 1968 berigtiget i EFT C 84 af 28. august 1968).  

 Kommissionen anser således ikke aftaler for konkurrencebegrænsende, når de  

 alene går ud på at danne midlertidige arbejdsfællesskaber til fælles  

 udførelse af ordrer, såfremt de deltagende virksomheder med hensyn til de  

 ydelser, der skal leveres, ikke er konkurrenter eller ikke hver for sig er i  

 stand til at udføre ordrerne.
 Klageren har endelig påberåbt sig, at Europa-Kommissionen ved såkaldt  

 »comfort letter« har meddelt, at aftalen ikke mærkbart påvirker  

 samhandelen mellem medlemsstater.
5. Konkurrencerådets argumentation Konkurrencerådet har anført, at der foreligger et klassisk eksempel på en  

 skadelig konkurrencebegrænsning, idet interessentskabsaftalen forhindrer, at  

 parterne hver for sig afgiver tilbud på betonleverancer til  

 Øresundsforbindelsen.
De bestemmelser i aftalen, som klageren har accepteret  

 at ophæve, er ikke tilstrækkelige til at eliminere aftalens  

 konkurrencebegrænsende virkning.
Det afgørende anbringende for klageren er, at interessentskabets parter  

 ikke enkeltvis eller i mindre grupper kan magte opgaven at levere  

 færdigblandet beton til Øresundsforbindelsen.
Denne antagelse er imidlertid  

 ikke holdbar, og dermed falder klagerens samlede argumentation til jorden.
5.1 Klagerens stilling på de nationale markeder for beton har relevans.  

 Markedet skal vurderes ud fra de potentielle betonleverandører, og styrken af  

 den potentielle konkurrence må vurderes ud fra de pågældende aktørers  

 respektive markedsandele.
Det er derfor væsentligt at fremhæve  

 interessenternes dominans på de nationale markeder.
Klageren har da også  

 fremhævet parternes erfaring og styrke på de nationale markeder i  

 salgsmateriale til de prækvalificerede entreprenører.
Aftalen mellem de to danske og de to svenske producenter af færdigblandet  

 beton involverer de største producenter af færdigblandet beton på det danske  

 marked og de to betydeligste producenter på det svensk marked.
For de danske  

 virksomheder gælder det, at de to selskaber er dominerende på det danske  

 marked, idet de tilsammen har en markedsandel på ca. 70%, medens de to  

 svenske virksomheder har ca. 28% af salget på det svenske marked.
 Aftalen er i december måned 1994 anmeldt til den svenske  

 konkurrencemyndighed, men denne har ikke truffet nogen afgørelse.
Det har herudover vist sig, at udenlandske selskaber i vidt omfang holder  

 sig inden for deres lands egne grænser ved afgivelse af tilbud på store  

 brobyggerier.
Ved store brobyggerier i Norden har udenlandske producenter da  

 heller ikke deltaget i leverancerne af færdigbeton.
Når entreprenøren har afgivet sit samlede tilbud, vil der kun være et  

 tilbud tilbage, idet der på den ene side er entreprenøren og på den anden  

 side klageren.
Vælger entreprenøren at stå for betonleverancen selv, er der  

 slet intet marked: men ønsker entreprenøren at få den færdigblandede beton  

 leveret i underentreprise, vil det reelt kun kunne ske fra klageren.
 For levering af færdigblandet beton til Øresundsforbindelsen foreligger  

 således en konkurrencebegrænsning, der medfører eller vil kunne medføre  

 skadelige virkninger for konkurrencen og dermed effektiviteten i produktion  

 og omsætning af varer eller tjenesteydelser på dette marked, jf.  

 konkurrencelovens § 11.
5.2 De to danske deltagere i interessentskabet bød sammen gennem  

 fællesskabet Storebæltsbeton I/S på betonleverancerne til Storebæltsbroen og  

 opnåede leverancen til et af projekterne.
Denne ordre kan sammenlignes med  

 leverancerne til Øresundsforbindelsen.
Når de to danske deltagere i  

 Oresundsbeton I/S i forbindelse med Storebæltsprojektet mente at kunne klare  

 leverancerne af færdigblandet beton til alle disse tre projekter, er det  

 svært at forstå, hvorfor der på Øresundsforbindelsen skal være fire  

 interessenter til at forestå leverancerne af færdigblandet beton.
Det  

 afgørende må være, at disse to interessenter allerede har løst en stor  

 opgave.
Kravet om »lokalkendskab« kan næppe tillægges stor vægt.
Så  

 længe placeringen af produktionsenhederne endnu ikke er besluttet, har det  

 ingen mening at fremhæve kravet om lokalkendskab.
Hertil kommer, at  

 virksomheder, som arbejder internationalt, må besidde den fornødne  

 ekspertise, der gør det muligt at arbejde på tværs af landegrænser.
Den ene  

 danske klager opererer således allerede i både USA og Portugal.
 Ses der på sammensætningen af virksomheder hos de prækvalificerede  

 entreprenører, kan det konstateres, at det ikke kan være vitalt med lige  

 repræsentation fra henholdsvis svensk og dansk side, idet disse ikke er  

 sammensat på så vis.
5.3 Aftalen indebærer en begrænsning i konkurrencen og styrker ikke denne.  

 Dette ses allerede af, at det afgørende i aftalen netop er at sikre en  

 ophævelse af konkurrencen mellem de fire potentielle konkurrenter.
Det er  

 rigtigt, at aftalen etablerer en fælles optræden fra de fire interessenters  

 side i forhold til hver af de 3 hovedentreprenører, som får entreprisen, og  

 dermed styrker deres forhandlingsposition i forhold til disse.
Dette er dog  

 ikke udtryk for en styrkelse af konkurrencen over for disse, men tværtimod  

 udtryk for en begrænsning af konkurrencen mellem de fire interessenter.
Hvis  

 klageren får hele entreprisen på færdigblandet beton til  

 Øresundsforbindelsen, følger det af den indgåede aftale, at det mest  

 konservative tilbud skal lægges til grund.
Det dyreste tilbud skal med andre  

 ord være gældende.
Gennem aftalen bliver klageren derfor i stand til at opnå  

 højere priser, end der ellers ville kunne opnås, hvis interessentskabets  

 parter skulle konkurrere indbyrdes.
I så fald ville det være prisen, som var  

 afgørende.
Klageren har som begrundelse for samarbejdet særligt fremhævet, at den  

 risiko, der er ved at påtage sig arbejdet som underentreprenør, er væsentligt  

 større end normalt inden for denne branche.
Parterne i interessentskabet har  

 imidlertid alle så store kapitalinteresser bag sig, at det må antages, at de  

 hver for sig vil kunne påtage sig opgaven, såfremt de ønsker at levere til  

 Øresundsbyggeriet.
Ud fra en konkurrencemæssig synsvinkel må det endvidere  

 kræves, at spørgsmålet om kompensation for den større risiko ved dette  

 projekt må afgøres gennem konkurrencen på prisen og ikke gennem en  

 forudgående aftale mellem de potentielle tilbudsgivere.
En sammenligning mellem parternes leverancer på de nationale markeder med  

 leverancerne til Øresundsforbindelsen er uden relevans.
Produktionen til  

 Øresundsforbindelsen skal foregå på særlige, helt nye anlæg, der skal kunne  

 producere helt uden om parternes eksisterende anlæg.
 En sammenligning mellem parternes samlede årlige produktion viser så store  

 forskelle, at det må undre, at de deltager i interessentskabet med lige store  

 andele på 25%.
Mængden af beton og prisen herpå ligger i realiteten fast for så vidt  

 angår Øresundsforbindelsen.
Hertil kommer, at anlæggene kan afskrives over en  

 relativt kort periode.
I den relation er prisen på 1200 kr. pr. m3  

 sammenholdt med den sædvanlige betonpris på 650 kr. pr. m3 høj.
Det er derfor  

 overraskende, at klageren kan hævde, at der er en væsentlig risiko ved  

 deltagelse i projektet.
I de tilfælde, hvor det er tilladt i henhold til de fællesskabsretlige  

 konkurrenceregler, at der samarbejdes mellem virksomheder, fordi der herved  

 sker en styrkelse af konkurrencen, er der tale om et samarbejde mellem en  

 række små virksomheder og få store virksomheder.
Et sådant samarbejde giver  

 de små virksomheder mulighed for en konkurrence med store virksomheder, som  

 ellers ikke ville være mulig.
En sådan situation foreligger slet ikke for så  

 vidt angår parterne i interessentskabet.
Sagen om Europatunnelen kan derfor  

 ikke tillægges betydning.
 For så vidt angår det af klageren påberåbte »comfort letter«  

 fastslår dette ikke, at der ikke foreligger en konkurrencebegrænsning, men  

 derimod at aftalen ikke mærkbart påvirker samhandelen.
Klageren skal optræde som underleverandør til hovedentreprenørerne og har  

 hævdet, at det konkurrencemæssigt har den betydning, at priserne næsten er  

 givet på forhånd, fordi hovedleverandøren er bundet af det tilbud, der er  

 afgivet til bygherren.
Aftalens samfundsmæssige betydning er derfor  

 reduceret, når henses til, at prisen i hovedentreprisen er afgjort ved  

 bygherrens accept af det samlede tilbud.
Det er imidlertid rådets opfattelse,  

 at der ud fra en konkurrenceretlig vurdering af aftalens samfundsmæssige  

 betydning især må lægges vægt på, at konkurrencen mellem de fire virksomheder  

 ophæves.
Det er til hinder for, at den mest effektive af virksomhederne opnår  

 kontrakt på udførelsen af de enkelte underentrepriser, hvilket kan påvirke  

 udviklingen i produktion og effektivitet på såvel kort som langt sigt.
Selv om klageren har accepteret ophævelse af nogle bestemmelser i  

 interessentskabskontrakten, er bestemmelserne i § 1, der fastslår parternes  

 fælles optræden ved tilbudsgivningen, opretholdt.
Dette indebærer, at  

 parterne vil handle samordnet ved tilbudsafgivelsen, og dermed vil der være  

 tale om en ophævelse af deres indbyrdes konkurrence med hensyn til  

 tilbudsgivningen på Øresundsbyggeriet, da de i forhold til  

 udbyder/hovedentreprenøren vil optræde som en virksomhed.
I den forbindelse  

 må der lægges vægt på, at aftalen er indgået mellem fire af de største  

 producenter af færdigblandet beton, som hver for sig i kraft af sin størrelse  

 og finansielle styrke ville have været i stand til at påtage sig leverancerne  

 af færdigblandet beton alene.
Det er selve samarbejdet mellem de fire største udbydere af færdigblandet  

 beton, der medfører den væsentligste konkurrencebegrænsning.
Realistisk  

 betragtet vil den eneste potentielle »konkurrent« til konsortiet  

 være hver af hovedentreprenørerne selv.
Hertil kommer, at det kan tænkes, at  

 samarbejdet mellem parterne vil kunne udbygges også til at omfatte andre dele  

 af markedet, hvilket vil kunne medføre permanente skadelige virkninger for  

 konkurrencen.
6. Ankenævnets bemærkninger Efter de foreliggende oplysninger må ankenævnet lægge til grund, at det  

 ved broarbejder som de omhandlede er helt sædvanligt, at vedkommende  

 hovedentreprenører selv forestår betonleverancerne.
For parterne i det  

 etablerede betoninteressentskab har det herefter været afgørende at skabe et  

 forretningsdygtigt alternativ til hver af de 3 hovedentreprenørers  

 egenproduktion.
 På denne særlige baggrund kan ankenævnet ikke forkaste klagerens  

 anbringende om, at det til opfyldelse af dette formål har været nødvendigt at  

 danne et selskab som det omhandlede med både dansk og svensk deltagelse, med  

 et bredt økonomisk fundament og med udnyttelse af hver af de deltagende  

 parters faglige ressourcer.
 Idet det endvidere følger af det anførte, at der på markedet for  

 betonleverancer til Øresundsforbindelsen vil eksistere en betydelig  

 konkurrence mellem på den ene side hver af hovedentreprenørerne og på den  

 anden side klageren, finder ankenævnet, at etableringen af det omtvistede  

 interessentskab ikke indebærer nogen konkurrencebegrænsning, der medfører  

 sådanne skadelige virkninger for konkurrencen, at interessentskabsaftalen i  

 medfør af konkurrencelovens § 12, jf. § 11, har kunnet kræves ophævet.
 Ankenævnets ophæver derfor Konkurrencerådets afgørelse.
 Herefter bestemmes:
 Konkurrencerådets afgørelse af 10. august 1995 ophæves.
 Klageafgiften skal tilbagebetales klageren.
Christian Hjorth-Andersen Jens Fejø Poul Sørensen Udskriftens rigtighed bekræftes.
 Konkurrenceankenævnet, den 26. september 1995.
Jens Denckert Sekr.
