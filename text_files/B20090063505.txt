 Kapitel 1   Formål og struktur m.v.
Kapitel 2   Adgang Kapitel 3   Indhold m.v.
 Kapitel 4   Prøver, eksamen og bedømmelse m.v.
Kapitel 5   Studieordning Kapitel 6   Andre regler Kapitel 7   Ikrafttrædelses- og overgangsbestemmelser Bekendtgørelse om diplomuddannelse i skat I medfør af § 11, stk. 2, § 13, stk. 4, § 15, § 16, § 19, nr. 1, litra a og b, § 20, § 22, § 30, stk. 2, og § 32, nr. 1, i lov om erhvervsrettet grunduddannelse og videregående uddannelse (videreuddannelsessystemet) for voksne, jf. lovbekendtgørelse nr. 1051 af 29. august 2007, fastsættes:
Kapitel 1 Formål og struktur m.v.
 § 1. Diplomuddannelsen i skat har til formål at give den uddannede viden om og forståelse af det skattefaglige områdes praksis, teori og metode på et niveau, der kvalificerer den uddannede til selvstændigt at kunne identificere og vurdere skattefaglige problemstillinger, løse praksisnære og komplekse opgaver samt varetage specialistfunktioner inden for det skattefaglige område.
 Stk. 2. Uddannelsen gennemføres på et niveau, der sammen med mindst 2 års relevant erhvervserfaring, jf. § 6, stk. 3, svarer til niveauet for en bacheloruddannelse.
 § 2. Diplomuddannelsen i skat er en erhvervsrettet videregående deltidsuddannelse, der udbydes som åben uddannelse.
 Stk. 2. Uddannelsen er normeret til 1 studenterårsværk. 1 studenterårsværk er en heltidsstuderendes arbejde i et år og svarer til 60 point i European Credit Transfer System (ECTS-point).
Stk. 3. Uddannelsen skal være afsluttet senest 6 år efter studiestart.
Institutionen kan ved usædvanlige forhold dispensere herfra.
§ 3. Den, der har gennemført diplomuddannelsen i skat, har ret til at anvende bogstaverne DT efter sit navn som betegnelse for uddannelsen.
Den engelske betegnelse er: Diploma of Taxation Matters.
 § 4. Diplomuddannelsen i skat udbydes af institutioner, der er godkendt hertil af Undervisningsministeriet.
 § 5. Institutionen bestemmer selv, hvor mange studerende den vil optage, medmindre Undervisningsministeriet fastsætter et årligt minimums- eller maksimumstal for optagelseskapaciteten.
 Stk. 2. Udbud af uddannelsen skal annonceres offentligt.
Kapitel 2 Adgang § 6. Adgang til diplomuddannelsen i skat er betinget af, at ansøgeren har gennemført 1) en relevant erhvervsakademiuddannelse (KVU), 2) en relevant videregående voksenuddannelse (VVU) eller 3) relevant uddannelse på mindst samme niveau som nr. 1-2.
 Stk. 2. Institutionen kan optage ansøgere, der ikke opfylder adgangskravene i stk. 1, men som ud fra en konkret vurdering har uddannelsesmæssige forudsætninger, der kan sidestilles hermed.
 Stk. 3. Ud over at opfylde kravet i stk. 1 eller 2 skal ansøgere have mindst 2 års relevant erhvervserfaring efter gennemført adgangsgivende uddannelse.
Kapitel 3 Indhold m.v.
 § 7. Diplomuddannelsen i skat omfatter efter nærmere regler fastsat i studieordningen, jf. § 9, stk. 2, nr. 2:
 1) Obligatoriske moduler svarende til 18 ECTS-point.
2) Valgfri moduler valgt inden for uddannelsens faglige område svarende til 27 ECTS-point, 3) Afgangsprojekt svarende til 15 ECTS-point.
 Stk. 2. I afgangsprojektet skal den studerende inden for et af institutionen godkendt emne i tilknytning til uddannelsens moduler dokumentere, at niveauet for uddannelsen er opnået.
 Stk. 3. De enkelte moduler i diplomuddannelsen i skat skal være på minimum 5 ECTS-point.
Kapitel 4 Prøver, eksamen og bedømmelse m.v.
§ 8. Hvert modul i uddannelsen afsluttes med en bedømmelse.
Regler herom fastsættes i uddannelsens studieordning, jf. § 9, stk. 2, nr. 4.
 Stk. 2. Afgangsprojektet, jf. § 7, stk. 1, nr. 3, afsluttes med individuel bedømmelse med ekstern censur.
 Stk. 3. For prøver, eksamen og bedømmelse m.v., gælder i øvrigt reglerne i bekendtgørelse om prøver og eksamen i erhvervsrettede uddannelser (eksamensbekendtgørelsen) og bekendtgørelse om karakterskala og anden bedømmelse (karakterskalabekendtgørelsen).
 Stk. 4. Der oprettes et landsdækkende censorkorps for diplomuddannelsen i skat.
Kapitel 5 Studieordning § 9. Institutioner, der udbyder diplomuddannelsen i skat, udarbejder i fællesskab en studieordning. Ændringer i studieordningen sker i samarbejde mellem de udbydende institutioner.
 Stk. 2. Studieordningen skal indeholde de regler, som institutionerne i henhold til denne bekendtgørelse fastsætter om:
 1) Adgangsgivende uddannelse, jf. § 6, stk. 1.
 2) De enkelte moduler i diplomuddannelsen, jf. § 7, stk. 1:
 a) Mål.
 b) Indhold.
 c) Omfang, angivet i ECTS-point.
 d) Undervisnings- og arbejdsformer.
 e) Tidsmæssig placering, herunder tilrettelæggelse som heltid og deltid.
 f) Angivelse af hvilke moduler der er obligatoriske, jf. § 7, stk. 1, nr. 1.
 3) Udarbejdelse af afgangsprojekt, jf. § 7, stk. 2.
 4) Bedømmelse, jf. § 8.
 5) Overgangsordninger, jf. § 10, stk. 2.
 6) Merit, jf. § 11.
 Stk. 3. Ud over regler fastsat i henhold til denne bekendtgørelse indeholder studieordningen regler fastsat i henhold til eksamensbekendtgørelsen.
 Stk. 4. Der skal af studieordningen fremgå, at institutionen, når det er begrundet i usædvanlige forhold, kan dispensere fra de regler i studieordningen, der alene er fastsat af institutionen.
 § 10. Ved udarbejdelse af studieordning og væsentlige ændringer heraf indhenter institutionerne udtalelse fra aftagerrepræsentanter og fra censorformandskabet, jf. eksamensbekendtgørelsen.
 Stk. 2. Studieordningen og væsentlige ændringer heraf skal træde i kraft ved et studieårs begyndelse og skal indeholde de fornødne overgangsordninger.
Stk. 3. Gældende studieordninger skal være offentligt tilgængelige på institutionernes hjemmesider senest ved et studieårs begyndelse.
Institutionen orienterer studerende om studieordningen.
Kapitel 6 Andre regler § 11. Beståede uddannelseselementer fra en anden dansk eller udenlandsk videregående uddannelse kan efter institutionens afgørelse i det enkelte tilfælde eller efter regler fastsat i studieordningen, jf. § 9, stk. 2, nr. 6, træde i stedet for uddannelseselementer, der er omfattet af denne bekendtgørelse (merit). Afgørelsen træffes på grundlag af en faglig vurdering af ækvivalensen mellem de berørte uddannelseselementer.
§ 12. Undervisningsministeriet kan tillade fravigelse fra denne bekendtgørelse som led i forsøg.
Samtidig fastsætter ministeriet forsøgets varighed og rapporteringsformen.
 Stk. 2. Undervisningsministeriet kan dispensere fra bekendtgørelsen ved usædvanlige forhold.
§ 13. Institutionens afgørelser i henhold til denne bekendtgørelse kan indbringes for Undervisningsministeriet, når klagen vedrører retlige spørgsmål.
Klagen indgives til institutionen, der afgiver en udtalelse, som klageren skal have lejlighed til at kommentere inden for en frist af mindst 1 uge.
Institutionen sender klagen til ministeriet vedlagt udtalelsen og klagerens eventuelle kommentarer hertil.
 Stk. 2. Fristen for at indgive klage efter stk. 1 er 2 uger fra den dag, afgørelsen er meddelt klageren.
Kapitel 7 Ikrafttrædelses- og overgangsbestemmelser § 14. Bekendtgørelsen træder i kraft den 1. august 2009, og har virkning for studerende, der begynder på diplomuddannelsen i skat den 1. august 2009 eller senere.
 § 15. Bekendtgørelse nr. 947 af 24. november 2002 om den skattefaglige diplomuddannelse ophæves, jf. dog stk. 2.
 Stk. 2. Studerende, der er begyndt på den skattefaglige diplomuddannelse før den 1. august 2009, kan færdiggøre uddannelsen efter bekendtgørelsen nævnt i stk. 1. Uddannelsen skal dog være afsluttet senest den 1. august 2012.
