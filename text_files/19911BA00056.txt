Nr BSF 56 Forslag til folketingsbeslutning om oprettelse af klagenævn for det  

 almennyttige boligområde Fremsat af Kirsten Jacobsen (FP) Kim Behnke (FP) Annette Just (FP) Pia  

 Kjærsgaard (FP) den 30. januar 1992 Folketinget pålægger regeringen snarest muligt at fremsætte de nødvendige lovforslag, der sikrer, at der oprettes klagenævn for det almennyttige boligområde, herunder ungdomsboligområdet, svarende til huslejenævnene på det private boligområde.
Bemærkninger til forslaget Det ønskes med forslaget sikret, at lejerne i det almennyttige byggeri,  

 der er lige så svage i forholdet til boligforeningerne, som lejerne på det  

 private boligområde er i forholdet til grundejerne, får samme retsstilling  

 som lejerne i det private byggeri.
Ejerformen ændrer ikke ved, at den enkelte  

 lejer i forholdet til boligselskabet kan komme i de samme konflikter som  

 lejerne på det private område.
Derfor må der sikres ensartede vilkår.
Klagenævnene skal kun oprettes i de kommuner, hvor boligreguleringsloven  

 er gældende.
Det er således kommunerne selv, der bestemmer, om ordningen skal  

 være gældende.
Klagenævnene skal have samme kompetence som huslejenævnene med  

 de naturlige begrænsninger, der følger af boligbyggerilovens bestemmelser,  

 men dog således, at nævnene skal kunne ændre ved fastsættelsen af  

 driftsudgifterne, herunder særligt administrationsudgifterne, og hensættelser  

 til formål uden direkte tilknytning til ejendommen.
Derved sikres, at lejerne  

 ikke kommer til at betale mere end nødvendigt, ligesom det offentlige og  

 dermed skatteyderne ikke via bl.a. boligstøtten kommer til at betale mere end  

 nødvendigt.
 Klagenævnene vil fjerne den omkostningsrisiko, der for den enkelte lejer  

 er forbundet med, at konflikter skal løses i boligretten, ligesom  

 sagsbehandlingstiden i forbindelse med konflikter vil kunne reduceres  

 væsentligt.
 De konflikter, som klagenævnene bl.a. vil skulle behandle, er tvister om  

 varmeregnskaber og ikke mindst fraflytningssager, der ofte giver anledning  

 til store problemer.
 Klagenævnene skal sammensættes på samme måde som huslejenævnene, dog  

 således, at grundejerrepræsentanten erstattes af en repræsentant for  

 boligselskaberne.
