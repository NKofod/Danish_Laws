Bilag 1 Bilag 2 Betænkning afgivet af Udenrigsudvalget den 22. april 2010 Betænkning over Forslag til lov om etablering af Institut for Flerpartisamarbejde [af ministeren for udviklingsbistand (Søren Pind)] 1. Ændringsforslag 2. Udvalgsarbejdet Møder Høring Spørgsmål 3. Indstillinger og politiske bemærkninger 4. Ændringsforslag med bemærkninger Ændringsforslag Til § 5 Af et flertal (udvalget med undtagelse af EL):
 1) I stk. 2 ændres »9 medlemmer udpeges af de politiske partier, der på tidspunktet for udpegningen er repræsenteret i Folketinget« til: »9 medlemmer udpeges af Folketinget«.
[Præcisering af reglerne om udpegning af bestyrelsen] Bemærkninger Til nr. 1 Michael Aastrup Jensen V Ellen Trane Nørby V Peter Juel Jensen V Karsten Lauritzen V Malou Aamund V nfmd.
Søren Espersen DF Tina Petersen DF Helle Sjelle KF Marion Pedersen V fmd.
Jeppe Kofod S Mogens Lykketoft S Mette Gjerskov S Kirsten Brosbøl S Steen Gade SF Anne Baastrup SF Jørgen Poulsen RV Frank Aaen EL Liberal Alliance, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 160 Oversigt over spørgsmål og svar vedrørende L 160 Bilag 2 Fire af udvalgets spørgsmål til ministeren for udviklingsbistand og dennes svar herpå Spørgsmålene og svarene er optrykt efter ønske fra V, S, DF, SF, KF og RV.
 Spørgsmål 1:
Vil ministeren redegøre for erfaringerne i Norge og Sverige med tilsvarende tiltag til søsterpartistøtte? Svar:
 Der er for nylig gennemført evalueringer af det Norske Center for Demokratistøtte (NDS) og af det svenske demokratistøtteprogram gennemført af organisationer tilknyttet de svenske partier (Party Affiliated Organizations  PAOs).
Evalueringsrapporterne konkluderer, at det er relevant at støtte udviklingen af demokratiske systemer og pluralistiske partisystemer i udviklingslandene som led i indsatsen mod fattigdomsbekæmpelse, men at det er vanskeligt at påvise, at de norske og svenske programmer har haft en langsigtet effekt i forhold til de overordnede mål.
Projekterne har bidraget til at igangsætte udviklingsprocesser i de enkelte samarbejdsorganisationer og styrket indsigt og kompetencer hos enkeltpersoner i udviklingslandene, men det er vanskeligt at vurdere, hvorvidt disse forandringer på sigt vil føre til en styrkelse af pluralistiske partisystemer på et mere systemisk niveau.
Det påpeges, at de svenske og norske partier har visse komparative fordele i forhold til andre bistandsaktører inden for demokratistøtte p.g.a. deres personlige og praktiske kendskab til partiarbejde i demokratiske samfund, deres internationale netværk, deres forståelse for det »politiske håndværk« og deres evne til at opnå adgang til og opbygge tillidsfulde relationer til deres ligemænd i udviklingslandene.
Til gengæld har de svenske og norske partier været tilbøjelige til at fokusere på behovene hos hver deres samarbejdspartnere og ikke i tilstrækkelig grad haft øje for nødvendigheden af også at se på det samlede partisystem og den overordnede politiske kontekst i partnerlandene.
Ifølge den norske rapport har de norske politiske partier ikke haft en overordnet partnerskabsstrategi og ikke reflekteret tilstrækkeligt systematisk over, hvilke særlige demokratiske erfaringer og kompetencer det kunne være relevant at overføre til deres partnere i udviklingslandene, og hvilke metodiske tilgange der var bedst egnet til formålet.
Rapporten kritiserer den manglende gensidige informationsudveksling og fælles læring inden for rammerne af det norske center og de norske politikeres manglende lydhørhed over for input fra bestyrelsesmedlemmer fra forskningsverdenen og fra centrets sekretariat.
En lignende kritik af manglende læring på tværs af de svenske politiske partiers erfaringer er indeholdt i den svenske rapport.
 Begge rapporter påpeger, at mangelfuld projektforberedelse og kvalitetskontrol, utilfredsstillende projektstyring, monitorering og evaluering samt en projektportefølje bestående af mange små ukoordinerede projekter samlet set har ført til en mindre effektiv ressourceudnyttelse.
 Både den norske og svenske rapport konkluderer, at der fortsat bør ydes støtte til udvikling af pluralistiske partisystemer med inddragelse af de norske og svenske politiske partier, men at der er behov for ændringer af de hidtidige fremgangsmåder.
 De norske og svenske evalueringsrapporter kan med fordel danne grundlag for den kommende bestyrelses drøftelser af tilrettelæggelsen af det kommende danske instituts virksomhed, så de beskrevne faldgruber kan undgås.
 I lovforslaget om etablering af et dansk institut for flerpartisamarbejde er det søgt at tage højde for en række af erfaringerne fra Sverige og Norge, f.eks. ved at understrege behovet for samspil med den øvrige danske udviklingsbistand og andre internationale partneres indsatser og ved at lægge op til, at instituttet skal have retningsliner for forberedelse af projektforslag af hensyn til kvalitetssikringen.
 Spørgsmål 2:
Vil ministeren kommentere kronik i Berlingske Tidende torsdag den 25. marts 2010 af Jørgen Elklit? Svar:
Jørgen Elklit skriver i sin kronik, at »der er et helt åbenbart behov for at styrke de politiske partier« i udviklingslandene, og at udviklingen af velfungerende og bæredygtige politiske partier »er et af de rigtigt svage led i de fleste demokratiseringsprocesser«.
Det glæder mig, at Elklit er enig i, at vi med lovforslaget om etablering af et Institut for Flerpartisamarbejde tager fat på et meget relevant problem.
Jørgen Elklit er til gengæld ikke enig i den løsningsmodel, der lægges op til med lovforslaget, nemlig et institut, der inddrager Folketingets politiske partier i demokratisamarbejdet og kan yde støtte i form af både tværpolitisk, systemorienteret støtte og søsterpartistøtte.
Elklit mener desuden, at erfaringer fra andre lande viser, at partistøtte er svært, og at det er vanskeligt at måle effekten af indsatserne.
Danske parlamentarikere har personlige erfaringer med den til tider vanskelige balancegang mellem konkurrence og samarbejde, som præger demokratier med flerpartisystemer, og kan bidrage med disse erfaringer i partistøtteprojekter af begge slags.
Det vil være op til instituttets bestyrelse at sikre, at instituttets projektportefølje i de enkelte partnerlande er sammensat, så projekterne ikke bliver kontraproduktive men derimod komplementære.
Bestyrelsen vil også skulle sikre, at projekterne er lokalt forankret, og inddrager erfaringer fra andre internationale flerpartistøtteinstitutter eller andre internationale partnere.
Jørgen Elklit har ret i, at det kan være vanskeligt at måle effekten af indsatser på »bløde« områder som demokratistøtte.
I den nye strategi for dansk udviklingspolitik lægger jeg op til, at vi skal videreudvikle måling af resultater og styrke den interne læring samt øge samarbejdet med nationale og internationale aktører om dokumentation af resultater og udveksling af viden.
Det vil være naturligt, at det kommende Institut for Flerpartisamarbejde engagerer sig i internationalt samarbejde om metodeudvikling inden for sit område.
 Spørgsmål 4:
Vil ministeren forholde sig til høringssvarenes kritik af, at de centrale begreber »søsterpartier« og »demokrati« giver en snæver ramme og er for uklart defineret i lovforslaget, til at det giver et fornuftigt arbejdsgrundlag? Svar:
Den forståelse af begrebet »søsterpartier«, som er lagt til grund for lovforslaget, tager udgangspunkt i, at man med begrebet »søsterpartier« almindeligvis forstår partier, som holdningsmæssigt eller ideologisk set ligger på linje med hinanden, og som f.eks. er med i samme internationale sammenslutning af partier.
Det vil være en af institutbestyrelsens første opgaver at udarbejde en operationalisering af begrebet.
Nogle af høringssvarene kritiserer, at instituttets fokus på kapacitetsopbygning af politiske partier er for snæver og ikke lægger op til en bredt defineret demokratistøtte.
Det bemærkes hertil, at både de almindelige bemærkninger og bemærkningerne til de enkelte bestemmelser er revideret i det endeligt fremsatte lovforslag i forhold til den version af lovforslaget, der blev sendt i offentlig høring.
Det fremgår nu af det fremsatte lovforslag, at instituttets virksomhed er tænkt som et supplement til den eksisterende danske demokratistøtte, og ikke en erstatning for eller et alternativ til den hidtidige indsats.
Instituttet forudses at fokusere på en særlig niche i det samlede spektrum af demokratiske institutioner og aktører, nemlig støtten fra politiske partier til politiske partier, herunder deres samlede rammevilkår og funktionsmåde.
Andre elementer i den danske demokratistøtte f.eks. støtte til udvikling af et stærkt civilsamfund, frie medier, ombudsmandsinstitutioner m.v. vil blive videreført.
Der vil også fortsat kunne indgå indsatser til støtte for partisystemer i bilaterale sektorprogrammer.
 Spørgsmål 5:
Hvordan vil man sikre åbenhed og kontrol omkring uddeling af midlerne? Svar:
Hvad angår åbenhed og kontrol omkring uddeling af midlerne til danske partnere, vil instituttet som en institution indenfor den offentlige forvaltning være omfattet af bl.a. forvaltningsloven og offentlighedsloven, og det foreslås i lovforslaget, at Rigsrevisor forestår revisionen af instituttets regnskaber.
Udviklingsministeren forudses at fastlægge retningslinjer for instituttets budgetlægning, regnskabsaflæggelse og revision.
 Desuden vil de danske partnere have ansvar for at sikre regnskabsaflæggelse fra deres lokale partnere for midler anvendt til aktiviteter i partnerlandet i medfør af gældende retningslinjer for administration af dansk bistand til udviklingslandene.
 I tilfælde af lokale partneres manglende administrative kapacitet vil dansk støtte til opbygning af den nødvendige kapacitet kunne indgå som en del af den danske støtte til opbygning af organisatorisk kapacitet og styrkelse af internt medlemsdemokrati og åbenhed i partnerorganisationen.
