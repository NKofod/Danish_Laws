Nr LSF 142 Forslag til Lov om styrelsen af DSB m.v.
Fremsat af trafikministeren (Jan Trøjborg) den 18. januar 1995 Vedtaget ved tredjebehandling den 28. marts 1995 Lov nr. 230 af 04/04/1995 § 1. DSB er en statsvirksomhed under Trafikministeriet.
 § 2. DSB ledes af en bestyrelse og en administrerende direktør.
 Stk. 2. Trafikministeren kan for at tilgodese samfundsmæssige  

 eller overordnede trafikale hensyn give direktiver for udøvelsen af  

 virksomheden.
 Stk. 3. Trafikministeren fastsætter en vedtægt for DSB.
§ 3. Bestyrelsen består af 9 medlemmer.
Trafikministeren beskikker  

 6 medlemmer til bestyrelsen, herunder formanden og næstformanden. 2 medlemmer  

 beskikkes som repræsentanter for henholdsvis Trafikministeriet og  

 Finansministeriet.
Ministeren beskikker bestyrelsesmedlemmerne for en periode  

 af 2 år.
Ministeren kan til enhver tid afsætte de af denne beskikkede  

 medlemmer.
 Stk. 2. Medarbejderne vælger 3 medlemmer til bestyrelsen.  

 Trafikministeren fastsætter regler om valg af medarbejderrepræsentanter og  

 suppleanter for disse.
 § 4. Bestyrelsen er DSB's øverste ledelse og har over for  

 trafikministeren ansvaret for overholdelse af de bestemmelser og direktiver,  

 der er fastsat for DSB.
 Stk. 2. Bestyrelsen skal sørge for en forsvarlig organisation af  

 DSB's virksomhed og skal sikre, at DSB råder over de nødvendige  

 planlægnings-, styrings- og kontrolsystemer.
 Stk. 3. Bestyrelsens formand og næstformand er forpligtet til at  

 orientere ministeren om sager af væsentlig betydning.
 Stk. 4. Bestyrelsens forretningsorden samt ændringer heri skal  

 godkendes af trafikministeren.
 § 5. Den administrerende direktør ansættes og afskediges af  

 trafikministeren efter indstilling fra bestyrelsen.
 Stk. 2. Den administrerende direktør varetager den daglige ledelse  

 af DSB og skal derved følge de anvisninger og retningslinjer, som bestyrelsen  

 har givet.
 Stk. 3. Direktionens øvrige medlemmer ansættes og afskediges af  

 bestyrelsen efter indstilling fra den administrerende direktør.
 § 6. Jernbanerådet, der består af 18 medlemmer, har til opgave at  

 rådgive og afgive udtalelse til trafikministeren om spørgsmål af  

 jernbanepolitisk betydning.
Stk. 2. Rådets formand beskikkes af trafikministeren. 8 medlemmer  

 vælges af Folketinget blandt dettes medlemmer.
Ministeren beskikker efter  

 indstilling 2 repræsentanter for Statsansattes Kartel samt 1 repræsentant for  

 henholdsvis Arbejderbevægelsens Erhvervsråd, Forbrugerrådet, DSB og  

 Privatbanernes Fællesrepræsentation.
Derudover beskikker ministeren 3  

 medlemmer, der repræsenterer industri, handel og landbrug.
 Stk. 3. Samtlige valg og beskikkelser gælder for 5 år ad gangen.  

 De af Folketinget valgte medlemmer afgår, såfremt de udtræder af Folketinget.
 Stk. 4. Trafikministeren fastsætter rådets forretningsorden.
 § 7. Loven træder i kraft dagen efter bekendtgørelsen i  

 Lovtidende.
 Stk. 2. Samtidig hermed ophæves lov nr. 109 af 1. april 1969 om  

 styrelsen af statsbanerne.
 § 8. Medarbejdernes valg af medlemmer til bestyrelsen, jf. § 3,  

 stk. 2, skal finde sted inden 6 måneder efter lovens ikrafttræden.
 Stk. 2. Indtil valg kan finde sted efter stk. 1, beskikker  

 trafikministeren efter indstilling fra medarbejderorganisationerne 3  

 medarbejderrepræsentanter til bestyrelsen.
Oprindeligt fremsat forslag § 1. DSB er en statsvirksomhed under Trafikministeriet.
 § 2. DSB ledes af en bestyrelse og en administrerende direktør.
 Stk. 2. Trafikministeren kan for at tilgodese samfundsmæssige  

 eller overordnede trafikale hensyn give direktiver for udøvelsen af  

 virksomheden.
 Stk. 3. Trafikministeren fastsætter en vedtægt for DSB.
§ 3. Bestyrelsen består af 9 medlemmer.
Trafikministeren beskikker  

 6 medlemmer til bestyrelsen, herunder formanden og næstformanden. 2 medlemmer  

 beskikkes som repræsentanter for henholdsvis Trafikministeriet og  

 Finansministeriet.
Ministeren beskikker bestyrelsesmedlemmerne for en periode  

 af 2 år.
Ministeren kan til enhver tid afsætte de af ham beskikkede  

 medlemmer.
 Stk. 2. Medarbejderne vælger 3 medlemmer til bestyrelsen.  

 Trafikministeren fastsætter regler om valg af medarbejderrepræsentanter og  

 suppleanter for disse.
 § 4. Bestyrelsen er DSB's øverste ledelse, og har over for  

 trafikministeren ansvaret for overholdelse af de bestemmelser og direktiver,  

 der er fastsat for DSB.
 Stk. 2. Bestyrelsen skal sørge for en forsvarlig organisation af  

 DSB's virksomhed og skal sikre, at DSB råder over de nødvendige  

 planlægnings-, styrings- og kontrolsystemer.
 Stk. 3. Bestyrelsens formand og næstformand er forpligtet til at  

 orientere ministeren om sager af væsentlig betydning.
 Stk. 4. Bestyrelsens forretningsorden samt ændringer heri skal  

 godkendes af trafikministeren.
 § 5. Den administrerende direktør ansættes og afskediges af  

 trafikministeren efter indstilling fra bestyrelsen.
 Stk. 2. Den administrerende direktør varetager den daglige ledelse  

 af DSB og skal derved følge de anvisninger og retningslinier, som bestyrelsen  

 har givet.
 Stk. 3. Direktionens øvrige medlemmer ansættes og afskediges af  

 bestyrelsen efter indstilling fra den administrerende direktør.
 § 6. Jernbanerådet, der består af 18 medlemmer, har til opgave at  

 rådgive og afgive udtalelse til trafikministeren om spørgsmål af  

 jernbanepolitisk betydning.
Stk. 2. Rådets formand beskikkes af trafikministeren. 8 medlemmer  

 vælges af Folketinget blandt dettes medlemmer.
Ministeren beskikker efter  

 indstilling 2 repræsentanter for Statsansattes Kartel samt 1 repræsentant for  

 henholdsvis Arbejderbevægelsens Erhvervsråd, Forbrugerrådet, DSB og  

 Privatbanernes Fællesrepræsentation.
Derudover beskikker ministeren 3  

 medlemmer, der repræsenterer industri, handel og landbrug.
 Stk. 3. Samtlige valg og beskikkelser gælder for 5 år ad gangen.  

 De af Folketinget valgte medlemmer afgår, såfremt de udtræder af Folketinget.
 Stk. 4. Trafikministeren fastsætter rådets forretningsorden.
 § 7. Loven træder i kraft dagen efter bekendtgørelsen i  

 Lovtidende.
 Stk. 2. Samtidig hermed ophæves lov nr. 109 af 1. april 1969 om  

 styrelsen af statsbanerne.
 § 8. Medarbejdernes valg af medlemmer til bestyrelsen, jf. § 3,  

 stk. 2, skal finde sted inden 6 måneder efter lovens ikrafttræden.
 Stk. 2. Indtil valg kan finde sted efter stk. 1, beskikker  

 trafikministeren efter indstilling fra medarbejderorganisationerne 3  

 medarbejderrepræsentanter til bestyrelsen.
Bemærkninger til lovforslaget Almindelige bemærkninger 1. Baggrunden for lovforslaget De gældende bestemmelser om styrelsen af DSB indeholdes i lov nr. 109 af  

 1. april 1969 om styrelsen af statsbanerne, der senest er ændret ved lov nr.  

 917 af 8. december 1993. Denne ændring indebar, at DSB's departementale  

 status bortfaldt ved, at de departementale opgaver blev overført til  

 Trafikministeriets departement.
I konsekvens heraf blev stillingsbetegnelsen  

 for DSB's øverste chef ændret fra generaldirektør til administrerende  

 direktør.
DSB er en statsvirksomhed, men ændringen af styrelsesloven indebar  

 en tydeliggørelse af, at DSB i højere grad skal opfattes og drives som en  

 forretningsmæssig virksomhed, hvilket er i fuld overensstemmelse med EF's  

 direktiv om udvikling af Fællesskabets jernbaner (91/440/EØF).
Regeringen, Venstre og Det Konservative Folkeparti indgik i november 1994  

 en aftale for DSB for perioden 1995-1998, der fastlægger rammerne for DSB's  

 økonomi i denne periode.
Inden for de politisk fastsatte mål og rammer skal  

 DSB have den fornødne frihedsgrad til at udføre de driftsmæssige opgaver på  

 et forretningsmæssigt grundlag, idet DSB gennem en rationel drift skal  

 udvikles til en effektiv og moderne transportvirksomhed.
Der skal satses på  

 jernbanens stærke sider og relative styrke i forhold til andre  

 transportmidler.
Dette gælder især godstransporter over lange afstande og  

 passagertransport i de tætbefolkede bymæssige områder og over mellemlange  

 afstande.
Der skal endvidere satses på et øget samarbejde med andre  

 kollektive trafikvirksomheder, ikke mindst på det regionale niveau.
Rammeaftalen fastlægger driftstilskuddet til DSB, og det udgør således  

 betaling for DSB's forpligtelse til varetagelse af de samfundsmæssige  

 trafikale opgaver.
Fra slutningen af aftaleperioden vil der blive indgået  

 mere detaljerede aftaler mellem trafikministeren og DSB om DSB's  

 forpligtelser og betalinger herfor.
Kontrakterne vil bl.a. blive baseret på  

 information fra DSB's nye regnskabssystem, der igangsættes 1. januar 1996.  

 Som led i konstraktstyringen af DSB er det hensigten at flytte de relevante  

 dele af tilskuddet til DSB's trafikdel til en bevilling under  

 Trafikministeriets departement, idet denne bevilling vil danne grundlag for  

 at købe kollektive trafikydelser hos DSB.
Samtidig skal den regnskabsmæssige  

 adskillelse mellem trafikvirksomheden og infrastrukturdelen i DSB gennemføres  

 fuldt ud.
For så vidt angår organisationsstrukturen i DSB indebærer rammeaftalen, at  

 forretningsområderne DSB Busser og DSB Rederi skal omdannes til  

 aktieselskaber under DSB med henblik på gennem fri og lige konkurrence at  

 sikre en høj aktivitet og beskæftigelse på disse områder.
Der fremsættes  

 derfor særskilte lovforslag om omdannelse af disse forretningsområder til  

 aktieselskaber.
 Det følger videre af rammeaftalen, at DSB skal have en ny ledelsesform,  

 idet der skal udpeges en professionel bestyrelse for DSB.
Det sker ud fra ønsket om at styrke den øverste ledelse af DSB, ligesom  

 det vil sikre DSB's selvstændighed til at drive transportvirksomheden  

 forretningsmæssigt inden for de overordnede mål og rammer, der fastsættes  

 politisk.
Herved vil virksomheden bedre kunne tilpasse sig markedsbehovene.
2. Lovforslagets hovedindhold Lovforslaget indebærer en revision af loven om styrelsen af statsbanerne,  

 men det er under hensyn til ændringernes karakter fundet hensigtsmæssigt at  

 foreslå en ny lov til afløsning af den gældende lov fremfor at foreslå  

 ændringer heri.
 Lovforslagets hovedindhold er følgende:
Efter lovforslaget skal der beskikkes en bestyrelse for statsvirksomheden  

 DSB, der sammen med den administrerende direktør skal lede virksomheden.  

 Antallet af bestyrelsesmedlemmer foreslås fastsat til 9 medlemmer.
Heraf  

 beskikker trafikministeren de 6, herunder formanden og næstformanden, idet  

 det skal sikres, at bestyrelsen omfatter personer med indsigt i samfunds-,  

 ledelses- og forretningsmæssige samt trafikale forhold.
Trafikministeriet og  

 Finansministeriet er hver repræsenteret med et medlem.
Medarbejderne vælger 3  

 bestyrelsesmedlemmer og suppleanter herfor efter regler, der fastsættes af  

 trafikministeren.
 Bestyrelsen foreslås tillagt den øverste ledelse og ansvaret over for  

 trafikministeren for overholdelse af de bestemmelser og direktiver, der er  

 fastsat for DSB.
Den administrerende direktør varetager den daglige ledelse af virksomheden  

 med ansvar over for bestyrelsen og skal derved følge de anvisninger og  

 retningslinier, som bestyrelsen giver.
Den administrerende direktør ansættes  

 og afskediges af trafikministeren efter indstilling fra bestyrelsen.  

 Bestyrelsen ansætter og afskediger den øvrige direktion efter indstilling fra  

 den administrerende direktør.
Trafikministeren fastsætter en vedtægt for DSB med retningslinier for  

 virksomhedens drift og anlæg samt bestyrelsens virksomhed, den  

 administrerende direktørs kompetence m.v.
Forslaget indebærer videre, at  

 trafikministeren for at tilgodese samfundsmæssige eller overordnede trafikale  

 hensyn kan give direktiver for virksomheden.
Ud fra samme hensyn er  

 bestyrelsens formand og næstformand forpligtet til at orientere ministeren om  

 sager af væsentlig betydning.
 Herudover indeholder lovforslaget bestemmelser om Jernbanerådet, idet der  

 i forhold til nugældende lov foreslås en udvidelse af rådets  

 kompetenceområde, ligesom der foreslås en udvidelse af antallet af medlemmer  

 af rådet.
3. Økonomiske konsekvenser Lovforslaget har ingen bevillingsmæssige konsekvenser, idet merudgifterne  

 i forbindelse med etableringen af en bestyrelse afholdes inden for DSB's  

 nettotal.
4. Høring Lovforslaget har været sendt til høring hos Statsministeriet,  

 Justitsministeriet og Finansministeriet.
Det er samtidig med fremsættelsen  

 sendt til høring hos berørte organisationer, hvis udtalelser vil blive  

 oversendt til Folketingets Trafikudvalg ledsaget af de kommentarer, som  

 udtalelserne måtte give anledning til.
Bemærkninger til lovforslagets enkelte bestemmelser Til § 1 I bestemmelsen fastslås som i den nugældende lov, at DSB er en  

 statsvirksomhed under Trafikministeriet.
DSB's bevilling fastsættes som  

 hidtil på de årlige finanslove, og DSB er undergivet de til enhver tid  

 gældende regler og anvisninger vedrørende statens budget- og  

 bevillingssystem.
Til § 2 I bestemmelsen i stk. 1 fastslås, at DSB ledes af en bestyrelse og en  

 administrerende direktør, jf. de almindelige bemærkninger.
Bestemmelsen i stk. 2 indebærer, at trafikministeren kan give direktiver,  

 som skal tilgodese samfundsmæssige eller overordnede trafikale hensyn,  

 hvilket bl.a. kan ske med hensyn til væsentlige ændringer vedrørende  

 passagertrafikken.
Såfremt DSB pålægges nye samfundsmæssige trafikale  

 forpligtelser, vil det ske mod vederlag efter kontrakt herom.
Efter bestemmelsen i stk. 3 fastsætter trafikministeren en vedtægt for  

 DSB.
Vedtægten vil indeholde nærmere retningslinier for virksomhedens drift  

 og anlæg.
Videre vil vedtægten indeholde bestemmelser om bestyrelsens  

 virksomhed og den administrerende direktørs kompetence, tegningsregler,  

 udarbejdelse af budget og regnskab m.v.
Bestyrelsens behandling af budgettet  

 sker efter indstilling fra den administrerende direktør.
Der vil i vedtægten  

 for DSB blive fastsat bestemmelser om valg af bestyrelsesmedlemmer i de  

 aktieselskaber, der stiftes ved udskillelsen af forretningsområderne DSB  

 Busser og DSB Rederi, idet valget vil ske efter forudgående indstilling fra  

 DSB's bestyrelse til trafikministeren.
Til § 3 Efter bestemmelsen i stk. 1 foreslås antallet af bestyrelsesmedlemmer  

 fastsat til 9 medlemmer, hvoraf trafikministeren beskikker 6 medlemmer.
Ved  

 beskikkelsen tilsikres, at bestyrelsen omfatter personer med indsigt i  

 samfunds-, ledelses- og forretningsmæssige samt trafikale forhold.  

 Trafikministeriet og Finansministeriet er hver repræsenteret med et medlem.
Ministerens beskikkelse af bestyrelsesmedlemmer gælder for 2 år.  

 Ministeren kan til enhver tid afsætte de af ham beskikkede medlemmer.
Det  

 siger sig selv, at en afsættelse må have undtagelsens karakter.
Det vil følge  

 af vedtægten, at bestyrelsesmedlemmerne kan genudpeges.
Efter bestemmelsen i stk. 2 vælger medarbejderne i DSB 3 medlemmer til  

 bestyrelsen efter regler, der fastsættes af trafikministeren, idet  

 udgangspunktet herfor er de regler, der er indeholdt i  

 aktieselskabslovgivningen.
I en overgangsperiode indtil valg har fundet sted  

 senest 6 måneder efter lovens ikrafttræden, vil ministeren udpege  

 medarbejderrepræsentanterne til bestyrelsen efter indstilling fra  

 medarbejderorganisationerne, jf. lovforslagets § 8, stk. 2. Det skyldes, at  

 der vil gå nogen tid, førend valg af medarbejderrepræsentanter er praktisk  

 muligt.
Det vil fremgå af de af trafikministeren fastsatte regler, at som  

 valgbare medarbejdere anses også personer, der har tjenestefrihed fra DSB  

 uden løn med henblik på varetagelse af organisationsarbejde.
Til § 4 Bestyrelsen er DSB's øverste ledelse, og har over for trafikministeren  

 ansvaret for, at de bestemmelser og direktiver, der er fastsat for DSB,  

 herunder i finansloven, vedtægter for virksomheden m.v., overholdes.
Inden  

 for disse rammer gives der bestyrelsen mulighed for at drive virksomheden ud  

 fra forretningsmæssige principper med henblik på at udvikle DSB til en  

 moderne og effektiv transportvirksomhed.
DSB's varetagelse af samfundsmæssige  

 trafikale forpligtelser og vederlaget herfor vil i tilslutning til  

 rammeaftalen blive fastlagt i mere detaljerede kontrakter mellem  

 trafikministeren og DSB.
Som det er tilfældet for bestyrelser i aktieselskaber, skal DSB's  

 bestyrelse, jf. bestemmelsen i stk. 2, sørge for en forsvarlig organisation  

 af DSB's virksomhed.
Bestyrelsen skal således sikre, at DSB råder over de  

 nødvendige planlægnings-, styrings- og kontrolsystemer.
Bestyrelsens formand og næstformand er i fællesskab efter bestemmelsen i  

 stk. 3 forpligtet til at orientere ministeren om spørgsmål af væsentlig  

 betydning.
Som forhold af væsentlig betydning kan nævnes sager, som må  

 formodes at have en væsentlig økonomisk eller politisk interesse, herunder  

 sager, som kan have væsentlige samfundsmæssige eller samfundsøkonomiske  

 virkninger.
 Bestyrelsen fastsætter selv sin forretningsorden, der efter bestemmelsen i  

 stk. 4 skal godkendes af trafikministeren.
Til § 5 Den administrerende direktør ansættes og afskediges af trafikministeren  

 efter indstilling af bestyrelsen.
Ifølge bestemmelsen i stk. 2 er det den administrerende direktør, der  

 varetager den daglige ledelse af DSB's virksomhed for så vidt angår såvel  

 driften som forberedelse og gennemførelse af anlægsvirksomheden.
Den  

 administrerende direktør skal derved følge de anvisninger og retningslinier,  

 som bestyrelsen har givet.
Den administrerende direktør refererer til  

 bestyrelsen.
 Bestyrelsen træffer, jf. bestemmelsen i stk. 3, efter indstilling fra den  

 administrerende direktør beslutning om direktionens sammensætning samt om  

 ansættelse og afskedigelse af andre medlemmer af direktionen end den  

 administrerende direktør, idet reglerne i tjenestemandslovgivningen finder  

 anvendelse for tjenestemandsansatte medlemmer af direktionen.
Til § 6 Bestemmelsen svarer stort set til § 3 i den nugældende styrelseslov.
Efter forslaget har Jernbanerådet til opgave at rådgive og afgive  

 udtalelse til trafikministeren om spørgsmål af jernbanepolitisk betydning,  

 medens Jernbanerådet efter den nugældende styrelseslov alene har vedrørt  

 DSB's forhold.
Det er fundet hensigtsmæssigt, at der fortsat består mulighed  

 for, at bl.a. den trafikpolitiske målsætning for banevirksomhedernes  

 virksomhed kan drøftes i rådet, hvor der er repræsentanter for Folketinget og  

 en række organisationer.
Antallet af medlemmer i rådet forøges fra 16 til 18, idet DSB og  

 Privatbanernes Fællesrepræsentation fremover begge kan indstille 1 medlem  

 beskikket til rådet.
Endvidere ændres sammensætningen således, at  

 trafikministeren efter indstilling beskikker 2 repræsentanter for  

 Statsansattes Kartel mod tidligere 1 fra henholdsvis Centralorganisation I og  

 Centralorganisation II.
Centralorganisation I eksisterer ikke længere, og  

 Centralorganisation II repræsenterer ikke i dag medlemmer i DSB eller  

 privatbanerne.
Til § 7 Efter denne bestemmelse træder loven i kraft dagen efter bekendtgørelsen i  

 Lovtidende og samtidig ophæves den nugældende lov nr. 109 af 1. april 1969 om  

 styrelsen af statsbanerne.
Til § 8 Bestemmelsen i stk. 1 indebærer, at medarbejdernes valg til bestyrelsen  

 skal ske senest 6 måneder efter lovens ikrafttræden.
Indtil valget er  

 gennemført, beskikker trafikministeren i henhold til bestemmelsen i stk. 2  

 efter indstilling fra medarbejderorganisationerne de 3  

 medarbejderrepræsentanter, således at bestyrelsen er fuldtallig umiddelbart  

 efter lovens vedtagelse.
