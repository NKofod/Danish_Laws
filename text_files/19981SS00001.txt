Beretning afgivet af Miljø- og  

 Planlægningsudvalget den 25. november 1998 Beretning om bortskaffelse af farligt affald efterladt af  

 virksomheden H & C Prom Kemi ApS under konkurs Miljø- og Planlægningsudvalget har modtaget  

 en henvendelse af 14. november 1997 fra Storstrøms Amt i anledning af  

 lukningen og den senere konkurs i maj 1997 af kemikalievirksomheden H & C  

 Prom Kemi ApS i Viemose på Sydsjælland, jf. folketingsåret  

 1997-98 (1. samling) alm. del - bilag 236.
I henvendelsen og i et enslydende brev til miljø-  

 og energiministeren anmodede amtet om, at der i miljøbeskyttelsesloven  

 blev tilvejebragt en klar en hjemmel til, at amtet kunne foretage en  

 forebyggende afværgeforanstaltning i form af en samlet  

 affaldsbortskaffelse, også i situationer, hvor der endnu ikke  

 foreligger akut miljømæssigt behov for bortskaffelse af hele  

 oplaget.
Der havde hidtil kun været hjemmel for tilsynsmyndigheden til  

 at fjerne affaldet i takt med, at det udgjorde en akut fare for miljø  

 og sundhed.
Denne hjemmel er nu tilvejebragt.
 Storstrøms Amt anmodede samtidig om, at staten  

 bidrog med finansieringen af amtets oprydningsomkostninger, der var  

 skønnet at udgøre 12-15 mio. kr.
 Udvalget deltog sammen med miljø- og  

 energiministeren og repræsentanter for amtsrådet den 21. oktober  

 1998 i en besigtigelse af H & C Prom Kemi ApS' ejendom i Viemose, hvor  

 udvalget fik et tydeligt indtryk af de store mængder ophobet  

 affald.
Udvalget har på den baggrund i en række  

 møder drøftet spørgsmålet om statslig  

 medfinansiering.
Udvalget har anmodet miljø- og energiministeren om en  

 redegørelse for sagen, herunder en beskrivelse af sagens  

 særegenhed.
 Miljø- og energiministeren har på baggrund af  

 oplysninger fra Miljøstyrelsen oplyst følgende:
»1. Historisk redegørelse Familien Prom har siden 1950'erne drevet  

 kemikalievirksomhed i Danmark.
I 1960 flyttede virksomheden til landsbyen  

 Viemose i Sydsjælland, hvor den har været i gang, indtil den blev  

 endeligt lukket af Miljøklagenævnet den 21. april 1997.  

 Virksomheden fremstillede kemikalier bl.a. til den farmaceutiske  

 industri.
Virksomheden havde fra starten problemer med at overholde  

 de miljøkrav, der blev stillet til den, særlig vedrørende  

 spildevandsudledninger.
Siden 1970'erne og frem til 1992 opstod der store  

 mængder kemikalieaffald på virksomheden, som blev oplagret  

 udendørs i beholdere, tønder, tromler m.v.
Affaldet bestod af  

 kemikalieaffald, mellemprodukter, fast remanens og kemikalieholdigt  

 spildevand.
På et tidspunkt skønnede man, at lageret var  

 på ca. 4.300 tons.
Myndighedsbehandlingen Storstrøms Amt har siden midten af 1970'erne haft  

 godkendelseskompetencen over for virksomheden, men da virksomheden allerede  

 eksisterede, da miljøbeskyttelsesloven trådte i kraft i 1973,  

 skulle den i første omgang ikke have en samlet  

 miljøgodkendelse.
En samlet miljøgodkendelse fik virksomheden  

 derfor første gang i 1982. Denne godkendelse indeholdt en række  

 vilkår om bl.a. håndtering af affald, herunder at der efter 3  

 år ikke måtte oplagres remanens på virksomhedens  

 udendørs arealer.
Tilsynet med virksomheden lå i perioden frem til  

 1987 hos Langebæk Kommune.
Ved en ændring af  

 miljøbeskyttelsesloven i 1986 blev tilsynet med de særligt  

 forurenende virksomheder overført til godkendelsesmyndigheden,  

 således at godkendelses- og tilsynskompetencen nu følges ad.
Det  

 betød, at Storstrøms Amt den 1. januar 1987 fik tilsynet med  

 virksomheden bortset fra tilsynet med kemikalieaffaldet, som amtet  

 først overtog fra den 1. januar 1990. Det var dog stadig kommunen, der  

 skulle klassificere affaldet som kemikalieaffald, hvilket skete i slutningen  

 af 1991. Amtet gav herefter den 10. januar 1992 virksomheden et påbud  

 med hjemmel i olie- og kemikalieaffaldsbekendtgørelsen, hvorefter  

 virksomheden blev pålagt at bortskaffe 100 tons affald pr. måned,  

 ligesom nyt affald skulle bortskaffes løbende.
Efter udløbet af den 8-årige retsbeskyttelse  

 startede amtet en revision af godkendelsen af 1982. Den 18. december 1992  

 traf Storstrøms Amt afgørelse om henholdsvis revision af  

 virksomhedens miljøgodkendelse til eksisterende produktion og  

 godkendelse til ny produktion.
På dette tidspunkt var der oplagret ca.  

 3.700 tons kemikalieaffald.
Afgørelsen indeholdt en plan for afvikling af  

 kemikalielagrene, hvorefter de samlede oplag af kemikalier skulle være  

 nedbragt til 275 tons i begyndelsen af kalenderåret 1994 svarende til  

 amtets påbud fra den 10. januar 1992. Påbudet blev  

 efterfølgende lempet flere gange af amtet, for så vidt angik  

 bortskaffelse af gammelt affald under hensyn til virksomhedens  

 økonomiske vanskeligheder, herunder betalingsstandsning og konkurs.  

 Amtet har over for Miljøstyrelsen oplyst, at amtets formål  

 hermed var at sikre, at affaldsmængderne i videst muligt omfang blev  

 fjernet på virksomhedens regning.
Amtet har videre oplyst, at  

 lempelserne kun skete, i det omfang amtet vurderede, at det var miljø-  

 og sundhedsmæssigt forsvarligt.
I samtlige de påbud, som amtet  

 meddelte virksomheden fra det første påbud i januar 1992 og frem  

 til lukningen, indebar kravene, at virksomheden løbende skulle  

 bortskaffe alt nyt kemikalieaffald, efterhånden som det blev  

 produceret.
 Amtets godkendelse blev anket til Miljøstyrelsen af  

 virksomheden og flere interesseorganisationer.
I 1994 gik Proms Kemiske Fabrik konkurs og solgte samtlige  

 aktiver og rettigheder til virksomheden H & C Prom Kemi ApS.
I  

 forbindelse hermed gav det nye selskab udtrykkeligt tilsagn om at overtage de  

 fulde miljøforpligtelser, herunder fjernelse af det ophobede affald.
H  

 & C Prom Kemi ApS fortsatte herefter med de samme aktiviteter, herunder  

 samme produktion og produktsortiment, dog på et utilstrækkeligt  

 kapitalgrundlag.
Det nye selskab anmodede derfor amtet om dispensation fra  

 amtets påbud, hvortil der blev meddelt afslag.
I 1996 traf Miljøstyrelsen afgørelse i  

 ankesagen.
I afgørelsen stadfæstede Miljøstyrelsen amtets  

 afgørelse med en lang række ændringer af vilkårene.  

 Afgørelsen indebar i store træk, at der skulle  

 gennemføres en række større miljøforbedringer  

 på virksomheden.
Herudover indebar afgørelsen, at virksomheden  

 hver måned skulle aflevere 30 tons af det eksisterende lager af  

 remanens til destruktion på Kommunekemi A/S.
Bortskaffelsestakten var  

 fastsat på baggrund af oplysninger om, i hvilken takt Kommunekemi A/S  

 ville kunne forbrænde denne type affald.
Det fremgik desuden af  

 Miljøstyrelsens afgørelse, at det øvrige oplag af  

 kemikalieaffald fra den 1. januar 1997 skulle nedbringes til 25 tons, og at  

 oplaget af mellemprodukter fra samme dato skulle nedbringes til 200 tons,  

 samt at der skulle udarbejdes en kvantitativ analyse af risikoen forbundet  

 med virksomhedens produktionsanlæg og affaldsoplag.
 Miljøstyrelsens afgørelse blev  

 påklaget til Miljøklagenævnet af H & C Prom Kemi ApS.  

 Miljøklagenævnet besluttede at træffe en  

 delafgørelse i maj 1996, idet Miljøstyrelsen i forbindelse med  

 sin afgørelse havde suspenderet den opsættende virkning af en  

 eventuel klagesag, for så vidt angik kravet om bortskaffelse af  

 kemikalieaffaldet og kravet om udarbejdelse af en fyldestgørende  

 risikoanalyse.
 Miljøklagenævnets afgørelse indebar,  

 at virksomheden skulle gennemføre en risikovurdering inden 8  

 måneder samt fjerne den benzylcyanidholdige remanens inden 2« år.  

 Nævnet oplyste samtidig, at det var indstillet på at  

 stadfæste Miljøstyrelsens afgørelse med visse  

 ændringer på betingelse af, at virksomheden var indstillet  

 på og økonomisk i stand til at opfylde kravene.
Virksomheden reducerede fra 1992 til og med 1995  

 affaldsmængden fra i alt 4.300 tons til ca. 1.700 tons.
Fra  

 efteråret 1995 skete der imidlertid en betydelig forværring af  

 affaldssituationen på H & C Prom Kemi ApS.
Det gamle affald blev  

 ikke længere bortskaffet, og der skete en fortsat ophobning af nyt  

 genereret kemikalieaffald.
Begge dele i strid med amtets påbud.
Det  

 samlede oplag af registreret kemikalieaffald steg således for  

 første gang, siden amtet overtog tilsynet med virksomheden.
Amtet  

 nedlagde derfor i november 1996 et midlertidigt driftforbud med virkning fra  

 den 1. maj 1997 mod den del af virksomheden, som forårsagede ophobning  

 af nyt genereret kemikalieaffald.
Afgørelsen blev begrundet med, at  

 virksomheden bevidst havde overtrådt vilkår og tilsidesat  

 påbud, indskærpelser m.v. for at undgå udgifter til at  

 skaffe sig af med affaldet samtidig med, at driften fortsatte og der  

 udbetaltes løn til medarbejdere.
Den 20. marts 1997 nedlagde Miljøklagenævnet  

 forbud mod fortsat drift af virksomheden fra den 21. april 1997. Fra samme  

 tidspunkt pålagdes virksomheden pligt til at fjerne alle virksomhedens  

 oplag af affald og kemikalier fra ejendommen.
Samtidig opretholdt  

 nævnet kravet om, at remanensen skulle fjernes.  

 Miljøklagenævnet begrundede afgørelsen med, at  

 virksomheden ikke økonomisk var i stand til at afholde de  

 nødvendige omkostninger og investeringer for at overholde kravene i en  

 stadfæstet godkendelse.
 Virksomheden stoppede sin drift den 21. april 1997 og blev  

 ved skifteretten i Vordingborg erklæret konkurs den 2. maj 1997.
Strafferetlig forfølgning af virksomheden Siden virksomhedens start er der indgivet en lang  

 række politianmeldelser for ulovlig udledning af forurenet spildevand,  

 indgivelse af urigtige data for spildevandsanalyser, kraftige lugtgener samt  

 specielt i den sidste 3-års-periode for manglende overholdelse af  

 påbud om at fjerne nyt såvel som gammelt ophobet  

 kemikalieaffald.
I perioden 1966-89 blev virksomheden eller medlemmer af  

 dens ledelse således dømt eller vedtog bøder i fem  

 sagskomplekser, primært for ulovlig udledning af spildevand.
I sagen  

 fra 1989 vedtog virksomheden og medlemmer af dens ledelse bøder  

 på i alt 340.000 kr.
Ved retten i Vordingborg blev Proms Kemiske Fabrik og en  

 række medlemmer af virksomhedens direktion og ledelse i 1993 frifundet  

 for tiltale for i 675 tilfælde at have manipuleret med indberetningerne  

 til amtet om virksomhedens egenkontrol med spildevandsudledningerne.
Dommen  

 blev anket, og ved Østre Landsrets dom afsagt den 13. februar 1995  

 blev to af de ansatte dømt for overtrædelse af henholdsvis  

 straffeloven og miljøbeskyttelsesloven, mens en tredje blev frifundet.  

 De tiltalte bestred ikke forholdet under retssagen.
Dette førte bl.a.  

 til, at virksomheden blev frataget retten til at føre egenkontrol.
En  

 yderligere tiltalt, som var udeblevet under ankesagen, blev ved Østre  

 Landsrets dom af 4. september 1998 dømt for overtrædelse af  

 straffeloven og miljøbeskyttelsesloven.
Amtet politianmeldte virksomheden syv gange i perioden  

 1994-1997 for overtrædelse af de gældende vilkår og  

 påbud om bortskaffelse af kemikalieaffald.
Disse anmeldelser har  

 ført til straffesag mod konkursboet og virksomhedens ejere og  

 direktører, som i øjeblikket behandles ved retten i  

 Vordingborg.
Efter virksomhedens konkurs er der af kurator for boet  

 indgivet politianmeldelse mod virksomhedens ledelse vedrørende  

 udbetaling af en række betydelige beløb i tiden 23. april-1. maj  

 1997, hvor der fra virksomhedens bankkonto er udbetalt 1,7 mio. kr., hvoraf  

 halvdelen af kurator skønnes at være uberettigede og muligvis  

 strafbare udbetalinger.
Der er for nylig rejst sigtelse for underslæb  

 m.v.
2. Oprydningsopgaven efter PROM Storstrøms Amt har oplyst følgende om den  

 nuværende miljømæssige situation på  

 PROM-ejendommen:
»Den samlede mængde kemikalieaffald, der henstod  

 på virksomheden efter lukningen, er opgjort til mellem 3.400 og 3.500  

 tons, hvoraf amtet ved selvhjælpshandlinger har fjernet ca. 250 tons.  

 Først og fremmest brændbart affald fra tromler og anlæg i  

 særlig dårlig forfatning.
Udgiften hertil har indtil nu andraget  

 ca. 1,3 mio. kr. ud af de samlede udgifter for 1997 og 1998 på i alt  

 2,5 mio. kr.
Hele oplaget vurderes ud fra et miljømæssigt  

 synspunkt at skulle fjernes inden for en periode af 1-4 år.
En stor del  

 af kemikalieaffaldet uden for produktionsanlæg og tankoplag vurderes at  

 skulle bortskaffes inden for de første 1-2 år, idet der allerede  

 nu er observeret fra begyndende til kraftig tæring af emballagen.  

 Enkelte oplag skal ud fra et sikkerhedsmæssigt såvel som  

 miljømæssigt synspunkt fjernes hurtigst muligt.
Storstrøms Amt har gennemført EU-udbud  

 vedrørende oprydning af det oplagrede kemikalieaffald på  

 virksomhedens arealer.
Kommunekemi A/S, der var eneste bydende, vandt  

 licitationen, og udgifterne forventes at andrage ca. 13 mio. kr.  

 Amtsrådet træffer endelig beslutning om  

 iværksættelsen af oprydningen den 25. november 1998, hvorfor  

 kontraktsforhandlinger med Kommunekemi A/S vil kunne påbegyndes primo  

 december med henblik på fjernelse af affaldet i foråret  

 1999.« Om jordforureningen på grunden kan oplyses  

 følgende:
 Det fremgår af ROKA (registret over  

 kemikalieaffaldsdepoter), at selve industrigrunden fra den 1. august 1982 har  

 været registreret som affaldsdepot (jordforureninger fra  

 virksomhedsdriften fra 1951 til den 1. november 1976). Amtet kan herefter i  

 medfør af affaldsdepotloven (ADL) finansiere undersøgelser og  

 nødvendige oprydninger for de gamle forureninger (jordforureninger  

 opstået før den 1. november 1976).
Det er klart forudsat i lov nr. 396 af 22. maj 1996 om  

 ændring af lov om affaldsdepoter, der udlagde oprydningsopgaver til  

 amterne med bloktilskudskompensation, at der ville kunne optræde  

 større jordforureningssager.
Denne jordforureningssag er ikke  

 anderledes end andre sager med gammel industriforurening og må derfor  

 indgå i amtets almindelige prioritering af undersøgelse og  

 oprydning af affaldsdepoter.
3. Miljølovgivningens regler om myndigheders  

 selvhjælpshandlinger i forbindelse med bortskaffelse af  

 affaldsoplag Om miljølovgivningens regler om offentlige  

 myndigheders selvhjælpshandlinger og betydningen heraf i forbindelse  

 med den konkrete sag kan oplyses følgende:
 Storstrøms Amt førte inden lukningen af H  

 & C Prom Kemi ApS i 1997 tilsyn med virksomheden, og amtet er efter de  

 gældende tilsynsbestemmelser forpligtet til også at føre  

 miljøtilsyn med den lukkede virksomhed og den efterladte  

 forurening.
Udgifterne til bortskaffelse af affald fra lukkede  

 virksomheder, der sker som led i en selvhjælpshandling, påhviler  

 tilsynsmyndigheden, dvs. amtet.
Loven fastslår på det punkt et  

 princip om, at kompetence og ansvar følges ad.
Det gælder  

 uanset, om forureningen indebærer akut fare eller ej.
 Det betyder i den konkrete sag, at udgiften til en  

 selvhjælpshandling i form af en samlet affaldsbortskaffelse i  

 forbindelse med PROM, påhviler Storstrøms Amt.
 Det kan tilføjes, at miljøbeskyttelsesloven  

 ikke giver ministeren eller andre myndigheder hjemmel til at afholde udgifter  

 til afværgeforanstaltninger vedrørende affaldsoplag.
 Tilsynsmyndighedens muligheder for at foretage  

 selvhjælpshandlinger blev styrket ved ændringen af  

 miljøbeskyttelsesloven i folketingsåret 1997-98 (2. samling),  

 idet en selvhjælpshandling nu kan, men ikke skal,  

 iværksættes med henblik på at forebygge - og derfor ikke  

 længere skal afvente - at der opstår en akut fare for  

 miljø og sundhed.
 Situationen i PROM-sagen er netop, at amtet vil forebygge,  

 at der opstår en fare, nemlig når tromlerne med kemikalieaffald  

 gennemtæres.
Praksis vedrørende finansiering af større  

 affaldsoplag Der er ikke eksempler på, at staten helt eller  

 delvist har finansieret bortskaffelse af efterladt affald på en  

 virksomheds grund, hvor denne udgift påhvilede tilsynsmyndigheden i  

 forbindelse med en selvhjælpshandling.
 Derimod er der eksempler på sager, hvor  

 tilsynsmyndigheden for egen regning har foretaget oprydninger af  

 større affaldsoplag efter virksomheder, som før eller siden er  

 gået konkurs.
I den forbindelse kan nævnes oprydningen efter  

 Vapokon Petrokemisk Værk i Søndersø. Fyns Amts udgifter  

 til bortskaffelsen af virksomhedens kemikalieaffald beløb sig her til  

 5,5 mio. kr.
Virksomheden gik senere konkurs.
 Roskilde Amt fjernede i 1993 som led i en  

 selvhjælpshandling shredderaffald for et beløb på 5 mio.  

 kr. fra Stolpehuse Produkthandel i Hårlev, mens virksomheden var i  

 drift.
4. Vurdering af miljøbeskyttelseslovens  

 håndhævelsesinstrumenter set i lyset af PROM-sagen Forløbet af PROM-sagen har igen og igen givet  

 anledning til brede diskussioner i både Folketinget og pressen om,  

 hvorvidt effektiviteten i den strafferetlige håndhævelse på  

 miljøområdet var tilstrækkelig.
I foråret 1995  

 udløste Østre Landsrets afgørelse i straffesagen mod  

 Proms Kemiske Fabrik, at miljø- og energiministeren tog initiativ til  

 udarbejdelse af en handlingsplan for en bedre håndhævelse af  

 miljølovgivningen, der oversendtes til Miljø- og  

 Planlægningsudvalget i marts 1996, jf. folketingsåret 1995-96,  

 alm. del - bilag 682. Handlingsplanens elementer til styrkelse af  

 håndhævelsen på miljøområdet blev i sommeren  

 1997 udmøntet i Folketingets vedtagelse af den såkaldte  

 »håndhævelsespakke«, hvis hovedelement var lov nr. 425 af 10.  

 juni 1997 om ændring af miljøbeskyttelsesloven  

 (håndhævelsesloven).
Med håndhævelsesloven blev reglerne om  

 håndhævelse i miljøbeskyttelsesloven skærpet,  

 således at tilsynsmyndighederne fik forbedrede muligheder for at gribe  

 ind over for virksomheder, der tilsidesætter reglerne.
Der blev  

 således indsat en række skærpede bestemmelser i  

 miljøbeskyttelsesloven, som giver øgede muligheder for at gribe  

 ind over for virksomheder og personer, som er blevet dømt for grovere  

 miljøkriminalitet, eller som har større gæld til det  

 offentlige for selvhjælpshandlinger.
Miljøbeskyttelsesloven indeholder således nu  

 regler, der skal sikre, at virksomheder eller personer, der har gjort sig  

 skyldige i grov miljøkriminalitet, ikke uhindret kan påbegynde  

 eller videreføre deres forurenende virksomhed.
De personer, der  

 på denne måde har mistet deres »miljøansvarlighed«, er  

 efter miljøbeskyttelsesloven personer, der har fået frakendt  

 retten til at drive forurenende virksomhed, personer, der er dømt  

 efter straffelovens bestemmelse om grov miljøkriminalitet, personer og  

 selskaber, der er dømt efter den skærpede strafbestemmelse i  

 miljøbeskyttelsesloven, og personer og selskaber, der har gæld  

 på 100.000 kr. for offentligt foranstaltede selvhjælpshandlinger.  

 Disse personer og selskaber skal indføres i et register i  

 Miljøstyrelsen.
 Om miljøbeskyttelseslovens  

 håndhævelsesinstrumenter set i lyset af den konkrete sag og denne  

 sags særlige træk kan oplyses følgende:
 Som led i håndhævelsespakken indførtes  

 der en ny bestemmelse i straffeloven om særlig grov  

 miljøkriminalitet med en strafferamme på indtil 4 års  

 fængsel.
Hvis personer eller selskaber, der har mistet deres  

 miljøansvarlighed, driver eller ønsker at drive en virksomhed,  

 der kræver  godkendelse i medfør af  

 miljøbeskyttelsesloven (eller har bestemmende indflydelse på  

 virksomhedens drift), har godkendelsesmyndigheden mulighed for at  

 træffe særlige forholdsregler.
Godkendelsesmyndigheden kan  

 således stille særlige vilkår for godkendelse, herunder  

 vilkår om sikkerhedsstillelse for affaldsbortskaffelse, eller om, at  

 egenkontrol skal foretages af en anden end virksomheden selv.
Godkendelse kan  

 også helt nægtes eller tilbagekaldes, hvis det anses for  

 nødvendigt.
 Domstolene kan endvidere nu helt frakende personer retten  

 til at udøve forurenende virksomhed, hvis de pågældende  

 har overtrådt miljøreglerne gentagne gange eller i øvrigt  

 under skærpende omstændigheder.
Også i relation til myndighedernes tilsynsindsats  

 har miljø- og energiministerens håndhævelsespakke bidraget  

 til en sikring af, at alle tilsynsmyndigheder fører et forsvarligt  

 tilsyn med virksomhederne.
I november 1996 indgik miljø- og  

 energiministeren således en aftale med Kommunernes Landsforening om  

 styrkelse af kommunernes tilsynsindsats, der indeholder en række  

 minimumsfrekvenser for kommunernes tilsyn med virksomheder.
5. Vurdering af PROM-sagens særegenhed Som det fremgår af ovenstående, er PROM-sagen  

 på flere måder enestående i dansk miljøretshistorie  

 både i omfang og sammensathed.
 Der er elementer, der i sig selv er usædvanlige, men  

 sagens særegenhed består måske især i summen af de  

 mange - ofte bemærkelsesværdige - hændelsesforløb,  

 som er indtruffet over en meget lang periode.
 Sagen strækker sig helt tilbage fra før,  

 Danmark fik en sammenhængende regulering af forurenende virksomheder og  

 tilbage til tiden før den første miljøbeskyttelseslov,  

 og har udviklet sig sideløbende med de seneste 25 års udvikling  

 af miljøreguleringen og tilhørende decentrale  

 myndighedsstruktur.
Fra slutningen af 1960'erne til slutningen af 1980'erne,  

 hvor tilsynet med virksomheden overgik til Storstrøms Amt, blev  

 virksomheden eller medlemmer af dens ledelse dømt eller vedtog  

 bøder i fem sagskomplekser, primært for ulovlig udledning af  

 spildevand.
I sagskomplekset fra 1989 vedtog virksomheden og medlemmer af  

 dens ledelse bøder på i alt 340.000 kr. - et af de  

 højeste bødebeløb på daværende  

 tidspunkt.
I en af de straffesager, som først for nylig er  

 afsluttet, blev virksomheden og en række medlemmer af virksomhedens  

 direktion ved Vordingborg Ret i 1993 frifundet for tiltale for i 675  

 tilfælde af have manipuleret med indberetningerne til amtet om  

 virksomhedens egenkontrol med spildevandsudledningerne, mens Østre  

 Landsret ved ankesagen i 1995 dømte to af de ansatte for  

 overtrædelse af henholdsvis straffeloven og  

 miljøbeskyttelsesloven.
De tiltalte bestred ikke forholdet under  

 retssagen.
Den seneste dom i denne ankesag blev på grund af udeblivelse  

 først afsagt i 1998, hvor en tredje tiltalt blev dømt for  

 overtrædelse af straffeloven og miljøbeskyttelsesloven.
 I 1982 gav Storstrøms Amt virksomheden dens  

 første miljøgodkendelse, mens tilsynet med virksomheden  

 først i 1987 overgik fra kommunen til amtet.
I marts 1991 fratog amtet virksomheden retten til at  

 føre egenkontrol med sit spildevand.
Denne ret fik virksomheden aldrig  

 tilbage.
 I december 1992 reviderede amtet miljøgodkendelsen,  

 og på dette tidspunkt var der oplagret ca. 3.700 tons kemikalieaffald  

 på virksomhedens grund.
 Kemikalieaffaldet var først i slutningen af 1991  

 blevet klassificeret som sådant af Langebæk Kommune.
 Amtet, der i 1990 havde overtaget tilsynet med  

 virksomhedens kemikalieaffald, gav herefter i januar 1992 virksomheden  

 påbud om at bortskaffe 100 tons affald om måneden -  

 sideløbende med bortskaffelse af den løbende  

 affaldsproduktion.
 Miljøgodkendelsen fra december 1992 indeholdt i  

 overensstemmelse med amtets påbud fra begyndelsen af 1992 en  

 2-årig afviklingsplan for kemikalieaffaldet, der i de kommende år  

 løbende blev justeret af amtet bl.a. under indtryk af virksomhedens  

 økonomiske formåen, herunder konkursen og etableringen af en ny  

 selskabskonstruktion i 1994.
Fra 1992 til og med 1995 reduceredes affaldsmængden  

 fra 4.300 tons til 1.700 tons.
Herefter blev der for alvor igen problemer med  

 bortskaffelsen af såvel nyt som gammelt affald.
I november 1996  

 nedlagde amtet derfor med virkning fra den 1. maj 1997 et midlertidigt  

 driftforbud mod den affaldsproducerende del af virksomheden med den  

 begrundelse, at virksomheden bevidst havde overtrådt vilkår og  

 tilsidesat påbud, indskærpelser m.v.
 I perioden fra 1994 til 1997 politianmeldte  

 Storstrøms Amt virksomheden 7 gange - straffesager, der i  

 øjeblikket behandles ved retten i Vordingborg.
 En af de mange myndighedsafgørelser, der i denne  

 sag er blevet påklaget enten af virksomheden eller af  

 interesseorganisationer, var amtets revision af miljøgodkendelsen fra  

 december 1992, hvor Miljøstyrelsen i 1993 traf delafgørelse og  

 i begyndelsen af 1996 endelig afgørelse i sagen.
 Med sin afgørelse i PROM-sagen den 20. marts 1997  

 nedlagde Miljøklagenævnet for første gang i dansk  

 miljøretshistorie driftforbud mod en virksomhed med den begrundelse,  

 at virksomheden ikke økonomisk var i stand til at afholde de  

 nødvendige omkostninger og investeringer for at overholde kravene i  

 virksomhedens miljøgodkendelse.
 Den 21. april 1997 stoppede virksomheden driften i  

 overensstemmelse med nævnets afgørelse, og den 2. maj 1997 blev  

 H & C Prom Kemi ApS erklæret konkurs ved retten i Vordingborg.
 På tidspunktet for driftstoppet henstod knap 3.500  

 tons kemikalieaffald på virksomheden - det største  

 kemikalieaffaldsoplag på en konkursramt dansk virksomhed i dansk  

 miljøhistorie.
 PROM-sagen har flere gange givet anledning til  

 gennemførelse af ny lovgivning i Folketinget.
 I maj 1996 blev straffeloven ændret, således  

 at også falsk indberetning på edb-diskette til myndighederne  

 omfattes af straffeloven.
 Østre Landsrets afgørelse i foråret  

 1995 i straffesagen om Proms Kemiske Fabrik gav startskuddet til  

 handlingsplanen for bedre håndhævelse af  

 miljølovgivningen, som i sommeren 1997 blev udmøntet i  

 Folketingets vedtagelse af håndhævelsespakken.
 Senest har et stort flertal i Folketinget efter direkte  

 anmodning fra Storstrøms Amt ændret  

 miljøbeskyttelsesloven med henblik på at give  

 miljømyndighederne klar hjemmel til at gennemføre forebyggende  

 oprydninger for at afværge, at der opstår fare for sundhed og  

 miljø.
Det er gennemførelsen af denne forebyggende  

 oprydning, der har givet anledning til denne beretning.« Udvalget tilkendegiver på baggrund af sagens særegenhed  

 i omfang og sammensathed, at staten bør give et beløb  

 udgørende halvdelen af den forventede udgift og op til 6,8 mio. kr.  

 til Storstrøms Amt til en samlet bortskaffelse af oplag af  

 kemikalieaffald på virksomheden H & C Prom Kemi ApS under  

 konkurs.
 Et mindretal (Venstres, Dansk Folkepartis og Kristeligt Folkepartis  

 medlemmer af udvalget) ønsker, at statens bidrag til bortskaffelse af  

 det farlige affald findes ved omprioritering inden for  

 miljøområdet.
 Et andet mindretal (Centrum-Demokraternes medlem af udvalget)  

 påpeger, at myndighedernes og politi- og anklagemyndighedens  

 langsommelighed bærer en del af ansvaret for, at sagen om H & C  

 Prom Kemi ApS har udviklet sig uheldigt.
 Et tredje mindretal (Enhedslistens medlem af udvalget)  

 påpeger, at sagen viser, at der er noget grundlæggende galt i den  

 måde, miljøtilsynet med forurenende virksomheder fungerer.  

 Derfor anbefaler mindretallet, at regeringen indfører forsøg  

 med oprettelse af lokale økologiske råd, som har adgang til  

 på borgernes og lokale miljøgruppers vegne at se myndighederne i  

 kortene og på denne måde give borgerne mulighed for at sikre, at  

 myndighederne varetager miljøtilsynet på en forsvarlig  

 måde.
Endvidere er læren af denne sag, at vi aldrig  

 slipper for fremtidige »fortidens synder«.
Forurenende industri vil altid  

 påføre samfundet udgifter, som industrien selv slipper for at  

 betale.
Derfor opfordres regeringen til at foranledige, at der  

 indføres en afgift på forurenende produktion, f.eks. en  

 årlig afgift tilknyttet kapitel 5-godkendelsen, hvor afgiften anvendes  

 som »forsikringsordning« til dækning af statslige udgifter til  

 oprydningsopgaver fra nuværende og kommende forureninger fra  

 forurenende produktion.
Afgiften kan endvidere anvendes til at fremme  

 omstilling væk fra forurenende produktion, f.eks. gennem nedslag i  

 afgiften, hvis den forurenende virksomhed opfylder en række krav til  

 løbende omstilling af sin produktion.
