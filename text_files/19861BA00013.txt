Nr BSF 13 Forslag til folketingsbeslutning om anvendelse af skærmterminaler på  

 arbejdspladser Fremsat af Elisabeth Bruun Olesen (VS) Albrechtsen (VS) Tinning (VS) den 15. oktober 1986 Folketinget pålægger regeringen inden folketingsårets udløb at fremsætte lovforslag om anvendelse af skærmterminaler på arbejdspladser med henblik på ikrafttræden 1. juli 1987 efter følgende retningslinjer:
1. Formål Beskæftigede ved skærmterminaler skal sikres de bedst mulige sikkerheds- og sundhedsforhold samt uddannelsesmuligheder og den størst mulige tryghed i arbejdet.
2. Arbejdsmiljø a) Den daglige arbejdstid ved en skærmterminal må højst udgøre halvdelen af arbejdstiden inkl. 15 minutters pause pr. time.
b) Gravide har ret til omplacering til andet arbejde end skærmarbejde uden tab af løn eller anciennitet.
c) Skærmbriller og andre nødvendige hjælpemidler ved skærmarbejde betales fuldt ud af arbejdsgiveren.
d) Skærmterminaludstyr skal indrettes, så det er tilpasset eller ved hurtig omstilling kan tilpasses hver enkelt medarbejder, der betjener udstyret.
3. Uddannelse a) Arbejdsgiveren har pligt til at give hver enkelt medarbejder:
- en grundig uddannelse i betjening af nyanskaffet udstyr og nye systemer samt en fortløbende opfølgning af denne uddannelse, - et bredere kendskab til det tekniske udstyr og de systemer, der anvendes i virksomheden, og - en almen indsigt i EDB, herunder også teknologiforståelse og teknologivurdering.
b) Alle uddannelsesaktiviteter planlægges og gennemføres i arbejdstiden i samarbejde med de ansattes faglige organisationer og betales af arbejdsgiverne.
4. Distancearbejde a) Der kan ikke oprettes og udflyttes skærmarbejdspladser til medarbejdernes hjem, således at medarbejderne tvinges til at arbejde i hjemmet.
b) Udflytning af skærmterminalarbejde til filialer uden for virksomheden kan kun ske efter forhandling med de faglige organisationer.
I sådanne filialer skal i øvrigt alle den foreslåede lovs bestemmelser være gældende.
5. Informationspligt Ved enhver påtænkt indførelse af nyt skærmudstyr eller nye systemer og/ eller ved påtænkte ændringer i bestående systemer har arbejdsgiveren pligt til at give hver enkelt medarbejder en skriftlig information i en overskuelig og letforståelig form.
 Informationen skal tilpasses de personalegrupper, den er tiltænkt.
 Denne information skal som et minimum indeholde oplysninger om:
a) den ny teknologis - formål - funktion - udformning - økonomi - krav om færdigheder ved anvendelsen - eventuelle sammenhænge med andre systemer samt b) de påregnede konsekvenser for - arbejdsmiljøet - arbejdets tilrettelæggelse og indhold - personalebehov - uddannelse - muligheder for overvågning/ kontrol af arbejdsindsats.
Informationen skal gives på så tidligt et tidspunkt, at medarbejderne og de faglige organisationer får gode muligheder for at drøfte og tage stilling til sagerne, og således at disses synspunkter, ideer og forslag indgår i beslutningsgrundlaget.
Mangelfulde informationer eller uenigheder om oplysninger og vurderinger i den givne information har opsættende virkning på de endelige beslutninger.
Medarbejderne og deres faglige repræsentanter gives inden for normal arbejdstid den tid, som medarbejderne og de faglige organisationer finder nødvendig for at sætte sig ind i og drøfte den givne information.
6. Teknologivurdering a) Der foretages på den enkelte virksomhed teknologivurdering ved enhver indførelse af nyt skærmudstyr eller ændring i bestående skærmudstyr og systemer.
 b) Teknologivurderingen kan foretages af ekspertise hentet udefra.
Når virksomheden henter ekspertise udefra, skal dette ske i samråd med de faglige organisationer.
Disse kan tillige inddrage ekspertise efter eget ønske og betalt af arbejdsgiverne, ligesom de i forhandlingssituationer kan inddrage egne konsulenter med bisidderstatus.
7. Kontrol og overvågning a) Ved indførelse og brug af skærmterminaludstyr skal medarbejderne have fuld viden om og indsigt i den kontrol og overvågning, der er til stede i EDB-systemet.
b) EDB-systemet må ikke bruges til at kontrollere og overvåge den enkelte medarbejders arbejdsindsats.
c) Medarbejderne skal oplyses om og have indflydelse på, hvornår og til hvilket formål, kontrollen og overvågningen bruges.
d) Den enkelte medarbejder skal have indsigt i resultatet af registreringen og sikres mulighed for at deltage i vurderingen af den.
8. Arbejdsmiljø- og teknologivurderingsforskning Arbejdsgiverne har pligt til at lade forskere/ eksperter få adgang til virksomheden i forbindelse med teknologivurdering og arbejdsmiljøundersøgelser i fornødent omfang, såfremt de faglige organisationer på virksomheden ønsker dette.
9. Sanktionsbestemmelser a) Lovforslaget bør indeholde en sanktionsbestemmelse, hvorefter overtrædelse af bestemmelser i loven indebærer, at det udstyr og de systemer, for hvilke bestemmelserne ikke er fulgt, ikke må anvendes.
b) I situationer, hvor der er tvivl om, hvorvidt bestemmelserne er overtrådt, er Arbejdstilsynet på forlangende af medarbejderne/ de faglige organisationer forpligtet til at stoppe brugen af udstyr og systemer, indtil arbejdsgiveren har bevist, at bestemmelserne er fulgt.
BEMÆRKNINGER TIL FORSLAGET ad 1. Formål Skærmterminaler indføres i disse år på stadigt flere arbejdspladser både inden for kontor og administration og inden for produktionen, bl.a. den grafiske branche.
Herved ændres forholdene radikalt.
Hvis disse ændringer ikke udelukkende skal være af negativ art, må der stilles en række krav til og retningslinjer for, hvordan den nye teknologi anvendes.
Det er formålet med dette beslutningsforslag at opstille sådanne bestemmelser og derved sikre de mange mennesker, hvis fremtid er skærmarbejde, så sikre og betryggende forhold som muligt.
Indførelsen af skærmterminaler og dermed den såkaldte informationsteknologi får omfattende konsekvenser på mange områder både i arbejdslivet og i livet uden for arbejdspladsen.
Den ny teknologi påvirker både arbejdsmiljøet, beskæftigelsen og ligestillingen, ligesom der stilles nye krav til uddannelse og kvalifikationer.
Hele spørgsmålet om kontrol og registrering kommer også ind i billedet.
Hvis arbejdsgiverne uhæmmet og ukritisk får lov til massivt at indføre ny teknologi, kan det i værste fald betyde alvorlige forringelser for lønarbejderne.
Man risikerer at blive bundet til en skærm 7-8 timer om dagen med ensformigt arbejde.
Man risikerer at ende som dekvalificeret samlebåndsarbejder uden indflydelse på sin arbejdssituation.
Især kvinderne risikerer at få forringet arbejds- og leveforhold, så alle de senere års ligestillingsmæssige fremskridt, hvor små de end er, bliver totalt elimineret.
Der må derfor gøres noget mere samlet i forhold til den teknologiske udvikling.
Ud over den løbende informationskampagne om ny teknologi og den teknologivurdering af temmelig begrænset omfang, som foregår i forbindelse med det teknologiske udviklingsprogram, må der tages konkrete lovgivningsskridt.
De gældende regler i form af arbejdsmiljøloven og de dertil hørende bekendtgørelser samt Arbejdstilsynets vejldninger er ikke tilstrækkelige.
En række forhold som uddannelse, information og teknologivurdering er ikke omfattet af lovgivning i dag, og et område som kontrol og registrering er ikke behandlet godt nok i de gældende registerlove.
Alle disse forhold ønsker forslagsstillerne at inddrage i det stillede forslag.
Samtidig ønsker forslagsstillerne også at samle og tydeliggøre lovgivningen omkring skærmarbejde for at gøre den mere overskuelig og anvendelig.
På nuværende tidspunkt kan det være noget af en jungle at finde rundt i diverse bekendtgørelsers og vejledningers »kan'er« og »bør'er«! Den kommende lov skal fungere som en minimumsgaranti for alle lønarbejdere beskæftiget med skærmarbejde.
Det skal ikke kun være arbejderne inden for de virksomheder og brancher, hvor den fornødne faglige styrke er til stede, der sikres betryggende forhold.
Det skal i den sammenhæng erindres, at netop inden for kontor- og administrationsområdet er et ret stort antal lønarbejdere ansat i virksomheder, der ikke er medlem af nogen arbejdsgiverforening.
De er derfor normalt heller ikke omfattet af de overenskomster og teknologiaftaler, der er indgået på arbejdsmarkedet.
For netop disse lønarbejdere vil en sådan lov være af betydning, idet den vil sikre dem nogle rettigheder på samme måde som andre love på arbejdsmarkedet, bl.a. ferieloven.
Flere af de forhold, som dette forslag omhandler, er allerede inden for dele af arbejdsmarkedet omfattet af aftaler eller er foreslået aftalt overenskomstmæssigt mellem arbejdsmarkedets parter.
En lov efter de angivne retningslinjer vil ikke forhindre, at disse fohold kan være aftalt overenskomstmæssigt.
Tværtimod bør flere af bestemmelserne uddybes med lokale aftaler på den enkelte virksomhed.
Lokalt vil det være muligt at supplere loven med aftaler, der er afpasset konkret i forhold til den enkelte virksomhed eller branche.
Dette beslutningsforslag vil givetvis af nogle blive beskyldt for at antaste arbejdsgiverens ret til at lede og fordele arbejdet.
Det skal dog ikke hindre VS i at fremsætte dette forslag.
VS mener nemlig, at sikringen af ordentlige arbejdsforhold går forud for alt andet og må gå på trods og på tværs af arbejdsgivernes ledelsesret.
Forslaget skal ses som en støtte til lønarbejderne og deres organisationer i sikringen af rimelige og ordnede arbejdsforhold ved skærmene.
Målet med en lov på dette område er ikke at hindre indførelse af ny teknik, men at sikre at den ny teknik indføres på arbejdernes betingelser og til gavn for arbejderne, der trods alt skaber de værdier, som kapitalisterne profiterer af.
Det skal understreges, at en lov kun er et redskab, og at den ikke i sig selv, men kun i sammenhæng med faglig aktivitet på arbejdspladserne kan give resultater.
ad 2. Arbejdsmiljø Videnskabelige undersøgelser har vist, at det er belastende at sidde i lang tid ad gangen ved en skærm og arbejde.
Efter ca. 2 timer begynder en række symptomer, og disse øges kraftigt efter 4 timer.
 Det gælder synsproblemer og muskelbelastninger.
Kravet om højst at måtte arbejde halvdelen af arbejdstiden ved skæmen er også begrundet i et ønske om at modvirke ensidigt brug af menneskelige ressourcer.
Kravet gælder derfor både fuldtids- og deltidsansatte.
Fra industriens samlebåndsproduktion, hvor mennesket er et vedhæng til maskinen, ved man, at der er en sammenhæng mellem den såkalte taylorisering (dvs. ensformigt arbejde uden indflydelse på arbejdet og uden kontrol over tempo) og antallet af psykiske og fysiske helbredssymptomer.
Der findes i dag steder, hvor skærmarbejde foregår på akkord og i et højt tempo.
Derfor må det allerede nu sikres, at de fejltagelser, der er blevet gjort i industrien i efterkrigstiden, ikke gentages i 80ernes og 90ernes kontorrationalisering.
Ved at begrænse arbejdstiden til højst halvdelen af den samlede daglige arbejdstid skal arbejdsgiverne tvinges til at udvikle alsidige job.
Job, der kræver brugen af flere faglige kvalifikationer, giver et socialt alsidigt arbejde og indeholder kompetence og selvstændighed.
En sådan organisering af arbejdet vil kræve omorganisering af arbejdet på en række arbejdspladser, og denne omorganisering er nødvendig, selv om det på nogle virksomheder vil medføre en del problemer.
Hvis ikke arbejdet organiseres tilstrækkelig alsidigt, vil vi om nogle år stå med tusindvis af mennesker, der er nedbrudt fysisk og psykisk af ensidigt daglangt skærmarbejde.
Ud over de menneskelige omkostninger, der i sig selv er uacceptable, vil konsekvenserne også blive kastet over på samfundet, idet social- og sundhedsvæsenet vil blive belastet med problemerne.
Menneskelige og samfundsøkonomiske hensyn skal derfor stå over snævre driftsøkonomiske hensyn, når fremtidens skærmarbejdspladser skal organiseres og tilrettelægges.
I såvel faglige som videnskabelige kredse har der inden for de senere år været ført en debat om, hvorvidt skærmarbejde kan medføre fosterskader.
Baggrunden for debatten har været konstateringen af unormalt mange fosterskader i form af fødsel af misdannede eller døde børn samt spontane aborter blandt kvinder med skærmarbejde.
Især i USA og Canada er der konstateret en række sådanne tilfælde, men også i Danmark er der konstateret enkelte tilfælde.
Årsagen eller årsagerne til fosterskaderne kendes endnu ikke.
Indtil nu har der især været nævnt to mulige årsager, dels radioaktiv stråling fra skærmene, dels den meget stressede arbejdssituation ved skærmarbejdet.
Mange forskere udelukker, at radioaktiv stråling kan være årsagen, da den normalt er så lav, at den ikke skulle kunne skade.
Undersøgelser fra USA har dog vist, at ældre og dårligt vedligeholdte skærme kan udsende for høj stråling, ligesom kontrollen ved fremstilling af skærme er utilstrækkelig.
Man ved, at stress kan frembringe ufrivillige aborter, og skærmarbejde er utroligt stressende.
En amerikansk undersøgelse fra 1981 foretaget af de amerikanske arbejdsmiljømyndigheder viser, at kontorfolk, der arbejder med datamater, er de mest stressede af alle jobgrupper i USA, endog mere stressede end flyledere.
Sammenhængen mellem fosterskader og skærmarbejde er som sagt endnu ikke undersøgt til bunds.
Der er i forskellige lande foretaget nogle få temmelig begrænsede undersøgelser, der imidlertid kan give et fingerpeg.
Men de giver ikke klare svar på et tilstrækkeligt kvalificeret grundlag.
I Canada er der således foretaget en undersøgelse blandt 14.000 kvinder, der inden for en 2-årig periode havde født eller aborteret.
Af alle kvinderne havde 18,1 pct. aborteret, men blandt kvinder med skærmarbejde havde 21,5 pct. aborteret.
Der kunne altså konstateres en overhyppighed af aborter blandt kvinder med skærmarbejde.
Antallet af deltagere i undersøgelsen er dog ikke stort nok til at give et klart svar.
Det svenske arbejdstilsyn har lavet en undersøgelse blandt 1.500 kvinder, der var indlagt på hospital i forbindelse med fødsel eller abort.
Kvinderne blev spurgt om, i hvor høj grad de til dagligt havde med skærme at gøre, samt om deres levevis under graviditeten, bl.a. deres tobaksforbrug.
Svarene viste ingen umiddelbar sammenhæng mellem skærme og mislykkede graviditeter.
Men også denne undersøgelse er lavet på for spinkelt et grundlag, og den omfattede kun kvinder, der var hospitalsindlagt.
Derfor kom meget tidlige spontane aborter ikke med i undersøgelsen.
Et mere klart svar på risikoen for fosterskader som følge af skærmarbejde vil først foreligge, når der er blevet foretaget mere grundige og omfattende undersøgelser.
En sådan undersøgelse har i flere år været planlagt af Arbejdsmedicinsk Klinik i Århus, men har været svær at få i gang på grund af pengemangel.
Resultaterne af denne undersøgelse, der skal omfatte 50.000 kvinder, vil først foreligge om 2 år.
Så længe denne og andre tilstrækkeligt omfattende undersøgelser ikke foreligger, må tvivlen komme de truede til gode.
Man kan i værste fald frygte, at de indtil nu enkeltstående tilfælde af fosterskader kun er toppen af isbjerget.
Hvad årsagen end måtte være, hersker der en udbredt frygt blandt mange kvinder, der arbejder med skærme, og der er derfor på en del arbejdspladser både inden for det private erhvervsliv og i offentlige institutioner indgået aftaler om, at gravide skal kunne omplaceres til andet arbejde end skærmarbejde.
I Sverige har det været drøftet at indføre lovgivning herom, og i USA er der i flere af forbundsstaterne fremsat lovforslag.
I Canada har en arbejdsmarkedskommission lavet retningslinjer for skærmarbejde, og ifølge disse har gravide ret til omplacering til andet arbejde uden forringelser i lønnen.
Forslagsstillerne mener, at alle kvinder på det danske arbejdsmarked skal have ret til at blive omplaceret fra skærmarbejde til andet arbejde i forbindelse med graviditet.
Denne ret skal være udformet således, at den enkelte kvinde selv kan vurdere, om hun vil benytte sig af den.
Omplacering skal ske uden lønnedgang eller tab af anciennitet, og det skal slås fast, at brug af denne ret ikke må føre til afskedigelse.
Forslagsstillerne erkender, at problemerne med fosterskader næppe er fuldt ud løst gennem ret til omplacering.
Fosteret er nemlig mest udsat i graviditetens første periode, endda ofte før graviditeten overhovedet er opdaget.
En løsning af dette problem er imidlertid vanskelig, medmindre kvinder i den fødedygtige alder ligefrem skal forbydes skærmarbejde! Dog vil en begrænsning af den daglige arbejdstid ved skærmen nok afhjælpe faren lidt, hvilket så er endnu et argument for, at ingen skal sidde hele dagen ved en skærm.
Øjengener af forskellig art er ret udbredte ved skærmarbejde.
Således viste en undersøgelse fra det svenske arbejdsmiljøfond, at beskæftigede ved skærmterminaler har 50 pct. flere gener end folk, der ikke arbejder ved en skærm.
Danske undersøgelser viser ligeledes, at synsgenerne stiger med øget tid ved skærmarbejdet.
Specielt for mennesker op i alderen kan der være behov for specielle skærmbriller, da der med stigende alder sker en aftagende evne for øjet til at stille skarpt på nært hold.
Det vekslende synsskift mellem f.eks. manuskript og skærm kan således kræve særlige briller.
Skærmbriller skal efter forslaget fuldt ud betales af arbejsgiveren, ligesom indkøb og tilpasning skal foregå i arbejdstiden.
Der skal tillige med mellemrum være mulighed for at få testet synet, også betalt af arbejdsgiveren.
For at sikre ergonomisk rigtigt indrettede arbejdspladser skal skærme, borde, stole m.v. kunne indstilles, så de passer til den enkeltes anatomi og individuelle ønsker.
Skærme, tastatur, borde og stole skal kunne justeres i forhold til hinanden.
Skærme og udstyr skal løbende testes og holdes ved lige, da nedslidte eller dårligt vedligeholdte skærme som tidligere nævnt muligvis kan udsende stråling i så høje doser, at den kan være skadelig.
Det må derfor være arbejdsgiverens klare pligt at sørge for, at skærmene med faste mellemrum bliver efterset og vedligeholdt af autoriserede reparatører.
Det er arbejdsgiverens ansvar at sikre de ansatte imod sundhedsskadelige skærme.
Alle de bekendtgørelser og vejledninger, der allerede findes i forhold til arbejde ved skærmterminaler, vil fortsat gælde efter den foreslåede lovs vedtagelse.
Derudover får bestemmelserne i Arbejdstilsynets »Vejledning om arbejde ved skærmterminaler« (AT-meddelelse 4.04.4) med gennemførelsen af den foreslåede lovgivning status som regel og ikke kun som vejledning.
ad 3. Uddannelse Hvis lønarbejderne skal sikres reel indflydelse på brugen af den ny teknik, er en bredt anlagt og grundig uddannelsesindsats nødvendig.
Denne uddannelse i form af efter- og videreuddannelse af virksomhedernes ansatte må være en ret for alle og en pligt for arbejdsgiveren at gennemføre.
Når der indføres nyt udstyr og nye systemer, har arbejdsgiveren derfor pligt til:
- At give de ansatte, som skal betjene det nye udstyr/ de nye systemer uddannelse i betjening af det.
Selv om dette burde være en selvfølge, udelades det ofte, og i andre tilfælde nøjes arbejdsgiverne med at sende en enkelt eller nogle få på kursus, hvorefter denne eller disse sættes til at oplære kollegerne.
En utilstrækkelig viden om, hvordan maskinerne fungerer, og hvilke knapper der skal trykkes på, skaber utryghed og frustration blandt de ansatte.
Denne uddannelse må løbende følges op, så man er på højde med den teknologiske udvikling.
- At give alle på arbejdspladsen kendskab til den teknologi, der anvendes i virksomheden.
Ikke i form af en snæver betjeningsindlæring, men en bredere viden om, hvorledes teknikken og systemerne virker.
Dermed sikres det, at alle får indsigt i de muligheder, den ny teknologi giver, og samtidig skabes der overblik over arbejdsprocessen på virksomheden.
Dette overblik er nødvendigt, hvis de ansatte skal have indflydelse på teknologiens anvendelse.
- At give alle ansatte en bred uddannelse i teknologiforståelse og teknologivurdering, således at de ansatte kan se teknologien i en større sammenhæng og vurdere teknologiens indflydelse på udviklingen i samfundet, beskæftigelsen, arbejdsmiljøet m.v.
Disse tre former for uddannelser skal ses i sammenhæng og supplere hinanden.
De må tilrettelægges sådan, at alle får en reel mulighed for at deltage.
Der må ikke stilles forhåndsbetingelser til viden og kunnen, som udelukker nogen.
Tværtimod må det være virksomhedens pligt at sørge for, at alle ansatte får de nødvendige forkundskaber, f.eks. i form af sprog eller matematik.
Uddannelserne må ligeledes tilrettelæges sådan, at f.eks. ældre eller andre, der af den ene eller anden grund føler nervøsitet over den ny teknologi, ikke lades i stikken.
Alle uddannelsesaktiviteter skal foregå i arbejdstiden.
Hvis det undtagelsesvis ikke kan undgås, at dele af uddannelsen foregår uden for arbejdstiden, skal uddannelsestiden regnes som overarbejde, der skal afspadseres eller betales med overtidsbetaling i forhold til den gældende overenskomst.
Alle udgifter i forbindelse med uddannelsen, også til materialer, transport o.lign., betales af arbejdsgiveren.
Uddannelsen planlægges og gennemføres i samarbejde med de faglige organisationer på virksomheden, og disse skal have mulighed for i løbet af uddannelsen at fremlægge deres syn på den ny teknologi.
Det er vigtigt, at uddannelsen ikke blot bliver oplæring i at trykke på de rigtige knapper, men netop får et bredt og alsidigt indhold, der sætter den enkelte lønarbejder i stand til at udnytte den ny teknologis muligheder bedst muligt samt til at overskue konsekvenserne af teknologiudviklingen både på den enkelte virksomhed og på samfundsplan.
ad 4. Distancearbejde Den nye teknologi forandrer vores arbejde.
Inden for den administrative sektor åbnes der mulighed for indførelse af informatiksystemer og kontorautomation baseret på skærmterminaler.
Den nye informatiosteknologi giver samtidig nye muligheder for arbejdets placering.
Ved hjælp af skærmterminaler tilkoblet telefonnettet eller datatransmissionssystemer vil arbejdet kunne udføres i hjemmet eller i lokaler placeret umiddelbart i nærheden af hjemmene, geografisk adskilt fra den egentlige arbejdsplads.
Denne teknologi er som næsten alle tekniske nydannelser modsætningsfyldt.
På den ene side rummer den frigørende muligheder.
På den anden side rummer den mulighed for en cementering eller forværring af den eksisterende undertrykkelse.
Mere visionært betragtet kunne man forestille sig et samfund med en art produktionsfællesskaber/ nærarbejdspladser, hvor man arbejdede kollektivt med varierende arbejdsopgaver.
Men i første omgang er det forsvaret for at undgå en cementering af de ulige strukturer, der står på dagsordenen.
Forslagsstillernes udgangspunkt er, at datateknologi introduceres på et eklatant kønshierarkisk arbejdsmarked i et kapitalistisk samfund.
Fra den tidlige industrialisering kender man hjemmearbejdets dårlige sider, både for den enkelte i form af isolation og dårlige arbejdsbetingelser og for den faglige organisering i form af manglende sammenhold.
Den tid ønsker forslagsstillerne ikke tilbage.
VS ønsker heller ikke kvinderne smidt tilbage i hjemmene.
Og vor tids hjemmearbejde ved skærmen vil netop blive kvindearbejde.
Det vil blive det underordnede arbejde, der lægges væk fra den egentlige arbejdsplads.
Arbejde som f.eks. indtastning og renskrivningsarbejde, oversættelsesarbejde samt standardiseret programmeringsarbejde.
Alt dette er kvindearbejde.
Mange hjemmearbejdspladser spredt rundt uden indbyrdes kontakt og kun med kontakt til arbejdsgiveren via telekommunikationssystemet vil svække fagforeningerne.
Fra England er der desuden erfaringer for, at meget hjemmearbejde bliver udført som freelancearbejde.
Som freelance er man slet ikke i et normalt lønarbejderforhold, dvs.
at man ikke er sikret overenskomstmæssige rettigheder, men nærmest er at betragte som selvstændig erhvervsdrivende.
Man er derfor heller ikke omfattet af en række lovbestemmelser, som lønarbejdere ellers normalt er dækket af bl.a. på arbejdsmiljøområdet.
Uanset om man fungerer på freelance basis eller ej, vil arbejdsforholdene være dårlige.
Aflønningsformen vil være præstationsløn, og der er indbygget »sladrehanke« i hjemmedatamaterne, så arbejdsindsatsen kan måles.
Der vil være problemer i forhold til sikkerheds- og arbejdsmiljøforhold.
Hvordan skal det sikres, at skærmterminalarbejdspladsen er ergonomisk rigtigt indrettet, at der ikke - i alt fald i perioder - arbejdes for længe ved skærmen, f.eks. i forhold til 11 timers reglen? I det hele taget vil det være svært i mange almindelige familieboliger at få ordentlig plads til en skærmarbejdsplads, især hvis den ikke skal være til gene for resten af familien.
Arbejdstilsyn, boligmyndigheder, fagforeninger o.lign. vil få store problemer med at sikre, at hjemmearbejdet foregår på betryggende vis.
Socialt vil hjemmearbejde betyde isolering af kvinderne.
Uden kontakt med arbejdskammerater og ledelsen vil kvinderne meget vanskeligt kunne få mere varieret og selvstændigt arbejde.
Tværtimod vil man kunne se en udvikling, hvor arbejdet vil være karakteriseret ved en endnu mere systematisk arbejdsdeling end den, vi kender fra kontorerne i dag.
Kvinder, der har prøvet hjemmearbejde, bl.a. i Sverige, hvor der har været forsøg hermed, peger da også på disse ulemper, samtidigt med at de peger på, at man aldrig synes, man kan slappe af.
Ofte tvinges man til at arbejde i weekender, fordi man i hverdagen er blevet forstyrret af børnene og har måttet indrette sig efter den øvrige families behov.
Når kvinderne nu alligevel går derhjemme, kan de jo lige så godt spare de dyre institutioner, og børnene har jo også bedst af at være hjemme! Ja, sådan passer hjemmearbejdet som fod i hose til den borgerlige regerings tanker om et fleksibelt og smidigt arbejdsmarked! Hjemmearbejdet vil amputere kvinders liv og fratage dem et tilfredsstillende socialt og arbejdsmæssigt indhold.
De svenske kvinder peger da også på, at hvad de i begyndelsen syntes var en fordel, nemlig at kunne tage det med ro om morgenen, ikke være bekymret over et eventuelt sygt barn o.lign., efterhånden udviklede sig til en overvældende ensomhed.
Distancearbejde er dog også andet end egentligt hjemmearbejde.
Det er også arbejde på fjernskrivningscentraler og naboskabscentraler.
En fjernskrivningscentral er en arbejdsplads, hvor flere fra samme virksomhed er placeret i nogle lokaler geografisk adskilt fra hovedvirksomheden for at udføre skærmarbejde.
Naboskabscentraler er arbejdspladser, hvor flere virsomheder har placeret ansatte i samme lokaler og bruger det samme skærmudstyr.
Fjernskrivningscentraler og naboskabscentraler giver mulighed for at flytte arbejde ud til udkantsområder og skabe arbejdspladser der, hvilket kan være til gavn for lokalbefolkningen i udkantsområderne.
Men begge typer arbejdspladser kan nemt føre til misbrug af arbejdskraften.
Arbejdet i en fjernskrivningscentral vil bestå i fuldkommen den samme type arbejde som hjemmearbejde.
Det vil altså være karakteriseret ved stor ensformighed og rutine, og sådanne former for udlagte skrivestuer vil udvikle sig til kvindeghettoer med lavtlønnet arbejde og forstærke den arbejdsdeling og opsplitning, der allerede kendetegner kontorarbejdet i dag.
Naboskabscentralerne var tænkt som arbejdspladser med et varierende arbejdsindhold lige fra rådgivning og systemplanlægning til programmering og tastearbejde.
De svenske erfaringer viser, at personer, der udfører mere kvalificeret arbejde, ikke kan affinde sig med at arbejde uden for hovedkontoret.
De havde nemlig brug for de uformelle samtaler med resten af personalet, da sådanne samtaler er en vigtig del af karriereforløbet.
Endelig er der det særlige problem på naboskabscentralerne, at de ansatte, der arbejder der, har forskellige arbejdsgivere i de fleste tilfælde og derfor har meget svært ved at føre en samlet kamp for forbedrede løn- og arbejdsforhold.
VS mener, at hjemmearbejde har så mange negative konsekvenser, at arbejdsgiverne bør fratages muligheden for at oprette og udflytte arbejdspladser til medarbejdernes hjem og dermed fratage medarbejderne deres ret til at arbejde på arbejdspladsen.
Dette synspunkt deles af HK, som organiserer denne arbejdskraft, og som imødeser en alvorlig svækkelse af den faglige organisering inden for området, hvis hjemmearbejdet bliver en realitet.
VS er også meget skeptisk over for naboskabscentraler og fjernskrivningscentraler, men der kan dog være visse positive muligheder ved dem.
Hvis de positive muligheder skal udnyttes, kræver det imidlertid, at de faglige organisationer inddrages og godkender udflytning af arbejdspladser, således at der kan sikres ordentligt indhold og organisering af arbejdet.
ad 5 og 6. Information og teknologivurdering Reel information til lønarbejderne er et centralt element i at give arbejderne mulighed for at sikre sig imod negative konsekvenser af indførelsen af ny teknologi.
Derfor skal arbejdsgiverne have en klar pligt til at informere om enhver form for fornyelse af eller ændring i skærmudstyr og systemer.
Det kan ganske vist til tider være svært at afgrænse, hvornår der er tale om nye systemer eller ændringer i bestående.
Ændringer i bestående systemer er efter de foreslåede retningslinjer omfattet af loven, når ændringer medfører, at nye arbejdsopgaver inddrages i systemløsningen, eller når den systemmæssige udførelse af allerede omfattede arbejdsopgaver ændres væsentligt.
Ledelsen har pligt til af egen drift og så tidligt som muligt at informere, således at medarbejderne og deres faglige organisationer har mulighed for at udøve en reel indflydelse på udarbejdelsen af systemspecifikationen.
Medarbejderne og de faglige organisationer skal medvirke ved den endelige godkendelse af kravspecifikationen til systemerne, og deres godkendelse skal være en betingelse for, at det egentlige systemudviklingsarbejde kan igangsættes.
Under hele systemudviklingen har ledelsen fortsat pligt til at informere, ligesom de faglige organisationer på virksomheden skal være inddraget i hele udviklingsforløbet.
I første omgang kan der foretages en klar afgrænsning mellem hard-ware (udstyr) og soft-ware (programmerne), således at det relativt nemt kan fastslås, at den foreslåede lov omfatter indførelse af nyt hard-ware.
Der tænkes selvfølgelig primært på terminaludstyr, altså den del af anlægget, der betjenes af brugerne.
Udskiftning af centrale anlæg behøver ikke at have nogen indflydelse i betjener-leddet, men i det omfang det centrale anlæg får indflydelse på brugerens arbejdsrytme, vil det også være omfattet af den foreslåede lov.
Nye systemer - i betydningen nyt soft-ware - vil også normalt kunne afgrænses.
Nye systemer defineres som omlægning af arbejdsfunktioner, der hidtil har været udført manuelt, til udførelse i et EDB-system.
Indførelse af systemer, der udfører arbejdsopgaver, som hidtil ikke har været udført, defineres også som nye systemer.
Nye systemer i disse to betydninger er omfattet af loven.
Hvis der ønskes foretaget ændringer i bestående systemer i drift, må disse ændringer behandles på samme måde som ved indførelse af nye systemer.
Informationen skal gives skriftligt og i en sådan form, at indholdet fremstår overskueligt og alment tilgængeligt, dvs. at brugen af fremmedord og tekniske udtryk så vidt muligt undgås.
Den skriftlige information skal omhandle alle væsentlige aspekter af den påtænkte indførelse eller ændring.
Ud over ledelsens egen information skal der gives en bredere og mere alternativ præget information, således at der findes et alsidigt grundlag at tage stilling ud fra.
Til det formål skal der foretages en teknologivurdering, inden der træffes beslutninger om indførelse eller ændringer.
Vurderingen skal omhandle konsekvenserne for arbejdsmiljøet, arbejdets tilrettelæggelse og indhold, personalebehov og uddannelseskrav.
Andre forhold bør inddrages, hvis de er af særlig betydning i den pågældende virksomhed.
Til gennemførelse af teknologivurderingen kan der indhentes bistand udefra i form af konsulenter eller særlige eksperter.
Udvælgelsen af denne bistand skal fra arbejdsgiverens side ske i samarbejde med medarbejderne og disses faglige organisationer.
For at sikre medarbejderne det bedst mulige vurderingsgrundlag skal de faglige organisationer tillige have mulighed for selv at indhente konsulent- eller ekspertbistand, hvis de finder det nødvendigt.
Udgiften til denne bistand betales fuldt ud af arbejdsgiveren, uden at denne kan stille krav til den indhentede bistand.
Endvidere skal de lokale faglige organisationer have mulighed for at tage konsulenter fra deres hovedorganisationer med som bisiddere i forhandlinger, hvis de finder det ønskeligt.
Såvel ledelsens skriftlige information som resultaterne af teknologivurderingen skal forelægges alle virksomhedens medarbejdere.
De skal inden for den normale arbejdstid have den fornødne tid til at sætte sig ind i informationerne og til at drøfte dem.
Det er vigtigt, at der er ordentlige muligheder for at sætte sig ind i sagerne.
De faglige organisationer på virksomheden vurderer selv, hvor meget tid der skal bruges til at læse informationerne og til afholdelse af møder i de faglige klubber.
Mangelfuld information fra arbejdsgiveren eller uenigheder mellem parterne om de givne informationer og/ eller den foretagne teknologivurdering har opsættende virkning på beslutningstagningen.
Ingen afgørende beslutninger kan tages, førend medarbejderne og deres faglige organisationer har haft mulighed for grundigt at tage stilling til sagerne og fremlægge deres synspunkter og forslag.
ad 7. Kontrol og overvågning I EDB-systemet bliver den produktive såvel som den administrative del af en arbejdsproces opsamlet.
Det betyder, at der altid foregår en registrering af arbejdsprocessen, da denne er selve strukturen i EDB-systemet.
Registreringen bruges af programmøren, som har programmeret og følger systemet, til at gå ind i programmet og se, om systemet fungerer, som det skal.
Medarbejderne skal have oplysning om, at disse registrerede arbejdsprocesser er tilgængelige for arbejdsgiveren, og medarbejderne skal sikres mulighed for at kunne gøre deres indflydelse gældende med hensyn til, hvad registreringen bruges til, og hvornår den bruges.
Dvs. at medarbejderne skal spørges og give tilladelse, før den indbyggede registerering bruges.
De kontrolforanstaltninger, der er indbygget i programellet, og som ikke kan ses af medarbejderne, kan nemt komme til at fungere som en blind makker, der er med til at forøge utrygheden ved systemet, og utryghed kan føre til forøget stress og nedsat arbejdsindsats, flere fejl etc.
Såfremt medarbejderne har accepteret, at registreringen bliver tilgængelig for arbejdsgiveren, har medarbejderne/ den faglige klub krav på at være med i en vurdering af registreringen.
De kontrolforanstaltninger, der uundgåeligt er et led i et EDB-system, kan formindskes ved, at arbejdet gøres mere afvekslende, og samtidig kan den enkelte medarbejder beskyttes ved, at flere personer har det samme kodeord til programmet.
ad 8. Arbejdsmiljø- og teknologivurdering Megen god arbejdsplads- og arbejdsmiljøforskning er i Danmark blevet stoppet på grund af arbejdsgivernes ejendomsret over arbejdspladserne.
Retningslinjerne for den foreslåede lov antaster ikke denne ejendomsret grundlæggende, men af hensyn til sikringen af et sikkert og sundt arbejdsmiljø er det ofte en forudsætning, at der kan foretages undersøgelser af arbejdsmiljø og andre forhold, f.eks. i forbindelse med indførelsen af ny teknologi.
Det kan ikke være meningen, at samfundet skal holdes hen i uvidenhed, blot fordi en tilfældig arbejdsgiver så let som at klø sig i nakken kan sige nej til undersøgelser på hans/ hendes virksomhed.
Dertil er arbejdslivets betydning for menneskenes sociale og sundhedsmæssige liv alt for vigtigt.
Både for den enkelte og for samfundet.
