Skriftlig fremsættelse (11. oktober  

 2000) Socialministeren (Henrik Dam Kristensen):
 Jeg tillader mig herved for Folketinget at  

 fremsætte:
Forslag til Lov om ændring af lov om social  

 pension, lov om aktiv socialpolitik og forskellige andre love (Ændring  

 af regler om personlige tillæg, helbredstillæg og  

 forhøjelse af satser) (Lovforslag nr.
L 54).
Forslaget fremsættes som led i udmøntningen  

 af aftalen mellem regeringen, Socialistisk Folkeparti og Enhedslisten om  

 forbedringer af de personlige tillæg - herunder varmetillæg - for  

 pensionister med små indkomster og nedsættelse af bidraget til  

 arbejdsløshedsforsikringen.
Omlægningen finansieres ved, at  

 personfradraget for personer over 18 år fastholdes uændret fra  

 2000 til 2001.
Formålet med lovforslaget er at sikre de  

 økonomisk dårligst stillede pensionister en bedre og mere  

 ensartet behandling.
Efter de gældende regler kan personlige  

 tillæg ydes til dækning af rimelige og nødvendige udgifter  

 (fx til medicin) til pensionister som er i en vanskelig økonomisk  

 situation.
Der er imidlertid for store forskelle i den kommunale praksis for  

 tildeling af personlige tillæg, samtidig med at administrative  

 omlægninger har medført, at mange pensionister modtager mindre i  

 personligt tillæg end tidligere.
 Det samlede forslag til forbedring af reglerne om  

 personlige tillæg består af to hovedelementer: Indførelse  

 af et helbredstillæg og ændring af reglerne om  

 varmetillæg.
Helbredstillæg Forslaget indebærer, at der indføres et  

 helbredstillæg til dækning af pensionisters egne udgifter til  

 ydelser, der er tilskudsberettigede efter sygesikringsloven.
Dækningen  

 udgør 85 pct. af pensionistens egne udgifter.
Helbredstillægget  

 udbetales afhængigt af pensionistens indtægter ved siden af  

 pensionen.
Hvis pensionisten og dennes eventuelle ægtefælle eller  

 samlever har en samlet likvid formue på mere end 50.100 kr. udbetales  

 helbredstillægget ikke.
Helbredstillægget er således  

 målrettet mod de pensionister, der har begrænsede indtægter  

 og begrænset formue ved siden af pensionen.
Der kan fortsat tildeles  

 personligt tillæg til dækning af andre rimelige og  

 nødvendige udgifter efter en konkret, individuel vurdering af  

 pensionistens økonomiske situation.
Varmetillæg Aftalen indebærer med virkning fra årsskiftet  

 en ændring af reglerne om varmetillæg i bekendtgørelsen om  

 social pension, således at tillægget følger udviklingen i  

 energipriserne.
Desuden foretages en præcisering af, at udgifter til  

 varmt vand skal indgå i beregningsgrundlaget for varmetillæg.
Endelig indeholder lovforslaget en forhøjelse af  

 satserne for pensionstillæg, kontanthjælp, introduktionsydelse og  

 SU-stipendium for udeboende.
Forhøjelsen skal ses i sammenhæng  

 med forslaget om at undtage personfradraget for satsregulering i 2001.
 Forslaget skønnes samlet set at ville  

 medføre en offentlig merudgift på ca. 1.260 mill. kr. i 2001  

 stigende til godt 1.310 mill. kr. i 2004.
 De økonomiske og administrative konsekvenser af  

 lovforslaget skal forhandles med de kommunale parter.
 Med disse bemærkninger skal jeg indstille  

 lovforslaget til Folketingets velvillige behandling.
