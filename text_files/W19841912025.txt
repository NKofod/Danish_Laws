Ankestyrelsen fandt en kvinde berettiget til forhøjet og ekstra  

 børnetilskud, da et samlivsforhold var ophørt på grund af mandens indsættelse  

 til afsoning.
Der fandtes ikke at være hjemmel i loven eller dens forarbejder  

 til at opstille som betingelse for at anse hende for enlig forsørger, at  

 samlivsforholdet var ophørt på grund af uoverensstemmelse. (* 1) REDEGØRELSE FOR SAGEN:
 En kvinde ansøgte om forhøjet og ekstra børnetilskud, idet hun i  

 ansøgningsskemaet anførte, at samlivet med barnets far var ophørt på grund af  

 hans fængselsophold.
Manden var idømt 3 års fængselsstraf.
Ansøgeren opretholdt kontakten til  

 ham under afsoningen og søgte ikke at få ham pålagt at svare bidrag til  

 barnets underhold.
Det var ikke klart om der var tale om uoverensstemmelse  

 mellem parterne.
 Det sociale udvalg fandt ikke kvinden berettiget til det forhøjede og  

 ekstra børnetilskud.
 AFGØRELSEN, DER KLAGES OVER:
Amtsankenævnet tiltrådte afslaget under henvisning til, at der fortsat var  

 tale om et samlivsforhold.
Folketingets ombudsmand henstillede til nævnet at  

 tage sagen op til fornyet overvejelse, idet han bemærkede, at nævnet ikke  

 syntes at have overvejet betydningen af fængselsstraffens varighed.
Efter  

 fornyet behandling fastholdt amtsankenævnet den trufne afgørelse med  

 bemærkning om, at fængselsstraffens varighed ikke fandtes at have selvstændig  

 betydning, men alene kunne indgå som led i den samlede vurdering.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
Ifølge børnetilskudslovens § 2, stk. 2, nr. 1, ydes forhøjet børnetilskud  

 i stedet for almindeligt børnetilskud, når den, der har forældremyndigheden  

 over et barn, er enlig forsørger. ..BI.-Bestemmelsen i lovens § 2, stk. 2,  

 nr. 1, blev ændret ved en lovændring i 1973. Forud for denne ændring gjaldt  

 endvidere efter lovens § 2, stk. 3, at ydelse af forhøjet børnetilskud til et  

 barn uden for ægteskab forudsætter, at den, der har forældremyndigheden over  

 barnet, ikke lever i ægteskab, medmindre pågældende er separeret, eller  

 samlivet er ophævet på grund af uoverensstemmelse.
Der var ikke i loven  

 angivet andre særlige betingelser for tildeling af forhøjet børnetilskud til  

 et barn uden for ægteskab.
 Ifølge lovens § 3, er den, der har forældremyndigheden over et eller flere  

 børn, som han har hos sig, og for hvilke der ydes forhøjet børnetilskud efter  

 § 2, stk. 2, nr. 1, berettiget til eet ekstra børnetilskud.
 ANKESTYRELSENS AFGØRELSE:
 Ankestyrelsen fandt ikke, at der for ansøgeren kunne opstilles den  

 betingelse for at anse hende for enlig forsørger, at det tidligere bestående  

 samlivsforhold var ophørt på grund af uoverensstemmelse, idet en sådan  

 betingelse ikke ses at have hjemmel i loven eller dens forarbejder.
 Ankestyrelsen fandt endvidere, at det ved vurderingen af, om ansøgeren er  

 enlig forsørger, måtte indgå, at den tidligere samlever efter dommen fortsat  

 skulle være fængslet i længere tid, og at han derfor var afskåret fra  

 samlivet med ansøgeren.
 Ankestyrelsen fandt derfor, at ansøgeren på tidspunktet for ansøgningen  

 måtte betragtes som enlig forsørger og hun var berettiget til forhøjet og  

 ekstra børnetilskud fra det første kvartal efter ansøgningen.
 (* 1) Se endvidere SM B-002-84 (j.nr. 20076-83).
