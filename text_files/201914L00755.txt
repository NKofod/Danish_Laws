Betænkning afgivet af Erhvervsudvalget den 7. maj 2020 Betænkning over Forslag til lov om håndhævelse af Europa-Parlamentets og Rådets forordning om fremme af retfærdighed og gennemsigtighed for brugere af onlineformidlingstjenester (lov om håndhævelse af P2B-forordningen) [af erhvervsministeren (Simon Kollerup)]:
1. Ændringsforslag Erhvervsministeren har stillet 7 ændringsforslag til lovforslaget, herunder om deling af lovforslaget.
2. Indstillinger Udvalget vil stemme for det stillede ændringsforslag om deling af lovforslaget.
 Et flertal i udvalget (S, RV, SF, EL og Uffe Elbæk (UFG)) indstiller de under A og B nævnte lovforslag til vedtagelse med de stillede ændringsforslag.
Et mindretal i udvalget (V, DF, KF og LA) indstiller det under A nævnte lovforslag til vedtagelse med de stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for de stillede ændringsforslag.
 Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre, Dansk Folkeparti, Det Konservative Folkeparti og Liberal Alliance Venstres, Dansk Folkepartis, Det Konservative Folkepartis og Liberal Alliances medlemmer af udvalget bemærker, at de fire partier støtter den del af lovforslaget, som omhandler P2B-forordningen.
Forordningen styrker det digitale indre marked ved at skabe mere gennemsigtighed og bedre klageadgang for de virksomheder, der sælger deres varer og ydelser på digitale platforme.
Partierne støtter ikke den del af lovforslaget, som omhandler indførelsen af krav om redegørelse for dataetik, som skønnes at pålægge erhvervslivet administrative byrder svarende til 27 mio. kr. det første år og 7 mio. kr. hvert af de følgende år.
Isoleret set giver det god mening at sætte fokus på dataetik.
Regeringen anviser dog ikke tilsvarende byrdelettelser, og forslaget strider derfor mod partiernes politik om ikke at påføre erhvervslivet yderligere byrder.
I lyset af de store økonomiske udfordringer, som store dele af dansk erhvervsliv står over for i denne tid, er det endnu mere kritisabelt, at regeringen pålægger erhvervslivet yderligere byrder.
Parallelt med forslaget er der bl.a. også sat et arbejde i gang mellem en række store erhvervsorganisationer og Forbrugerrådet Tænk for at skabe en frivillig mærkningsordning med fokus på it-sikkerhed og ansvarlig dataanvendelse.
Det ser partierne som et tegn på, at det er muligt at opnå den ønskede yderligere fokus på dataetik ad frivillighedens vej, uden at erhvervslivet pålægges ekstra byrder.
4. Ændringsforslag med bemærkninger Ændringsforslag a Ændringsforslag om deling af lovforslaget Af erhvervsministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om håndhævelse af Europa-Parlamentets og Rådets forordning om fremme af retfærdighed og gennemsigtighed for brugere af onlineformidlingstjenester« omfattende titelnoten, §§ 1-14, § 15, stk. 1, og § 17, stk. 1.
 B. »Forslag til lov om ændring af årsregnskabsloven. (Krav om rapportering af dataetik)« omfattende §§ 15-17.
[Forslag om deling af lovforslaget] b Ændringsforslag til det under A nævnte lovforslag Til § 1 2) I stk. 1 ændres »jf. bilag 2« til: »jf. bilag 1«.
[Konsekvens af ændringsforslag nr. 5] Til § 14 3) I stk. 2 ændres »eller i forhold« til: »eller forhold«.
[Sproglig ændring] Til § 17 4) I stk. 1 udgår », jf. dog stk. 2«.
[Konsekvens af deling] Nyt bilag 5) Som bilag 1 til lovforslaget indsættes bilag 2 til lovforslagets bemærkninger.
[Omplacering af bilag] c Ændringsforslag til det under B nævnte lovforslag Til §  15 6) Paragraffen affattes således:
»§ 15 Loven træder i kraft den 1. juli 2020 og har virkning for regnskabsår, der begynder den 1. januar 2021 eller senere.« [Konsekvens af deling] Til § 17 7) Paragraffen affattes således:
»§ 17 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Grønland med de ændringer, som de grønlandske forhold tilsiger.« [Konsekvens af deling] Bemærkninger Til nr. 1 Det foreslås, at forslag til lov om håndhævelse af Europa-Parlamentets og Rådets forordning om fremme af retfærdighed og gennemsigtighed for brugere af onlineformidlingstjenester (lov om håndhævelse af P2B-forordningen) (L 124) deles i to lovforslag.
Den ene del (A) omfatter lovforslagets bestemmelser om håndhævelse af Europa-Parlamentets og Rådets forordning om fremme af retfærdighed og gennemsigtighed for brugere af onlineformidlingstjenester.
Den anden del (B) omfatter forslaget om ændring af årsregnskabsloven, der omhandler rapportering af dataetik.
I denne del ændres lovforslagets titel desuden af lovtekniske grunde, således at titlen, der anvendes, formuleres i overensstemmelse med et selvstændigt ændringsforslag til årsregnskabsloven.
Til nr. 2 I lovforslagets § 1, stk. 1, ændres »jf. bilag 2« til »jf. bilag 1«. Ændringen er en konsekvens af forslaget om deling af lovforslaget.
 Der foretages ikke nogen materiel ændring.
Til nr. 3 I lovforslagets § 14, stk. 2, foretages en sproglig ændring, idet »eller i forhold« ændres til »eller forhold«.
Til nr. 4, 6 og 7 Ændringsforslagene er en konsekvens af ændringsforslag nr. 1 om deling af lovforslaget.
Til nr. 5 I lovforslaget indsættes bilag 2 som bilag 1 til lovforslagets bemærkninger. Ændringen er en konsekvens af forslaget om deling af lovforslaget, da lovforslagets bilag 2 er eneste bilag til ændringsforslagets del A, Forslag til lov om håndhævelse af Europa-Parlamentets og Rådets forordning om fremme af retfærdighed og gennemsigtighed for brugere af onlineformidlingstjenester.
5. Udvalgsarbejdet Lovforslaget blev fremsat den 26. februar 2020 og var til 1. behandling den 10. marts 2020. Lovforslaget blev efter 1. behandling henvist til behandling i Erhvervsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og erhvervsministeren sendte den 19. december 2019 dette udkast til udvalget, jf.
ERU alm. del  bilag 116. Den 26. februar 2020 sendte erhvervsministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 2 spørgsmål til erhvervsministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Thomas Jensen (S) Henrik Møller (S) Kasper Roug (S) nfmd.
Malte Larsen (S) Orla Hav (S) Rasmus Stoklund (S) Katrine Robsøe (RV) Ruben Kidde (RV) Theresa Berg Andersen (SF) Ina Strøjer-Schmidt (SF) Victoria Velasquez (EL) Rune Lund (EL) Uffe Elbæk (UFG) Torsten Schack Pedersen (V) Preben Bang Henriksen (V) Lars Christian Lilleholt (V) fmd.
Anne Honoré Østergaard (V) Christoffer Aagaard Melson (V) Peter Juel-Jensen (V) Tommy Ahlers (V) Hans Kristian Skibby (DF) Mette Hjermind Dencker (DF) Mona Juul (KF) Niels Flemming Hansen (KF) Rasmus Jarlov (KF) Alex Vanopslagh (LA) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
