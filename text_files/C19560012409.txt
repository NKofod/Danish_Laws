(Samtlige udskrivningschefer,  

 lægdsforstandere og lægdsmænd) Man skal herved meddele, at der den 3. maj 1956 mellem Danmark og Italien  

 er ikrafttrådt en overenskomst angående militærtjeneste, jfr.  

 udenrigsministeriets bekendtgørelse nr. 25 af 28. juni 1956. (Lovt.
C.) Overenskomsten bestemmer bl.a., at personer, som er værnepligtige i begge  

 lande, og som har aftjent værnepligt i et af dem, skal anses for derved også  

 at have aftjent værnepligten i det andet land.
Det er dog en betingelse for  

 at nyde denne begunstigelse, at de som bevis for således at have aftjent  

 deres værnepligt fremviser en behørig attest, der på begæring udstedes af de  

 kompetente myndigheder i det land, hvor værnepligten virkelig er aftjent.
Efter optagelsen i lægdsrullen af personer, om hvem det vides, at de  

 omfattes af nærværende overenskomst (statsborgerskab både i Danmark og  

 Italien), skal udskrivningsmyndighederne gøre de pågældende personer bekendt  

 med, at de har valget mellem at aftjene deres værnepligt i det ene eller i  

 det andet af de to lande.
Til dette formål skal sådanne personer underskrive  

 en erklæring i 2 eksemplarer, som vil være at fremsende til  

 indenrigsministeriet.
Såfremt sådanne personer indkaldes til aftjening af  

 værnepligt uden personlig at have medvirket ved optagelsen i lægdsrullen,  

 skal de i tiden indtil den dag, på hvilken deres aldersklasse indkaldes her i  

 landet, på lignende måde have adgang til at vælge, i hvilket af de to lande,  

 de ønsker at aftjene deres værnepligt.
 Personer, der omfattes af overenskomsten, og som af fysiske grunde er  

 fundet uskikket til militærtjeneste, eller som iøvrigt i overensstemmelse med  

 lovgivningen både i Italien og Danmark er fritaget for aktiv tjeneste, skal  

 anses for at have aftjent deres værnepligt, hvis de som bevis for  

 tjenstudygtigheden eller fritagelsen fremlægger en af Italiens kompetente  

 myndigheder udstedt behørig attest herom.
 Personer, der omfattes af overenskomsten, og som frivilligt er indtrådt og  

 behørigt antaget i Italiens væbnede styrker og har gjort tjeneste i et  

 tidsrum, som ikke må være kortere end den lovpligtige aktive tjenestetid, der  

 i Italien var gældende på tidspunktet for deres antagelse, skal anses for at  

 have aftjent deres værnepligt her i landet.
Personer, der omfattes af overenskomsten, og som under deres tjeneste i  

 Italiens væbnede styrker får orlov for at begive sig til Danmark, må ikke  

 indkaldes til aftjening af værnepligt i Danmark, hvis de fremlægger en  

 behørig attest for den meddelte orlov, udstedt af de kompetente myndigheder i  

 Italien.
Den pågældende skal når som helst under sit ophold på forlangende  

 fremlægge denne attest.
 INDENRIGSMINISTERIET, DEN 28. JULI 1956.
 P.M.V.
 E.B.
 Knud Larsen.
