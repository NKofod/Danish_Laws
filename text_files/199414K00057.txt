Nr BTL 57 Betænkning over Forslag til lov om ændring af straffeloven  

 (Strafnedsættelse og -bortfald i tilfælde af civil ulydighed) (Af Jette  

 Gottlieb (EL) og Søren Søndergaard (EL))   

 Nr L 57 1994-95, 1. samling Afgivet af Retsudvalget Afgivet: 19950307 Udvalget har behandlet lovforslaget i nogle møder.
Udvalget har herunder modtaget en mundtlig og to skriftlige henvendelser  

 fra Peter Tudvad, København.
Til de skriftlige henvendelser har udvalget  

 anmodet om og modtaget justitsministerens kommentar.
 Et flertal (udvalget med undtagelse af Enhedslistens medlem)  

 indstiller lovforslaget til forkastelse ved 3. behandling.
Et mindretal inden for flertallet (Socialistisk Folkepartis medlem af  

 udvalget) tilføjer, at SF har sympati for tanken bag lovforslaget, men ikke  

 kan se, at det er muligt at gennemføre det i den foreliggende form.
SF må  

 derfor sige nej til lovforslaget.
 Et mindretal (Enhedslistens medlem af udvalget) indstiller  

 lovforslaget til vedtagelse uændret.
Den nuværende straffelov giver i § 84 en række muligheder for at nedsætte  

 den foreskrevne straf eller under i øvrigt formildende omstændigheder at lade  

 straffen bortfalde.
Med vedtagelsen af L 57 udvides disse muligheder til også  

 at omfatte tilfælde, hvor gerningen er foretaget for at forhindre eller  

 modvirke iværksættelsen eller opretholdelsen af en klart ulovlig  

 myndighedsbeslutning, og hvor lovovertrædelsen må anses for at være af  

 forholdsvis underordnet betydning.
Det her foreliggende lovforslag er ikke farligt i den forstand, at det  

 rejser tvivl om, hvad der er lovligt eller ikke lovligt.
Der er ingen tvivl  

 om, at de pågældende gerninger er ulovlige, men de bliver til i reaktion på  

 klart ulovlige myndighedsbeslutninger.
Myndighedsbeslutninger, som vel at  

 mærke ikke ud fra en individuel bedømmelse, men som samfundet ved sine  

 domstole efterfølgende bedømmer som klart ulovlige myndighedsbeslutninger.
En vedtagelse giver mulighed for, at de pågældende, der udfører gerninger,  

 som eftertiden bedømmer som gavnlige for almenvellet, kan få nedsættelse af  

 straffen eller helt bortfald af straf under i øvrigt formildende  

 omstændigheder.
Der gives mulighed for gennem strafudmålingen at tage  

 udgangspunkt i, at en offentlig myndighed har begået fejl, erkendt et  

 overgreb, når gerningen skal bedømmes.
Det er Enhedslistens opfattelse, at der er mange eksempler på, at en  

 domsafgivelse på en ulovlighed opfattes som uretfærdig, som forkert, fordi  

 den dømte efterfølgende viste sig at have ret.
Det viste sig efterfølgende,  

 at det var den situation, som den pågældende med sin gerning reagerede på,  

 der var ulovlig.
Sådanne tilfælde er overordentlig krænkende for  

 retsbevidstheden, og det er i disse tilfælde, der med forslaget vil blive  

 mulighed for at nedsætte straffen eller helt lade den bortfalde for  

 gerninger, der efterfølgende viste sig at være rigtige.
Det fremgår af lovforslaget, at lovovertrædelserne må være af underordnet  

 betydning.
Det er ikke meningen, at man skal kunne begå vold og mord og andre  

 alvorlige ting i dette lovforslags ånd, og i bemærkningerne er der sat  

 væsentlighedskriterier for, hvilke myndighedsbeslutninger lovforslaget  

 eksempelvis omhandler.
Her kan nævnes situationer, hvor myndigheder tillader  

 byggeri i modstrid med bygnings- eller miljølovgivning, udledningstilladelse  

 eller tilladelser til farlig virksomhed i strid med miljølovgivning eller  

 beslutninger i strid med folkeretlige forpligtelser eller internationale  

 aftaler f.eks. på miljøområdet.
I sådanne situationer må borgernes forsøg på at standse iværksættelsen af  

 ulovlige beslutninger opfattes som til gavn for almenvellet og deres  

 gerninger i den forbindelse kunne bedømmes som strafbare handlinger, hvor den  

 i loven foreskrevne straf kan nedsættes eller bortfalde.
En vedtagelse af L  

 57 vil give mulighed herfor.
