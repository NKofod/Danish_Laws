Nr BTL 54 Betænkning over Forslag til lov om bestyrelse og brug af folkekirkens  

 kirker m.m.   

 Nr L 54 1985-86, 1. samling Blad nr 735 Afgivet af kirkeudvalget Afgivet: 19860402 Udvalget har behandlet lovforslaget i en række møder og har herunder stillet spørgsmål til kirkeministeren, som denne har besvaret dels skriftligt, dels i samråd.
Udvalget har endvidere modtaget mundtlige og/ eller skriftlige henvendelser fra:
Bornholms Musik-Festival, Dansk Organist- og Kantorsamfund, Dansk Tonekunstner Forening, Foreningen for Grundtvigske valg- og frimenigheder, Landsforeningen af Menighedsrådsmedlemmer og Wagner, Inge-Lise, sognepræst, Hanstholm.
Der er af kirkeministeren stillet ændringsforslag, hvorom henvises til de ledsagende bemærkninger.
Nogle af udvalgets spørgsmål er optrykt som bilag til betænkningen tillige med kirkeministerens svar herpå.
Herefter indstiller udvalget lovforslaget til vedtagelse med de stillede ændringsforslag.
ÆNDRINGSFORSLAG Af kirkeministeren, tiltrådt af udvalget:
Til § 5 1) Stk. 1 affattes således:
»Kirken kan af menighedsrådet eller med dettes samtykke anvendes til andre kirkelige formål end gudstjenester og kirkelige handlinger.
Til afholdelse af kirkekoncerter, opførelse af kirkespil og lignende kræves dog tillige tilladelse fra biskoppen, såfremt et mindretal i menighedsrådet forlanger dette.« Til § 19 2) Efter stk. 1 indsættes som nyt stykke:
»Stk. 2. For brug af kirken efter § 10 betales for den merudgift til kirkens opvarmning, belysning, rengøring m.m., som valgmenighedens brug af kirken medfører.
Betalingen fastsættes af stiftsøvrigheden efter forhandling med menighedsrådet og valgmenighedens bestyrelse.« Stk. 2 bliver herefter stk. 3.
 3) I stk. 2, der bliver stk. 3, udgår følgende »10,».
Til § 25 4) I stk. 1 ændres »1. januar« til: »1. juli«.
BEMÆRKNINGER Til nr. 1 Afgørelser vedrørende afholdelse af kirkekoncerter, opførelse af kirkespil og lignende kan indbringes for biskoppen.
Klageberettiget er alene menighedsrådets mindretal.
Biskoppens afgørelse kan indbringes for kirkeministeren efter lovforslagets § 23.
Til nr. 2 og 3 Med ændringsforslagene opretholdes den gældende regel i brugslovens § 6, stk. 3, hvorefter valgmenigheder ikke skal betale for selve brugen af kirken, men alene skal godtgøre kirken den merudgift til opvarmning, belysning og rengøring m.m., som forårsages ved valgmenighedens brug af kirken.
Til nr. 4 Lovens ikrafttrædelsesdato foreslås ændret fra 1. januar 1986 til 1.
 juli 1986.
Alice Brask (KF) Karen Thurøe Hansen (KF) Ikast (KF) Eva Møller (KF) Povl Brøndsted (V) fmd.
Birthe Rønn Hornbech (V) Bente Juncker (CD) Steffensen (KrF) Arne Jensen (S) Qvist Jørgensen (S) Korneliusen (S) Tove Lindbo Larsen (S) nfmd.
Henning Nielsen (S) Nørgaard-Sørensen (S) Inger Harms (SF) Hanne Thanning Jacobsen (SF) Ole Vig Jensen (RV) Partierne VS, FP og FD havde ikke medlemmer i udvalget.
Nogle af udvalgets spørgsmål til kirkeministeren og dennes svar herpå Spørgsmål 11:
Er præstens afgørelse efter lovforslagets § 6, stk. 1, endelig? Spørgsmål 12:
Vil et folkekirkemedlem dog uanset bestemmelsen i § 6, stk. 1, have en egentlig ret til at blive begravet i en kirke, der ikke er sognekirken, men f.eks. dåbskirke, på hvis kirkegård forældrene er blevet begravet, og hvor folkekirkemedlemmet nu ønskes begravet ved en frikirkepræst, jfr. lovforslagets § 20, stk. 4, sammenholdt med § 9, stk. 1, nr. 2? Spørgsmål 13:
Hvilket omfang har lovforslagets § 23, stk. 1? Kan bestemmelsen betragtes som en generel rekursbestemmelse? Svar:
 Ad spørgsmål 11:
 Det fremsatte spørgsmål må besvares bekræftende.
 Ad spørgsmål 12:
Det fremsatte spørgsmål må besvares bekræftende.
Herved bemærkes, at der må antages at foreligge en særlig tilknytning til sognemenigheden i tilfælde, hvor en persons forældre er begravet på sognets kirkegård.
 Ad spørgsmål 13:
§ 23, stk. 1, må betegnes som en rekursbestemmelse, for så vidt angår biskoppens afgørelser efter loven, dvs. § 5, stk. 1 og 3, samt §§ 10, 13, 14, 15, 17 og 22.
