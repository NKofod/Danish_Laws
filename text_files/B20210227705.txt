Bekendtgørelse om godkendelse af virksomheder til mærkning af træemballage i henhold til den internationale standard ISPM-15 I medfør af § 3, § 4, § 15 og § 19, stk. 1, i lov om planter og plantesundhed m.v., jf. lovbekendtgørelse nr. 1132 af 3. juli 2020, og efter forhandling med justitsministeren fastsættes efter bemyndigelse:
Anvendelsesområde § 1. Bekendtgørelsen finder anvendelse ved mærkning af træemballage og træ bestemt til emballageformål, der opfylder behandlings- og mærkningsnormerne i den gældende internationale plantesundhedsstandard ISPM nr. 15 (FAO): »Regulation of wood packaging material in international trade« (herefter ISPM-15), som har til formål at beskytte mod spredningen af visse planteskadegørere i international samhandel.
Definitioner § 2. I denne bekendtgørelse forstås ved:
 1) Træemballage: Emballage (herunder afstivningsmateriale) fremstillet af træbaserede produkter, dog ikke træfiberplader, krydsfiner, finer, savsmuld, savspåner, træuld eller råtræ skåret til en tykkelse mindre end 6 mm.
2) Mærket træemballageenhed: En ISPM-15-mærket enhed, som er fremstillet af træ, og som overholder ISPM-15-behandlingskravene og enten a) består af delkomponenter, der er varigt sammenføjede af en godkendt virksomhed (med søm, skruer, lim, falsning, stålbånd eller lignende), b) består af færdigproducerede og mærkede enkeltdele, alle fremstillet af den samme godkendte virksomhed, og som når de samles af brugeren vil udgøre en sammenføjet træemballageenhed, eller c) består af individuelt mærkede enkeltstykker af træ, f.eks. klodser til stuvning af gods eller afstivningsmateriale.
 3) Mærkning: Proces hos en godkendt virksomhed, hvorved ISPM-15-mærket anbringes på en træemballageenhed.
 4) Behandling: En behandling, som efter ISPM-15, bilag 1, er godkendt til træ, som benyttes til træemballage, der mærkes med ISPM-15-mærket, efter retningslinjerne i ISPM-15, bilag 2.
 5) Reparation: Proces hos en godkendt virksomhed, hvorved der udskiftes op til en 1/3 af komponenterne i en mærket træemballageenhed.
 6) Viderebygning: Proces hos en godkendt virksomhed, hvor en mærket træemballageenhed bliver viderebygget med nye behandlede trækomponenter, hvorved der fabrikeres en ny træemballageenhed.
 7) Repareret træemballageenhed: En træemballageenhed, hvor op til 1/3 af dens komponenter er blevet udskiftet.
 8) Genfremstilling: Proces hos en godkendt virksomhed, hvorved der udskiftes mere end 1/3 af komponenterne i en mærket træemballageenhed.
 9) Genfremstillet træemballageenhed: En træemballageenhed, hvor flere end 1/3 af dens komponenter er blevet udskiftet.
 10) Plantesundhedsforordningen: Europa-Parlamentets og Rådets forordning (EU) 2016/2031 af 26. oktober 2016 om beskyttelsesforanstaltninger mod planteskadegørere og om ændring af Europa-Parlamentets og Rådets forordning (EU) nr. 228/2013, (EU) nr. 652/2014 og (EU) nr. 1143/2014 og om ophævelse af Rådets direktiv 69/464/EØF, 74/647/EØF, 93/85/EØF, 98/57/EF, 2000/29/EF, 2006/91/EF og 2007/33/EF.
 11) Kvalitetsstyringshåndbog: En håndbog, som til enhver tid beskriver hvordan en godkendt virksomhed udfører de processer, som er nødvendige for at sikre at ISPM-15 standarden overholdes.
Registrering og godkendelse af virksomheder § 3. Virksomheder, som ønsker at anvende ISPM-15-mærket, og hvis aktiviteter er omfattet af Plantesundhedsforordningens artikel 96-98, skal registreres i medfør af artikel 65 i samme forordning, og godkendes af landbrugsstyrelsen.
 Stk. 2. Ansøgning om godkendelse indsendes til Landbrugsstyrelsen på et skema, der fås hos Landbrugsstyrelsen eller på styrelsens hjemmeside.
 Stk. 3. Består en virksomhed af flere driftsmæssigt adskilte enheder, skal hver enhed registreres særskilt.
 Stk. 4. Virksomheden skal meddele ændringer af betydning for godkendelsen til Landbrugsstyrelsen.
 Stk. 5. Virksomheden skal i ansøgningen om godkendelse oplyse, hvilke af aktiviteterne anført i § 4, der skal udføres på virksomheden.
 Stk. 6. En godkendt virksomhed kan ansøge om tilladelse til at udføre mærkningen af træemballageenheder på en anden adresse end virksomhedens produktionsadresse.
 § 4. Kun virksomheder, der er godkendt efter § 3, stk. 1, må udføre følgende aktiviteter:
 1) Behandle træ til brug for træemballageenheder omfattet af denne bekendtgørelse.
 2) Anbringe mærket på træemballageenheder.
 3) Anbringe mærket på dokumentation vedhæftet pakninger af behandlet træ eller træemballage, som skal mærkes på en anden godkendt virksomhed.
 4) Genfremstille træemballage, der er og fortsat efter reparationen skal være mærket i overensstemmelse med Plantesundhedsforordningens artikel 96.
 5) Reparere træemballage der er og fortsat skal være mærket i overensstemmelse med Plantesundhedsforordningens artikel 96.
 6) Viderebearbejde, ved savning, høvling, kløvning m.v., behandlet træ fra en virksomhed, som er godkendt efter stk. 1, med henblik på mærkning på en anden virksomhed, som er godkendt efter stk. 1.
 7) Viderebygge på mærkede træemballageenheder med nye behandlede trækomponenter og sammenføje mærkede træemballagedele.
 § 5. Landbrugsstyrelsen kan godkende en virksomhed til at anvende ISPM-15-mærket, i overensstemmelse med Plantesundhedsforordningens artikel 98, stk. 1, når det er konstateret, at grundlaget for godkendelsen er opfyldt, jf. § 7.
Stk. 2. Godkendte virksomheders registreringsnummer hos Landbrugsstyrelsen skal anføres i mærket som anvist i ISPM-15, bilag 2, jf.
Plantesundhedsforordningens artikel 96, stk. 1.
 § 6. Landbrugsstyrelsen offentliggør på sin hjemmeside www.lbst.dk en oversigt over godkendte virksomheder.
Betingelser for godkendelse § 7. En virksomhed skal forud for godkendelsen, udarbejde og indsende en kvalitetsstyringshåndbog til Landbrugsstyrelsen, der sikrer kravene i Plantesundhedsforordningens artikel 98 er overholdte, kvalitetsstyringshåndbogen skal indeholde:
 1) Et beskrevet kvalitetsstyringssystem, til understøtning af at bestemmelserne i Plantesundhedsforordningen og i bilag 1 og 2 til ISPM-15 sikres overholdt, som følges og vedligeholdes løbende og som, i forhold til de relevante processer i den enkelte virksomhed, herunder i forhold til tilladte behandlinger i Danmark, indeholder de procedurer, der fremgår af bilag 1.
2) En godtgørelse af, at det træ, der anvendes til emballage er afbarket og overholder tolerancerne for barkrester som angivet i bilag 1 til ISPM-15, jf.
Plantesundhedsforordningens artikel 96, stk. 1.
3) Dokumentation i henhold til bilag 3, for at anvendt træ, indkøbt fra en anden godkendt virksomhed, er blevet behandlet som specificeret i bilag 1 til ISPM-15, jf.
Plantesundhedsforordningens artikel 98, stk. 2.
 Stk. 2. Landbrugsstyrelsen foretager en vurdering af kvalitetsstyringshåndbogens tilstrækkelighed samt en gennemgang af virksomhedens udstyr og faciliteter samt processer, jf. kravene i bilag 1, forud for godkendelsen.
 § 8. Landbrugsstyrelsen kan tilbagekalde godkendelsen af en virksomhed godkendt efter § 3, hvis betingelserne i § 7 ikke er overholdt.
Mærkning af træemballage § 9. Mærket må kun anvendes i overensstemmelse med bestemmelserne i Plantesundhedsforordningens artikel 96 og udformes og påføres efter retningslinjerne i bilag 2 til ISPM-15.
Stk. 2. Mærkning må først udføres efter at behandlingen er sket og mærket påføres i henhold til bilag 2 1) hver nyfremstillet træemballageenhed, og 2) hver repareret, genfremstillet, viderebygget og sammenføjet træemballageenhed.
 Stk. 3. Mærket eller en gengivelse heraf må også anvendes på dokumentationen i henhold til bilag 3.
 Stk. 4. Ved reparation eller genfremstilling af mærket træemballage, der forbliver mærket og/eller mærkes på ny, skal kravene i bilag 2 overholdes.
Opbevaring af dokumentation § 10. Godkendte virksomheder skal opbevare dokumentation, herunder logfiler nævnt i bilag 1, afsnit A, nr. 4 og 5, i 3 år.
Straffebestemmelser § 11. Overtrædelse af §§ 4, 9 og 10, straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 12. I sager om overtrædelser omfattet af plantelovens § 24, stk. 1, nr. 3-5, der ikke skønnes at medføre højere straf end bøde, kan Landbrugsstyrelsen i et bødeforlæg tilkendegive, at sagen kan afgøres uden retssag, hvis den, der har begået overtrædelsen, erklærer sig skyldig i overtrædelsen og erklærer sig rede til inden en nærmere angiven frist at betale en bøde, som angivet i bødeforlægget.
§ 13. Vedtages bøden inden den frist, der er angivet i bødeforelægget, bortfalder videre strafforfølgning.
Vedtagelsen af et bødeforelæg har samme virkning som en dom.
Fristen kan efter anmodning forlænges af Landbrugsstyrelsen.
 Stk. 2. Vedtagelse sker ved returnering af bødeforelægget til Landbrugsstyrelsen i underskrevet stand eller ved betaling af bøden.
 Stk. 3. Betaling af bøden kan ske ved at indbetale beløbet på det kontonummer, der oplyses i bødeforelægget.
 Stk. 4. Vedtagelse af bøden er ikke betinget af betaling.
 Ikrafttræden m.v.
 § 14. Bekendtgørelsen træder i kraft den 1. januar 2022.
 Stk. 2. Bekendtgørelse nr. 78 af 29. januar 2020 om godkendelse af virksomheder til mærkning af træemballage i henhold til den internationale standard ISPM-15 ophæves.
