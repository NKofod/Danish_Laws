 Registertilsynet henviste i forbindelse med en anmodning om en  

 udtalelse vedrørende etablering af terminaladgang til visse oplysninger i Det  

 centrale Skatteyderregister - persondelen, Det centrale Skatteyderregister -  

 ligningsdelen og Statens Ligningssystem for medarbejdere i andre kommunale  

 forvaltninger end skatteforvaltningen, specielt socialforvaltningen til lov  

 om offentlige myndigheders registre § 12, hvorefter der skal træffes de  

 fornødne sikkerhedsforanstaltninger mod, at de registrerede oplysninger  

 misbruges eller kommer til uvedkommendes kendskab samt udtalte, at man fandt  

 det principielt betænkeligt, såfremt der ikke blev fastholdt en klar  

 forvaltningsmæssig afgrænsning i henseende til terminaladgang til de  

 pågældende registre og henstillede desuden, at der ikke gennemførtes en  

 generel teminaladgang som den påtænkte.
 I beretningsåret har Registertilsynet behandlet en sag,  

 hvori Skatteministeriet anmodede om en udtalelse vedrørende etablering af  

 terminaladgang til visse oplysninger i Det centrale Skatteyderregister -  

 persondelen, Det centrale Skatteyderregister - ligningsdelen og Statens  

 Ligningssystem for medarbejdere i andre kommunale forvaltninger end  

 skatteforvaltningen, specielt socialforvaltningen.
Registertilsynet henviste ved sagens behandling til lov om offentlige  

 myndigheders registre § 12, stk. 1, hvorefter der skal træffes de fornødne  

 sikkerhedsforanstaltninger mod, at de registrerede oplysninger misbruges  

 eller kommer til uvedkommendes kendskab.
Det kan ifølge bemærkningerne til  

 bestemmelsen bl.a. ske gennem en organisatorisk - personalemæssig - opdeling,  

 således at de forskellige medarbejdergrupper kun får adgang og kendskab til  

 en del af registeroplysningerne, f.eks. således at kun de sagsbehandlere, der  

 varetager den opgave, som oplysningerne forudsættes anvendt i forbindelse  

 med, får adgang til de pågældende oplysninger.
 Registertilsynet gav endvidere udtryk for den opfattelse, at de pågældende  

 skatteoplysninger må anses for registreret hovedsageligt med henblik på at  

 blive anvendt af skattemyndighederne til ligning m.v., men ikke generelt med  

 henblik på anvendelse i f. eks. kommunale socialforvaltninger.
 Registertilsynet gjorde desuden opmærksom på, at forskrifterne for de  

 omhandlede registre indeholder bestemmelser om, at medarbejdere i andre  

 forvaltninger i konkrete sager vil kunne få adgang til udskrifter fra  

 registrene.
 Registertilsynet udtalte herefter, at man fandt det principielt  

 betænkeligt, såfremt der ikke fastholdes en klar forvaltningsmæssig  

 afgrænsning i henseende til terminaladgang til de pågældende registre, og  

 henstillede, at der ikke gennemføres en generel terminaladgang som den  

 påtænkte.
Registertilsynets årsberetning 1987 s. 62. Lov nr. 294 af 8. juni 1978 er  

 ændret.
Der henvises til lovbekendtgørelse nr. 621 af 10. februar 1987.
