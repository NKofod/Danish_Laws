Fastholdelse af strakspåbud om at sikre de ansatte effektivt imod faren for påkørsel ved ledningsarbejde i kørebanen (Byggepladser - beskyttelsesniveau - faktiske tilladte hastighed) Resume Arbejdsmiljøklagenævnet fastholdt afgørelsen og lagde vægt på, at der blev udført ledningsarbejde i en udgravning ved siden af en vej af vejtype: byområde  trafikvej, og at der ved vejarbejdet var skiltet med 30 km/t, samt opstillet kant- og baggrundsafmærkning (beskyttelsesniveau 2).
 Nævnet lagde i den forbindelse vægt på, at Arbejdstilsynet ved tilsynsbesøget vurderede, at den faktiske hastighed lå over 30 km/t.
Nævnet lagde i forlængelse heraf også vægt på, at virksomhedens projektleder og formand bekræftede ved tilsynsbesøget, at den faktiske hastighed var højere end 30 km/t.
De oplyste, at de flere gange havde haft kontakt til politiet, men at hastigheden efter politiets måling steg igen.
Nævnet lagde endvidere vægt på, at uanset om arbejdet blev udført efter de gældende vejregler, er det arbejdsgiverens ansvar at drage omsorg for arbejdets udførelse under overholdelse af arbejdsmiljølovens regler.
Dette kan betyde, at man skal beskytte over det i vejreglerne angivne niveau.
Arbejdsgiveren skal desuden til stadighed påse, at den fart - der er forudsætningen for beskyttelsesniveaet  bliver overholdt.
Et mindretal på 4 af nævnets medlemmer fandt, at det ikke var dokumenteret, at hastigheden var så høj, at der var grundlag for påbuddet.
Mindretallet fandt, at sagen var oplyst via vurderinger og ikke målinger, selvom dette ville have været muligt.
Den konkrete afgørelse [Adressat udeladt] Arbejdsmiljøklagenævnet har på møde den 29. oktober 2019 behandlet [navn udeladt]s klage på vegne [navn udeladt] over Arbejdstilsynets afgørelse af 25. marts 2019 med strakspåbud om at sikre de ansatte effektivt imod faren for påkørsel ved ledningsarbejde i kørebanen på [adresse udeladt].
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 25. marts 2019.
B E G R U N D E L S E Et flertal af Arbejdsmiljøklagenævnets medlemmer vurderer, at ledningsarbejdet på [adresse udeladt] ved Arbejdstilsynets tilsynsbesøg den 19. marts 2019 ikke var planlagt, tilrettelagt og udført sikkerhedsmæssigt fuldt forsvarligt.
 Flertallet vurderer, at [navn udeladt] ikke effektivt havde sikret de ansatte mod faren for påkørsel under arbejdet.
 Flertallet lægger vægt på, at der blev udført ledningsarbejde i en udgravning ved siden af en vej af vejtype: byområde  trafikvej, og at der ved vejarbejdet var skiltet med 30 km/t, samt opstillet kant- og baggrundsafmærkning (beskyttelsesniveau 2).
 Flertallet lægger i den forbindelse vægt på, at Arbejdstilsynet ved tilsynsbesøget vurderede, at den faktiske hastighed lå over 30 km/t.
Flertallet lægger i forlængelse heraf også vægt på, at virksomhedens projektleder og formand bekræftede ved tilsynsbesøget, at den faktiske hastighed var højere end 30 km/t.
De oplyste, at de flere gange havde haft kontakt til politiet, men at hastigheden efter politiets endte måling steg igen.
Flertallet lægger endvidere vægt på, at uanset om arbejdet blev udført efter de gældende vejregler, er det arbejdsgiverens ansvar at drage omsorg for arbejdets udførelse under overholdelse af arbejdsmiljølovens regler.
Dette kan betyde, at man skal beskytte over det i vejreglerne angivne niveau.
Arbejdsgiveren skal desuden til stadighed påse, at den fart - der er forudsætningen for beskyttelsesniveaet  bliver overholdt.
 Flertallet lægger til grund, at det fremgår af Lommebog for afmærkning af vejarbejde mm.  udgivet af Vejdirektoratet i samarbejde med BAR-Bygge og anlæg, at det forudsættes, at hastighedsniveauet langs vejarbejdet ikke overstiger hastighedsgrænsen eller den anbefalede hastighed.
 Det følger af arbejdsmiljølovens regler, at arbejdet skal planlægges, tilrettelægges og udføres, så det er sikkerheds- og sundhedsmæssigt fuldt forsvarligt.
 Det følger af reglerne om bygge- og anlægsarbejde, at der ved arbejde på veje eller andre arealer med risiko for påkørsel skal træffes foranstaltninger, der effektivt sikrer de beskæftigede, f.eks. passende afskærmning eller markering.
 Arbejdsmiljøklagenævnets afgørelse er truffet af et flertal på 5 ud af nævnets 9 stemmeberettigede medlemmer.
B E M Æ R K N I N G E R  T I L  K L A G E N [Navn udeladt] anfører i klagen, at Arbejdstilsynets observationer ikke er tilstrækkelig dokumentation for, at den faktiske hastighed var 40-50 km/t.
Der er både usikkerhed ved bilers speedometre samt ved visuel bedømmelse af hastighed.
 [Navn udeladt] anfører desuden, at Arbejdstilsynet ikke i tilstrækkelig grad har beskrevet og forholdt sig til de faktiske forhold.
[Navn udeladt] bemærker hertil, at i vurderingen og vejledningen bliver der nævnt to forskellige beskyttelsesniveauer: Beskyttelsesniveau 2+3 ved ledningsarbejde i fortov, cykelsti, cykelbane og rabat, og beskyttelsesniveau 2+6 eller 8 ved ledningsarbejde i kørebane.
Det fremgår ikke af afgørelsen, hvilket beskyttelsesniveau virksomheden skal forholde sig til.
 Det er [navn udeladt] opfattelse, at Arbejdstilsynet har truffet sin afgørelse på et forkert og udokumenteret grundlag.
 Flertallet skal hertil bemærke, at Arbejdstilsynet ved tilsynet kunne observere, at den faktiske hastighed lå over 30 km/t.
Virksomhedens projektleder og formand bekræftede også ved tilsynsbesøget, at den faktiske hastighed var højere end 30 km/t.
De oplyste, at de flere gange havde haft kontakt til politiet, men at hastigheden efter politiets endte måling steg igen.
 Flertallet skal hertil bemærke, at det er den faktiske hastighed, som er afgørende efter arbejdsmiljølovgivningens regler, når der skal forebygges mod risikoen for påkørsel af de ansatte.
 Flertallet skal endvidere bemærke, at det er arbejdsgiverens ansvar at sikre, at arbejdet til enhver tid udføres sikkerhedsmæssigt fuldt forsvarligt, herunder at de ansatte til enhver tid er effektivt sikret mod risikoen for påkørsel under arbejdet.
 Virksomheden kan derfor ikke fralægge sig arbejdsgiveransvaret ved at henvise til, at Vejdirektoratets vejledning er fulgt, når omstændighederne omkring arbejdet tilsiger yderligere sikring af de ansatte efter arbejdsmiljølovgivningens regler, før de ansatte kan siges at være effektivt sikret mod påkørsel.
 Flertallet skal i den forbindelse henvise til, at det ved valg af beskyttelsesniveau også forudsættes, at hastighedsniveauet langs vejarbejdet ikke overstiger hastighedsgrænsen eller den anbefalede hastighed.
 Flertallet skal i forhold til klagers bemærkning om valg af beskyttelsesniveau henvise til Arbejdstilsynets udtalelse af 15. maj 2019.
M I N D R E T A L S U D T A L E L S E 4 af nævnets medlemmer finder, at det ikke er dokumenteret, at hastigheden er så høj, at der er grundlag for påbuddet.
Mindretallet finder, at sagen er oplyst via vurderinger og ikke målinger, selvom dette ville være muligt.
R E G L E R Arbejdsmiljøklagenævnet henviser til Om Arbejdstilsynets ret til at afgive påbud:
 § 77, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Om bygge- og anlægsarbejde:
 § 38, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017  § 49, i bekendtgørelse om bygge- og anlægsarbejde, jf.
Arbejdstilsynets bekendtgørelse nr. 1516 af 16. december 2010 Reglerne kan læses på de følgende sider.
O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 12 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse nr. 1516 af 16. december 2010 om bygge- og anlægsarbejde Kapitel 6 Adgangs- og transportveje Adskillelse af gående og kørende § 49. Ved arbejde på veje eller andre arealer med risiko for påkørsel skal der træffes foranstaltninger, der effektivt sikrer de beskæftigede, f.eks. passende afskærmning eller markering.
