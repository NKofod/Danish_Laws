Pressenævnets kendelse i sag nr. 14-70-00704 Resumé Artikel om konkurs bliver på nettet Nordjyske.dk skrev i 2011, at en ubetalt momsregning gjorde, at retten erklærede klager konkurs.
Han siger, han ikke var konkurs og ønsker artiklen afindekseret.
Det har Nordjyske Medier afvist, men har tilføjet en rettelse til artiklen om, at konkursen senere blev ophævet.
Oplysningen om konkursen var korrekt, da artiklen blev offentliggjort, og Pressenævnet kritiserer ikke Nordjyske Medier for at afvise at afindeksere artiklen.
 Pressenævnets begrundelse og afgørelse:
Generelt om punkt B.8 Det følger af de vejledende regler om god presseskik, at meddelelser offentliggjort i digitale medier ofte vil være tilgængelige længe efter, at de er publiceret.
Efter anmodning til mediet kan tilgængeligheden af sådanne tidligere offentliggjorte, følsomme eller private oplysninger hindres, i det omfang det er muligt og skønnes rimeligt, jf. punkt B.8.
Dog kan oplysninger om offentlige personer som f.eks. politikere være relevante længe efter publiceringen.
Det samme kan gælde for oplysninger om andre personer, der har offentlighedens interesse.
 Medier kan afindeksere, dvs. ændre instruksen til søgemaskiner, så søgemaskiner ophører med at henvise til artiklen, anonymisere, dvs. ændre i artikelteksten så eksempelvis et personnavn anonymiseres, eller helt afpublicere en artikel, dvs. fjerne artiklen fra hjemmesiden.
Pressenævnet finder under henvisning til oplysningerne fra Statstidende om, at [Klager] blev taget under konkursbehandling den 24. juni 2011, at artiklens oplysning om [Klager]s konkurs var korrekt på tidspunktet for artiklens offentliggørelse.
Det ændrer ikke herpå, at dekretet senere blev ophævet.
Pressenævnet finder derfor ikke grundlag for at kritisere, at Nordjyske Medier har afvist at afindeksere artiklen.
Pressenævnet har i den forbindelse lagt vægt på, at oplysningen om [Klager]s konkurs var korrekt på tidspunktet for offentliggørelsen.
 Pressenævnet har endvidere lagt vægt på, at Nordjyske Medier i oktober 2014 har opdateret artiklen og bemærker i den anledning, at Nordjyske Medier har indsendt dokumentation for, at oplysningerne i opdateringerne er korrekte.
 [Klager] har den 29. september 2014 klaget til Pressenævnet over Nordjyske Mediers afvisning af at afindeksere en artikel bragt på nordjyske.dk den 2. juli 2011, idet han mener, at god presseskik er tilsidesat.
1 Sagsfremstilling Nordjyske.dk bragte den 2. juli 2011 artiklen [Klager] er erklæret konkurs med underrubrikken En ubetalt momsregning har fået retten til at erklære erhvervsmanden personligt konkurs.
 Af artiklen fremgår følgende:
 AALBORG: - Skats krav stammer fra en momssag, som [Klager] sidste år tabte ved Højesteret, fortæller advokat Boris Frederiksen fra Kammeradvokaten, der er udpeget som kurator i konkurssagen, som bliver behandlet ved skifteretten i Svendborg.
 Den tabte momssag betyder, at Skat har op imod 10 millioner kroner til gode i ubetalt moms hos [Klager].
 Penge som ikke er blevet betalt, og som Skat nu søger at inddrive med rettens hjælp.
Sagen anket Boris Frederiksen fortæller, at [Klager] har anket skifterettens konkursdekret mod ham til Østre Landsret, som endnu ikke har behandlet ankesagen.
 - Men anken har ikke opsættende virkning, og derfor kører konkurssagen indtil videre uberørt af anken, siger Boris Frederiksen.
 [Klager] har ikke ønsket at tale med NORDJYSKE.
Men IT-chef [IT-chefen] skriver på vegne af [Klager] i en e-mail til NORDJYSKE, at kendelsen (om konkurs, red.) blev afsagt uden at indvarsle skatteyder, men alene dennes advokat få timer forud og uden mulighed for at give møde.
Skatteyder fik ikke mulighed for at dokumentere, at kravet allerede er betalt. Yderligere oplysninger Af Statstidende fremgår, at Skifteretten i Svendborg ved dekret af 24. juni 2011 tog [Klager] under konkursbehandling.
Skifteretten i Svendborg har telefonisk den 13. oktober 2014 oplyst, at dekretet blev kæret, og at Skat efterfølgende trak konkursbegæringen tilbage.
Dekretet blev på den baggrund ophævet den 13. juli 2011.
Nordjyske Medier opdaterede den 1. oktober 2014 og den 21. oktober 2014 artiklen.
Rubrikken blev ændret til En ubetalt momsregning udløste konkursbegæring, som erhvervsmanden har anket til landsretten.
En tilføjelse fremgår desuden nederst i artiklens brødtekst.
 Af tilføjelsen fremgår:
Inden landsretten nåede at tage stilling i sagen blev konkursrekvirentens fordring betalt af tredjemand, hvorefter konkursbegæringen blev trukket tilbage som indfriet, og Østre Landsret nåede aldrig at tage stilling i kæresagen. Nordjyske Medier har endvidere indsendt udskrift af en kendelse afsagt af Skifteretten i Svendborg den 24. juni 2011, hvorved [Klager] erklæres konkurs, mail af den 28. oktober 2014 fra Kammeradvokaten ved advokat Boris Frederiksen (oplysninger om, at et familiemedlem ville indfri konkursfordringen, hvilket skete den 12. juli 2011, samt oplysning, om at konkursbegæringen blev tilbagekaldt den 13. juli 2011, hvorefter skifteretten på konkursrekvirentens og kurators anmodning ophævede konkursdekretet), samt mail af 29. oktober 2014 fra Retten i Svendborg (oplysning om at begæring om konkursdekret blev trukket tilbage, inden der forelå oplysning fra landsretten i kæresagen).
2 Parternes synspunkter 2.1 [Klager]s synspunkter [Klager] har anført, at Nordjyske Medier burde have imødekommet hans anmodning om afindeksering af den påklagede artikel.
Oplysningen om, at han er gået konkurs, er forkert.
Det samme gælder ordene: betalt af tredjemand, konkursbegæring blev trukket tilbage som indfriet, en ubetalt momsregning og har anket til landsretten.
2.2 Nordjyske Mediers synspunkter Nordjyske Medier har anført, at der ikke var noget faktuelt forkert ved artiklen på publiceringstidspunktet.
Nordjyske finder derfor ikke grundlag for at afindeksere artiklen, men har imidlertid opdateret artiklen den 1. oktober 2014 og den 21. oktober 2014.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget: Hanne Schmidt, Dorthe Carlsen, Lene Sarup og Marianne Druedahl.
Generelt om punkt B.8 Det følger af de vejledende regler om god presseskik, at meddelelser offentliggjort i digitale medier ofte vil være tilgængelige længe efter, at de er publiceret.
Efter anmodning til mediet kan tilgængeligheden af sådanne tidligere offentliggjorte, følsomme eller private oplysninger hindres, i det omfang det er muligt og skønnes rimeligt, jf. punkt B.8.
Dog kan oplysninger om offentlige personer som f.eks. politikere være relevante længe efter publiceringen.
Det samme kan gælde for oplysninger om andre personer, der har offentlighedens interesse.
 Medier kan afindeksere, dvs. ændre instruksen til søgemaskiner, så søgemaskiner ophører med at henvise til artiklen, anonymisere, dvs. ændre i artikelteksten så eksempelvis et personnavn anonymiseres, eller helt afpublicere en artikel, dvs. fjerne artiklen fra hjemmesiden.
Pressenævnet finder under henvisning til oplysningerne fra Statstidende om, at [Klager] blev taget under konkursbehandling den 24. juni 2011, at artiklens oplysning om [Klager]s konkurs var korrekt på tidspunktet for artiklens offentliggørelse.
Det ændrer ikke herpå, at dekretet senere blev ophævet.
Pressenævnet finder derfor ikke grundlag for at kritisere, at Nordjyske Medier har afvist at afindeksere artiklen.
Pressenævnet har i den forbindelse lagt vægt på, at oplysningen om [Klager]s konkurs var korrekt på tidspunktet for offentliggørelsen.
 Pressenævnet har endvidere lagt vægt på, at Nordjyske Medier i oktober 2014 har opdateret artiklen og bemærker i den anledning, at Nordjyske Medier har indsendt dokumentation for, at oplysningerne i opdateringerne er korrekte.
