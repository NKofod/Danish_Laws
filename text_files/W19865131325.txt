Bilka klagede til Monopol-ankenævnet over, at Monopoltilsynet havde  

 afvist at meddele leveringspålæg til De forenede Bryggerier, der havde nægtet  

 levering af øl til bl.a.
Bilka i perioder, hvor øllet blev videresolgt som  

 lokkevarer til under indkøbspris.
Ankenævnet stadfæstede tilsynets afgørelse  

 idet man lagde til grund, at leveringspålæg bør anvendes med varsomhed, især  

 i situationer som den omhandlede.
Endvidere fandtes leveringsnægtelsen  

 gennemført på ensartet måde og kun i perioder, hvor der solgtes til den meget  

 lave pris.
År 1986, den 15. juli, blev i sagen j.nr. 19/85, Bilka Lavprisvarehuse A/S  

 ctr. monopoltilsynet, afsagt sålydende K E N D E L S E:
 I skrivelse af 11. april 1985 har Bilka Lavprisvarehuse A/S klaget over de  

 af monopoltilsynet ved skrivelser af 7. februar og 28. marts 1985 trufne  

 afgørelser, hvorved monopoltilsynet ikke har fundet grundlag for at udstede  

 leveringspålæg i medfør af monopollovens § 12 over for De forenede Bryggerier  

 A/S (DfB).
 Klageren har nedlagt påstand om, at monopoltilsynet tilpligtes at pålægge  

 DfB at levere Hof/Tuborg til klagerne, selv om klagerne i perioder  

 videresælger øllet til under indkøbspris.
 Monopoltilsynet har påstået afgørelsen stadfæstet.
 Dansk Organisation af Detailhandelskæder er indtrådt i sagen til støtte  

 for klagerne, og DfB er indtrådt i sagen til støtte for monopoltilsynet.
Over for nævnet er der redegjort for sagen i skriftlige indlæg.
Parterne  

 er gjort bekendt med hinandens indlæg.
Begge biintervenienter har udtalt sig  

 for nævnet.
 Sagen har været behandlet på nævnets møder den 29. maj og den 13. juni  

 1986. På det første møde var parterne repræsenteret og udtalte sig.
 De påklagede afgørelser er indeholdt i sålydende skrivelser af 7. februar  

 og 28. marts 1985 fra monopoltilsynet til advokat Erling Borcher:
 Afgørelsen af 7. februar 1985:
 »Ved monopolrådets møde den 6. februar 1985 tog rådet stilling til  

 klagen fra Dansk Supermarked A/S over De forenede Bryggeriers standsning af  

 ølleverancerne over for Bilka i perioden op til julen 1984, da Bilka kørte en  

 kampagne med Hof og Tuborg til 99,95 kr. for en kasse øl med 30 stk., medens  

 indkøbsprisen for de pågældende øl udgjorde 119,10 kr. pr. kasse.
 Rådet traf beslutning om, at man ikke vil gribe ind med leveringspålæg  

 over for De forenede Bryggerier i fremtidige tilfælde, hvis De forenede  

 Bryggerier under lignende omstændigheder i perioden op til julen 1984  

 praktiserer leveringsstandsning over for lavprisvarehusene OBS! og Bilka.
Rådet lagde herved til grund, at beføjelsen til at udstede leveringspålæg  

 efter monopollovens § 12, stk. 3, må udøves med varsomhed, således at indgreb  

 i den måde, hvorpå erhvervsvirksomheder tilrettelægger deres afsætning, kun  

 sker, når vægtige grunde måtte tale derfor, mens omvendt det forhold, at  

 varen af den pågældende forhandler må antages at ville blive brugt som  

 såkaldt lokkevare, indebærer, at tilsynet må undlade at gribe ind over for  

 leveringsnægtelsen.
Rådet tog ved afgørelsen desuden de af De forenede  

 Bryggerier anførte øvrige begrundelser for leveringsnægtelse, stillet over  

 for det af Dansk Supermarked og FDB anførte om leveringsnægtelsers virkninger  

 for lavprisvarehusenes frie erhvervsudøvelse, i betragtning, jf. vedlagte  

 referat til rådsmødet, hvortil der i øvrigt generelt henvises om grundlaget  

 for afgørelsen (i referatet er indstillingen fraklippet).
Tilsynet vil således ikke i eventuelle fremtidige tilfælde af  

 leveringsnægtelse fra De forenede Bryggerier over for Dansk Supermarkeds og  

 FDB's lavprisvarehuse under lignende omstændigheder som i perioden op til  

 julen 1984 have fornøden lovhjemmel til at udstede leveringspålæg i henhold  

 til monopollovens § 12, stk. 3.« Afgørelsen af 28. marts 1985:
»Ved overbragt skrivelse af 26. marts 1985 har De på vegne af Bilka  

 Lavprisvarehuse A/S hertil klaget over, at De forenede Bryggerier A/S (DfB)  

 ikke vil levere Hof/Tuborg til Bilka i en afgrænset periode op til påsken  

 1985, hvor Bilka ønsker at videresælge øllet til en detailpris på 110,00 kr.  

 pr. kasse a 30 stk.
Indkøbsprisen for det pågældende øl udgør 119,10 kr.
 Med henvisning hertil anmoder De tilsynet om, at der over for DfB udstedes  

 pålæg om at levere Hof/Tuborg til Bilka.
 Sagen har gårs dato været forelagt monopolrådets forretningsudvalg, der  

 ikke på det foreliggende grundlag fandt, at der kan udstedes et pålæg over  

 for DfB om, at bryggeriet skal forsyne Bilka med Hof og Tuborg til et påtænkt  

 salg i dagene op til påske til en af Bilka fastsat udsalgspris på 110,00 kr.  

 pr. kasse.
 Om grundlaget for denne afgørelse skal først henvises til rådets afgørelse  

 af 6. februar 1985 og begrundelsen herfor, idet der om udviklingen siden  

 denne afgørelse og de fremkomne nye oplysninger skal anføres følgende:
 Så vidt det er tilsynet bekendt, vil DfB - og andre bryggerier som  

 praktiserer stop af leverancer i tilfælde af salg til under indkøbspris -  

 ikke standse øl-leverancerne ud over de perioder, hvor de påpgældende  

 detailforretninger gennemfører prisnedsættelser til under de gældende  

 engrospriser.
I denne sag er DfB's meddelelse om ikke at ville levere til Bilka  

 fremkommet som et svar på Bilkas forhåndsforespørgsel herom.
Tilsynet er ikke  

 bekendt med, at DfB har besvaret eventuelle andre forhåndsforespørgsler på  

 anden måde.
Endvidere foreligger det ikke oplyst, at DfB har leveret til  

 detailforretninger i perioder, hvor Hof/Tuborg sælges til under den gældende  

 engrospris.
Tilsynet har tilstillet DfB kopi af denne skrivelse og samtidig meddelt  

 DfB, at tilsynet i den kommende tid vil undersøge, om den seneste udvikling  

 indebærer ulighed i detailhandlernes erhvervsudøvelse.
DfB er samtidig  

 anmodet om en udtalelse i sagen.« Endvidere foreligger der en skrivelse af 23. januar 1986 fra  

 monopoltilsynet til klagerne af følgende ordlyd:
»Ved skrivelse af 31. oktober 1985 har De på vegne af Bilka  

 Lavprisvarehuse anmodet monopoltilsynet om at tage De forenede Bryggeriers  

 leveringsstandsning over for Bilka ved salg af øl til under indkøbspris op  

 til fornyet behandling.
Denne anmodning er fulgt op af senere skrivelser  

 indeholdende materiale om konstaterede tilfælde af salg af øl fra De forenede  

 Bryggerier til under indkøbspris hos andre handlende.
 Monopolrådet har på mødet den 22. januar 1986 behandlet dette spørgsmål.
 Rådet fandt ikke, at de foreliggende oplysninger indebærer en sådan  

 ændring af grundlaget for monopolrådets afgørelser af 6. februar og 24. april  

 1985, at der - medens sagen er under behandling i ankenævnet - vil være  

 grundlag for at give De forenede Bryggerier A/S leveringspålæg, såfremt  

 bryggerierne standser leverancer af øl til Bilka ved salg under indkøbspris.  

 Om grundlaget for denne afgørelse henvises i øvrigt til vedlagte kopi af  

 referat til rådsmødet, hvor direktoratets indstilling til rådet i henhold til  

 praksis er udeladt.
 Kopi af denne skrivelse, direktoratets referat til rådet samt  

 ekstraktudskrift af rådsprotokollatet fra rådets møde (der foreligger om ca.  

 en måned) vil blive tilstillet monopol-ankenævnet, hvorved sagens parter  

 samtidig vil modtage materialet.
I øvrigt tilføjes, at tilsynet inden udgangen af 1986 forventer at have  

 afsluttet en omfattende undersøgelse af bryggeribranchen: Bryggeriforeningens  

 kontrahentaftaler, distributionsforholdene, omkostnings- og  

 indtjeningsforhold, returflaskesystemet og de mulige konsekvenser for  

 handelen af en ophævelse af branchens prisaftaler.
Denne undersøgelse, der  

 påtænkes offentliggjort, vil danne grundlag for en nøjere vurdering af  

 kontrahentaftalernes forenelighed med monopolloven.
Notits af nærværende skrivelse er dags dato tilsendt De forenede  

 Bryggeriers advokat, Oluf Engell.« Af referatet til rådsmødet den 6. februar 1985 fremgår det, at  

 produktionen af øl i Danmark er koncentreret på få virksomheder med DfB som  

 den dominerende.
DfB blev dannet i 1970 ved en sammenslutning af Carlsberg og  

 Tuborg.
DfB er i henhold til bestemmelserne i monopollovens § 6, stk. 2,  

 anmeldt til tilsynets register for produktion og salg af øl og mineralvand.
På grundlag af oplysninger fra ministeriet for skatter og afgifter om  

 beskattet salg af øl i 1983 har direktoratet beregnet, at DfB's markedsandel  

 inklusive salget fra datterselskaber udgør godt 3/4 af det totale  

 indenlandske ølsalg.
For den almindelige pilsner (skatteklasse I øl) dækker  

 DfB knap 4/5 af salget.
Den resterende ølproduktion her i landet dækkes af  

 flere mindre bryggerier.
DfB er medlem af Bryggeriforeningen, der fastsætter mindstepriser ved salg  

 af øl til detailhandlere og restauratører her i landet.
Bryggeriforeningens  

 kollegiale vedtægter indeholder bestemmelser til hindring af omgåelse af  

 disse priser, regler om depoter, flasker og etiketter, et almindeligt forbud  

 mod illoyal konkurrence m.v.
Herudover eksisterer der mellem foreningens  

 medlemmer en emballageoverenskomst vedrørende pant for flasker og kasser.  

 Foreningens overenskomster er alle anmeldt til tilsynets register i medfør af  

 monopollovens § 6, stk. 1.
Ved salg af øl fra medlemmer af Bryggeriforeningen er der således ikke  

 rabatproblemer af den art, der kendes fra andre områder.
F.eks. ydes ingen  

 form for kvantumsrabat, funktionsrabat o.s.v. ved salg af øl ab  

 bryggeri/depot fra foreningens medlemmer.
Bryggeriforeningens minimumspriser  

 udgør for den almindelige pilsner p.t. 3,97 kr. pr. flaske 35 cl. eller  

 119,10 kr. pr. kasse a 30 stk.
Der bliver ikke af Bryggeriforeningen fastsat  

 mindstepriser eller -avancer ved videresalg i detailleddet.
 Bryggeriforeningens prisaftaler gælder minimumsprisen til detaillist, som  

 betyder, at henved 94% af det samlede salg af den almindelige pilsner her i  

 landet bliver solgt til den af foreningen anmeldte engrospris dels direkte,  

 fordi 90% af den samlede ølproduktion bliver produceret af foreningens  

 medlemmer, dels indirekte, fordi Faxe (for Faxe-produkternes vedkommende) og  

 en del små bryggerier uden for foreningen følger kontrahentaftalens  

 engrospriser.
 Om sagens forløb kan det i øvrigt nævnes, at DfB i december 1984 og april  

 1985 har udsendt to cirkulæreskrivelser, rettet til depoter, hvori det  

 præciseres, at der skal ske leveringsstandsning, hvis detaillisterne  

 videresælger til under indkøbspris.
Klagerne har til støtte for deres påstand bl.a. anført, at der i  

 den foreliggende sag er tale om salg til under indkøbspris i en afgrænset  

 periode og ikke et vedvarende salg.
Det er afgørende nødvendigt for de store  

 lavprisvarehuse at kunne føre en sådan salgspolitik med fuld  

 prisbevægelighed, herunder frihed til at fastsætte priser under indkøbspris.
 Efter klagernes opfattelse accepterer monopoltilsynet ved sine to  

 afgørelser, at DfB fatsætter mindstepriser ved videresalg i efterfølgende  

 omsætningsled, og at DfB ved at etablere leveringsnægtelser som sket generelt  

 håndhæver disse mindstepriser.
Den af DfB udarbejdede generelle instruks fra april 1985 til imødegåelse  

 af detailhandleres videresalg til under indkøbspris kan ikke håndhæves  

 effektivt og retfærdigt.
Således vil mindre detailhandlere kunne gennemføre  

 prissænkninger på øl uden DfB's viden, mens en virksomhed som klagernes  

 nødvendigvis må have lageret suppleret under en sådan kampagne, hvilket vil  

 komme til DfB's kundskab med deraf følgende leveringsnægtelse.
Der kan  

 fremvises dokumentation på mindst 100 tilfælde af salg af Hof/Tuborg til  

 under indkøbsprisen efter instruksens fremkomst.
Det er alene storaftagere  

 som f.eks. klagerne, der bliver »fanget« af instruksen, fordi de i  

 kraft af deres størrelse er mere synlige.
Klagerne anfører, at den såkaldte lokkevareproblematik ikke er relevant i  

 denne sag.
Klagerne henviser til Trustkommissionens betænkning nr. 3 fra  

 1953, hvoraf det fremgår, at der kan være tale om lokkevarer, når varerne  

 sælges til en meget lav pris, og hvor der foreligger en systematisk  

 udnyttelse af varen således, at det skader fabrikationens økonomi i væsentlig  

 grad.
Der skal derfor påvises et systematisk salg og en væsentlig økonomisk  

 skadevirkning for, at en salgspolitik som den her foreliggende ikke må finde  

 sted.
Denne vurdering har monopoltilsynet foretaget ved helt at se bort fra  

 kravet om væsentlige økonomiske skadevirkninger ved vurderingen af  

 lokkevareproblematikken.
Monopoltilsynets tilbageholdenhed med udstedelse af  

 leveringspålæg efter monopollovens § 12, stk. 3, kan således ikke begrundes  

 med lokkevareproblematikken.
 Klagerne henviser til, at Hof/Tuborg i høj grad er en mærkevare, hvorom  

 Trustkommissionens betænkning nr. 3 anfører, at skadevirkningerne i sådanne  

 tilfælde vil være begrænsede.
 Klagerne finder endelig, at DfB's leveringsnægtelse i strid med  

 monopollovens § 11, stk. 1, medfører en helt urimelig indskrænkning i  

 klagernes frie erhvervsudøvelse.
Monopoltilsynet har til støtte for sin påstand bl.a. anført, at  

 klagerne har solgt øl til priser, der ligger langt under indkøbspris.
Der  

 foreligger således ikke spørgsmål om at anvende § 10, da imødegåelse af salg  

 til under indkøbspris ikke vil kunne karakteriseres som håndhævelse af  

 vejledende mindstepris.
Det er i den forbindelse også afgørende, at DfB's  

 leveringsnægtelse kun har fundet sted i perioder, hvor klagerne har solgt øl  

 til de lave priser.
Monopoltilsynet har derfor ikke ved sin afgørelse givet  

 tilladelse til håndhævelse af mindstepriser.
Til spørgsmålet om lokkevaresalg - salg med tab - anfører monopoltilsynet  

 bl.a. under henvisning til bemærkningerne i Trustkommissionens betænkning nr.  

 3, at der i denne sag har været tale om salg af gængse, kurante mærkevarer  

 til ca. 16% under indkøbsprisen.
Det er på grundlag heraf nærliggende at tale  

 om lokkevarer.
Allerede af den grund kan der efter monopoltilsynets  

 opfattelse ikke gives DfB leveringspålæg efter monopollovens § 12, stk. 3.
Herudover anfører monopoltilsynet, at klagernes virksomhed i kraft af dens  

 størrelse udmærket kan eksistere, selv om den fratages muligheden for at  

 sælge øl til under indkøbspris, og at DfB's produkter på den anden side er så  

 indarbejdede, at de næppe tager skade ved en kampagne som klagernes.
Det er  

 således to ikke særlig relevante interesser, der står over for hinanden i  

 denne sag, og monopoltilsynet har derfor under hensyn til forudsætningen i  

 monopollovens forarbejder om, at beføjelsen til at udstede leveringspålæg  

 efter monopollovens § 12, stk. 3, skal udøves med varsomhed, fundet, at der  

 ikke bør udstedes et sådant pålæg i den foreliggende sag.
 Til det således foreliggende skal nævnet udtale:
Nævnet finder, at udtrykket mindstepriser i monopollovens § 10 omfatter  

 priser, der i overensstemmelse med normale kalkulationsprincipper rummer en  

 avance til det efterfølgende omsætningsled.
Man er derfor enig med  

 monopoltilsynet i, at forbuddet mod at håndhæve mindstepriser ved videresalg  

 i efterfølgende omsætningsled ikke kan antages at omfatte en leverandørs  

 forsøg på at forhindre salg under indkøbsprisen.
 Endvidere er man enig med monopoltilsynet i, at betingelserne for at give  

 leveringspålæg i medfør af monopollovens § 12, stk. 3, ikke er til stede.
 Selv om konkurrenceforholdene inden for dagligvarebranchen i de senere år  

 er påvirket af fremkomsten af lavprisvarehuse og supermarkeder, finder nævnet  

 ikke, at der heri er tilstrækkeligt grundlag for at tilsidesætte den  

 almindelige grundsætning om, at bestemmelsen om leveringspålæg bør anvendes  

 med den største varsomhed, og at dette særlig gælder i situationer, hvor en  

 leveringsnægtelse er motiveret af, at videresalg sker til ekstraordinært lave  

 priser, så der er tale om en såkaldt lokkevare.
 I den foreliggende sag tillægger nævnet det endvidere betydning, at  

 bryggeriernes leveringsnægtelse er søgt gennemført på en ensartet måde, og  

 kun gælder i de perioder, hvor den pågældende forhandler har videresolgt til  

 den nævnte lave pris.
 Som følge af det anførte bestemmes:
 De påklagede afgørelser stadfæstes.
