Ligebehandlingsnævnets afgørelse om handicap - uanset handicap - øvrige - afvisning J.nr. 22-48241 En kvinde klagede til Ligebehandlingsnævnet over en afgørelse, som var truffet af sekretariatet for Ligebehandlingsnævnet.
 Når sekretariatet har truffet afgørelse om afvisning, kan afgørelsen indbringes for nævnet inden for en frist af 4 uger efter, at klageren har fået meddelelse om afgørelsen.
 Kvinden havde den 19. oktober 2022 indbragt klagen over sekretariatets afgørelse af 19. september 2022. Klagen var således indbragt for nævnet efter udløbet af fristen på 4 uger.
 Ligebehandlingsnævnet kunne derfor ikke behandle klagen.
 Klagen angår sekretariatet for Ligebehandlingsnævnets afgørelse om afvisning af klage over påstået forskelsbehandling på grund af handicap i forbindelse med manglende brug af mundbind.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Sekretariatet for ligebehandlingsnævnet traf den 19. september 2022 afgørelse om afvisning af klagers sag om forskelsbehandling på grund af handicap i forbindelse med, at klager var blevet afvist fra en butik på grund af manglende brug af mundbind.
 Af sekretariatets afgørelse af 19. september 2022 fremgår blandt andet:
 Begrundelse for afgørelse om afvisning Sekretariatet for Ligebehandlingsnævnet vurderer, at din klage skal afvises.
Du har den 9. juni 2021 klaget over, at du den 5. maj 2021 blev afvist fra den indklagede butik, fordi du ikke bar mundbind.
Du har gjort gældende, at indklagede derved udsatte dig for forskelsbehandling på grund af handicap.
 Af dine oplysninger fremgår, at du af helbredsmæssige årsager ikke havde mulighed for at bære mundbind.
 Ligebehandlingsnævnet behandler klager over forskelsbehandling på grund af handicap uden for arbejdsmarkedet efter lov om forbud mod forskelsbehandling på grund af handicap (handicapdiskriminationsloven).
Det fremgår af handicapdiskriminationsloven, at ingen må udsætte en anden person for direkte eller indirekte forskelsbehandling på grund af dennes handicap.
Forbuddet mod forskelsbehandling gælder for al offentlig og privat virksomhed på alle områder i samfundet.
Forbuddet gælder dog ikke for udøvelse af aktiviteter af rent privat karakter.
Handicap Det følger af handicapdiskriminationslovens forarbejder, at vurderingen af lovens anvendelsesområde skal tage udgangspunkt i begrebet handicap i forskelsbehandlingsloven (lov om forbud mod forskelsbehandling på arbejdsmarkedet mv.).
 Begrebet handicap i forskelsbehandlingsloven og det bagvedliggende EU-direktiv fortolkes i overensstemmelse med EU-Domstolens og Højesterets praksis.
I sager om forskelsbehandling på grund af handicap uden for arbejdsmarkedet må nævnet på den baggrund foretage en vurdering af, om en skade eller sygdom konkret har medført sådanne langvarige funktionsbegrænsninger, at den berørte person er forhindret i at fungere på lige vilkår med andre personer i en tilsvarende livssituation.
Ved denne vurdering vil indholdet af fremlagte lægejournaler, kommunale akter, skoleudtalelser mv. indgå.
 Af handicapdiskriminationslovens forarbejder fremgår videre:
EU-Domstolen har i de forende sager C-335/11 og C-337/11 udtalt, at direktiv 2000/78 kun omfatter handicap, der er medfødt, eller som skyldes ulykker, og udelukker handicap, der er forårsaget af en sygdom.
Det slås følgelig fast, at hvis en helbredelig eller uhelbredelig sygdom medfører en begrænsning som følge af blandt andet fysiske, mentale eller psykiske skader, som i samspil med forskellige barrierer kan hindre den berørte person i fuldt og effektivt at deltage i arbejdslivet på lige fod med andre arbejdstagere, og hvis denne begrænsning er af lang varighed, kan en sådan sygdom henføres under begrebet handicap som omhandlet i direktiv 2000/78.  Klager skal godtgøre, at personen på tidspunktet for den påståede forskelsbehandling havde et handicap i lovens forstand.
 I de principielle afgørelser j.nr. 21-20367 og j.nr. 21-20435, som blev behandlet på Ligebehandlingsnævnets møde den 29. april 2022, vurderede nævnet, at barriereren i form af kravet om brug af mundbind på tidspunktet for indklagedes afvisning af klager ikke havde haft tilstrækkelig lang varighed til at være omfattet af beskyttelsen i loven.
Nævnet lagde bl.a. vægt på, at kravet om mundbind havde karakter af en midlertidig foranstaltning, som ikke udgjorde en begrænsning af lang varighed.
Klagerne fik derfor ikke medhold.
Nævnets sekretariat står for den forberedende sagsbehandling.
Sekretariatet kan beslutte at afvise at behandle en klage, hvis det er åbenbart, at der ikke kan gives klageren medhold i sagen.
 Det er sekretariatets vurdering, at det er åbenbart, at du ikke kan få medhold i sagen.
 Sekretariatet vurderer, at den foreliggende sag angår det samme spørgsmål, som nævnet tog stilling til i afgørelserne fra det principielle møde den 29. april 2022.
 Sekretariatet vurderer endvidere, at der ikke er oplysninger i sagen, der giver anledning til en anden vurdering end det, som nævnet nåede frem til i afgørelserne j.nr. 21-20367 og j.nr. 21-20435.
 Sekretariatet afviser derfor klagen.
Klagevejledning Sekretariatets afgørelse om afvisning kan indbringes for Ligebehandlingsnævnet inden for en frist af fire uger, efter du har modtaget afgørelsen.
 Afgørelsen blev sendt med digital post.
Det fremgår af ekspederingsmeddelsen, at afgørelsen blev leveret til klager den 19. september 2022.
 Klager henvendte sig via digital post den 19. oktober 2022 til sekretariatet for Ligebehandlingsnævnet og oplyste, at hun ønskede at klage over afgørelsen.
Ved brev af 17. november 2022 oplyste sekretariatet klager om, at hendes klage var modtaget den 19. oktober 2022 og at nævnet herefter ville tage stilling til om klagen kunne behandles.
Samtidig bad sekretariatet klager fremsende eventuelle bemærkninger.
Klager har ikke fremsendt yderligere bemærkningen til sagen.
Parternes bemærkninger Klager har oplyst, at hun ønsker at klage over sekretariatets afgørelse af 19. september 2022.
Ligebehandlingsnævnets bemærkninger og konklusion Sekretariatet for Ligebehandlingsnævnet kan træffe afgørelse om afvisning af klager, der ikke skønnes egnet til nævnsbehandling, eller hvis det må anses for åbenbart, at der ikke kan gives klager medhold i sagen.
 Har sekretariatet truffet afgørelse om afvisning, kan afgørelsen indbringes for nævnet inden for en frist af 4 uger efter, at klageren har fået meddelelse om afgørelsen, jf. § 10, stk. 4, i forretningsordenen for Ligebehandlingsnævnet.
Klager har den 19. oktober 2022 indbragt en klage over sekretariatet for Ligebehandlingsnævnets afgørelse af 19. september 2022 om afvisning af klagers sag.
Klagen indeholder ikke nye oplysninger.
 Klagen er indbragt for nævnet efter udløbet af fristen på 4 uger.
 Ligebehandlingsnævnet kan derfor ikke behandle klagen.
Retsregler Afgørelsen er truffet efter følgende bestemmelser:
 Lov om Ligebehandlingsnævnet:
 § 1, stk. 1, og stk. 6, om nævnets kompetence  § 6 om klagebehandling  § 9 om klagebehandling  § 12 om klagebehandling Forretningsordenen for Ligebehandlingsnævnet:
