 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
§ 1  For at forebygge luftforurening kan  

 miljøministeren fastsætte regler om begrænsninger i indholdet af  

 blyforbindelser og andre stoffer i benzin, der anvendes som brændstof for  

 motordrevne køretøjer.
Ministeren kan i forbindelse hermed fastsætte regler  

 til sikring af motorbenzinens kvalitet.
§ 2  Miljøministeren kan fastsætte regler om tilsyn og  

 kontrol, herunder om udtagning af prøver af motorbenzin hos personer og  

 selskaber, der indfører, fremstiller eller forhandler motorbenzin, samt om  

 pligt til meddelelse af oplysninger om motorbenzinens indhold.
Med  

 fremstilling sidestilles tilsætning af blyforbindelser og andre stoffer til  

 motorbenzin.
 § 3  Tilsynsmyndigheden, eller personer, der af denne  

 er bemyndiget til at udøve tilsyn, har adgang til offentlige og private  

 ejendomme for at indhente oplysninger til brug for udøvelsen af tilsyn og  

 kontrol.
 Stk. 2.  Politiet yder bistand hertil efter regler, der  

 fastsættes efter forhandling mellem miljøministeren og justitsministeren.
 Stk. 3.  Legitimation skal forevises på forlangende.
 § 4  Miljøministeren kan fastsætte regler om, at den  

 endelige administrative afgørelse i sager om motorbenzinens indhold af  

 blyforbindelser og andre stoffer træffes af miljøstyrelsen.
 § 5  I foreskrifter, der udstedes i medfør af §§ 1-2,  

 kan der for den, der indfører, fremstiller eller forhandler motorbenzin,  

 fastsættes straf af bøde eller hæfte for overtrædelse af foreskrifterne.
 Stk. 2.  For overtrædelser, der begås af aktieselskaber,  

 andelsselskaber eller lignende, kan der pålægges selskabet som sådant  

 bødeansvar.
 § 6.  Loven træder i kraft den 1. november 1977.
 § 7.  Loven gælder ikke for Færøerne og Grønland.
 Givet på Christiansborg slot, den 8.  

 juni 1977.
 Under Vor Kongelige Hånd og Segl.
 MARGRETHE R.
--------- Niels Matthiasen.
