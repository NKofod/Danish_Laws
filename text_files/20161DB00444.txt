Betænkning afgivet af Europaudvalget den 13. januar 2017 Betænkning over Forslag til folketingsbeslutning om, at regeringen tilkendegiver over for EU, at forhandlingerne om Tyrkiets optagelse i Den Europæiske Union bør standses [af Kenneth Kristensen Berth (DF) m.fl.]:
1. Ændringsforslag Dansk Folkepartis og Enhedslistens medlemmer af udvalget har stillet 2 ændringsforslag til beslutningsforslaget.
2. Udvalgsarbejdet Beslutningsforslaget blev fremsat den 26. oktober 2016 og var til 1. behandling den 8. december 2016. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 2 møder.
3. Indstillinger og politiske bemærkninger Et flertal i udvalget (S, V, LA, RV og KF) indstiller beslutningsforslaget til forkastelse.
 Et mindretal i udvalget (DF, EL og ALT) indstiller beslutningsforslaget til vedtagelse med de stillede ændringsforslag.
Dansk Folkepartis medlemmer af udvalget er grundlæggende af den opfattelse, at Tyrkiet aldrig bør blive medlem af EU.
Det skyldes, at Tyrkiet som et stort muslimsk land, der for størstedelens vedkommende ikke geografisk er beliggende i Europa, falder uden for EUs naturlige medlemskreds.
Dansk Folkeparti bemærker, at den seneste udvikling i landet, hvor frihedsrettighederne gradvis indskrænkes, hvor oppositionspolitikere arresteres, og hvor landet ikke lever op til basale krav som f.eks. at medvirke til udleveringen af den mand, der er mistænkt for attentatet mod Lars Hedegaard, har placeret landet i en situation, hvor medlemskab af EU synes fuldkommen udelukket.
Dansk Folkeparti finder det naturligt, at Folketinget følger op på den beslutning, som Europa-Parlamentet har taget med bred politisk opbakning om at signalere, at forhandlingerne med Tyrkiet om optagelse i EU bør indstilles midlertidigt.
Enhedslistens medlemmer af udvalget kan ikke støtte det oprindelig fremsatte forslag fra DF, da det vil styrke præsident Erdogan og dermed ramme den demokratiske opposition endnu hårdere.
DFs forslag er en gentagelse af en evig sang om permanent at stoppe optagelsesforhandlingerne, hvilket vil være en gave til Erdogan.
Enhedslisten har derfor sammen med DF stillet 2 ændringsforslag, der foreslår en midlertidig suspension af forhandlingerne, indtil de demokratiske rettigheder er sikret.
Dette vil kunne lægge et nødvendigt pres på præsident Erdogan og er i tråd med vedtagelsen i Europa-Parlamentet og den tilsvarende i det østrigske parlament.
Alternativets medlemmer af udvalget bemærker, at den seneste tids udvikling i Tyrkiet med voldsomme overgreb på menneskerettigheder, ytringsfrihed, demokrati og religiøse mindretal kræver international fordømmelse.
Alternativet bemærker, at en fastfrysning af forhandlingerne om EU-medlemskab blot er et af flere mulige redskaber, som Danmark og EU har til at lægge pres på Tyrkiet.
Alternativet bemærker, at EU og Danmark bør gentænke flygtningeaftalen med Tyrkiet, der tilfører milliarder af kroner til Tyrkiet og giver præsident Erdogan et redskab til at presse EU-landene til stiltiende at acceptere udviklingen i Tyrkiet og den manglende respekt for menneskerettighederne.
Alternativet mener ikke, at forhandlingerne om EU-medlemskab til Tyrkiet skal stoppes endegyldigt.
Forhandlingerne kan  og har  fungeret som en vigtig drivkraft og motivation for at øge respekten for menneskerettigheder og demokratiske værdier i Tyrkiet.
Derfor mener Alternativet, at det er vigtigt at holde muligheden for at genoptage forhandlingerne åben, sådan som ændringsforslaget foreskriver.
ALT mener dog, at retsstatsprincipper og respekten for menneskerettighederne skal på rette spor, før forhandlingerne kan fortsætte.
Når undtagelsestilstanden i Tyrkiet er ophørt, vil ALT revurdere denne position på linje med Europa-Parlamentets beslutning.
 Et andet mindretal (SF) vil redegøre for sin stilling til beslutningsforslaget ved 2. behandling.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af et mindretal (DF og EL), tiltrådt af ALT:
1) Ordet »standses« ændres til: »midlertidigt suspenderes, indtil de demokratiske rettigheder er sikret.« [Præcisering af forslagets titel] Til teksten 2) Ordet »standses« ændres til: »midlertidigt suspenderes, indtil de demokratiske rettigheder er sikret.« [Præcisering af hensyn til Europa-Parlamentets beslutning af 24. november 2016 om forbindelserne mellem EU og Tyrkiet (2016/2993(RSP))] Bemærkninger Til nr. 1 og 2 Europa-Parlamentet har den 24. november 2016 truffet beslutning om at opfordre Kommissionen og medlemsstaterne til at tage skridt til en midlertidig suspension af de igangværende tiltrædelsesforhandlinger med Tyrkiet.
I samme beslutning fordømmer Europa-Parlamentet på det kraftigste de uforholdsmæssige undertrykkende foranstaltninger, som Tyrkiet har truffet siden det fejlslagne militære kupforsøg i juli 2016, og tilkendegiver, at Europa-Parlamentet er indstillet på at fastholde Tyrkiets tilknytning til EU.
Europa-Parlamentet forpligter sig endvidere til at revidere sin holdning, når de uforholdsmæssige foranstaltninger under undtagelsestilstanden i Tyrkiet  er ophævet, vil basere sin revision på, hvorvidt retsstatsprincippet og menneskerettighederne atter respekteres i hele landet, og mener, at det rigtige tidspunkt at påbegynde en sådan revision vil være, når undtagelsestilstanden er ophævet.
Beslutningsforslaget skal ændres således, at folketingsbeslutningen vil flugte med Europa-Parlamentets beslutning af 24. november 2016 om forbindelserne mellem EU og Tyrkiet, således at det bliver et forslag til folketingsbeslutning om, at regeringen tilkendegiver over for EU, at forhandlingerne om Tyrkiets optagelse i Den Europæiske Union midlertidigt suspenderes, indtil de demokratiske rettigheder er sikret.
Endvidere bør regeringen ligesom Europa-Parlamentet revidere sin holdning, når de uforholdsmæssige foranstaltninger under undtagelsestilstanden i Tyrkiet er ophævet, og basere sin revision på, hvorvidt retsstatsprincippet og menneskerettighederne atter respekteres i hele landet.
Som for Europa-Parlamentet vil det rigtige tidspunkt at påbegynde en sådan revision være, når undtagelsestilstanden er ophævet.
Kenneth Kristensen Berth (DF) nfmd.
Peter Kofod Poulsen (DF) Claus Kvist Hansen (DF) Mikkel Dencker (DF) Hans Kristian Skibby (DF) Karina Due (DF) Jan E.
Jørgensen (V) Marcus Knuth (V) Erling Bonnesen (V) Jakob Ellemann-Jensen (V) Eva Kjer Hansen (V) Thomas Danielsen (V) Christina Egelund (LA) Villum Christensen (LA) Rasmus Jarlov (KF) Jens Joel (S) Lars Aslan Rasmussen (S) Kaare Dybvad (S) Erik Christensen (S) fmd.
Mette Reissmann (S) Peter Hummelgaard Thomsen (S) Karin Gaardsted (S) Søren Søndergaard (EL) Nikolaj Villumsen (EL) Finn Sørensen (EL) Rasmus Nordqvist (ALT) Christian Poll (ALT) Zenia Stampe (RV) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
