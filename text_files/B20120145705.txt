Bekendtgørelse om oplysning om risikoklassificering af visse udlånsprodukter I medfør af § 43, stk. 3, og § 373, stk. 4, i lov om finansiel virksomhed, jf. lovbekendtgørelse nr. 705 af 25. juni 2012, samt § 14 b og § 30, stk. 5, i lov om markedsføring, jf. lovbekendtgørelse nr. 58 af 20. januar 2012, fastsættes:
Anvendelsesområde § 1. Bekendtgørelsen finder anvendelse på erhvervsdrivende, der udbyder egne eller andre erhvervsdrivendes låne- eller kredittilbud med en hovedstol på over 100.000 kr. til forbrugere og andelsboligforeninger mod pant i fast ejendom eller pant i en andel i en andelsboligforening.
Oplysningskrav § 2. Erhvervsdrivende skal ved skiltning eller på anden tydelig vis oplyse om risikoklassificeringen for låne- eller kredittilbud, i henhold til § 3. Oplysningerne skal være frit tilgængelige for låntagerne på det sted, hvor lånet udbydes.
 Stk. 2. Erhvervsdrivende skal endvidere oplyse om risikoklassificeringen for låne- eller kredittilbud på en eventuel hjemmeside.
 Stk. 3. Oplysning om risikoklassificering, i henhold til § 3, skal endvidere indgå i den rådgivning, som penge- og realkreditinstitutter er forpligtet til at yde efter §§ 7 og 14 i bekendtgørelse om god skik for finansielle virksomheder, investeringsforeninger mv.
 § 3. Låne- eller kredittilbud, som i henhold til § 1, er omfattet af denne bekendtgørelse skal inddeles i 3 risikokategorier: grøn, gul eller rød, jf. stk. 2-4.
 Stk. 2. Et låne- eller kredittilbud er i kategorien grøn, når det i hele lånets løbetid afdrages løbende og det er fast forrentet eller variabelt forrentet med renteloft.
 Stk. 3. Et låne- eller kredittilbud er i kategorien gul, når det er variabelt forrentet eller afdragsfrit i hele eller dele af lånets løbetid.
 Stk. 4. Et låne- eller kredittilbud er i kategorien rød, når det udbydes som en pakke bestående af et lån og et selvstændigt finansielt instrument, bortset fra en fastkursaftale og kurskontrakt, når lånet optages i en anden valuta end DKK og EUR, eller når lånet ikke kan indfris til kurs 105 eller derunder efter 9 år eller senere.
 Stk. 5. Det fremgår af bilag 1 hvilke låne- eller kredittilbud, der kan indgå i henholdsvis kategori grøn, gul og rød.
Stk. 6. Lånepakker, der består af fastforrentede lån eller variabelt forrentede lån med renteloft i hele løbetiden, hvor mindst et af lånene til stadighed afdrages, og hvor afdragsprofilen for lånepakken svarer til et fastforrentet lån med afdrag med samme løbetid som lånepakken, er i kategorien grøn. Øvrige lånepakker kategoriseres jf. stk. 2-4 efter det mest risikable lån.
Ved lånepakker forstås en flerhed af låne- eller kredittilbud, der udbydes samlet, og hvor ydelsen af lånene er betingede af hinanden.
Tilsyn og straffebestemmelser § 4. Finanstilsynet fører tilsyn med, at penge- og realkreditinstitutter overholder denne bekendtgørelse, jf. § 344, stk. 1, i lov om finansiel virksomhed.
 Stk. 2. Finanstilsynet kan, jf. § 348, stk. 2, 1. pkt., i lov om finansiel virksomhed, give påbud om berigtigelse af forhold, der er i strid med § 2.
Stk. 3. Forbrugerombudsmanden fører tilsyn med, at andre erhvervsdrivende end penge- og realkreditinstitutter overholder denne bekendtgørelse.
Tilsynet føres efter markedsføringslovens regler.
 § 5. Overtrædelse af § 2 straffes med bøde.
 Stk. 2. Med bøde straffes den, der undlader at efterkomme påbud efter § 4, stk. 2.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 6. Bekendtgørelsen træder i kraft den 1. juli 2013.
Erhvervs- og Vækstministeriet, den 18. december 2012 Annette Vilhelmsen / Louise Mogensen Bilag 1 Inddeling af udlånsprodukter mod pant i fast ejendom eller pant i en andel i en andelsboligforening i risikokategorier 1) alle eksempler forudsætter en hovedstol på over 100.000 kr.
