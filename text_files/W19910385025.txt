Et medlem fik forøget sin arbejdstid til 32 ugentlige timer og  

 anmodede om at få ændret sin status fra deltidsforsikring til  

 fuldtidsforsikring.
I den valgte 13 ugers periode havde medlemmet haft 3  

 feriedage, foruden der var en søgnehelligdag.
 Ankenævnet fandt, at medlemmet ikke opfyldte betingelserne for  

 overflytning til fuldtidsforsikring, idet medlemmet i den omhandlede periode  

 ikke havde haft arbejde som lønmodtager med et gennemsnitligt timetal på mere  

 end 30 timer pr. uge i en sammenhængende periode på 13 uger.
 Ankenævnet lagde vægt på forarbejderne til bestemmelsen, hvoraf  

 fremgår, at den seneste formulering er begrundet i et ønske om en objektiv og  

 let administrerbar regel.
 Ankenævnet fandt således ikke grundlag for at anvende de  

 administrative regler, der knytter sig til optagelsesbestemmelsen i  

 arbejdsløshedsforsikringslovens § 41, d.v.s. direktoratets bekendtgørelse nr.  

 499 af 19. august 1988, hvorefter der kan ske forlængelse for ferie,  

 søgnehelligdage og overenskomstmæssige fridage, analogt, ligesom der heller  

 ikke sås at foreligge en sådan situation, at der var grundlag for at anvende  

 de regler, der knytter sig til bestemmelsen i arbejdsløshedsforsikringslovens  

 § 55 analogt.
Et deltidsforsikret medlem af en arbejdsløshedskasse, der var ansat som  

 husassistent ved en kommune, fik pr. 1. november 1990 ændret sin arbejdstid  

 til 32 timer pr. uge.
Den 27. oktober 1990 anmodede medlemmet om at få ændret  

 sin status til fuldtidsforsikring.
 Kassen afslog at ændre medlemmets status på baggrund af  

 dokumentationsperioden fra den 1. november 1990 til den 31. januar 1991.  

 Medlemmet indsendte herefter dokumentationsmateriale vedrørende perioden fra  

 den 1. januar til den 31. marts 1991, hvoraf fremgår, at medlemmet afholdte 3  

 feriedage, foruden der i perioden var en søgnehelligdag.
 Kassen fandt heller ikke, at medlemmet på dette grundlag opfyldte  

 betingelserne i arbejdsløshedsforsikringslovens § 68, stk. 3, idet medlemmet  

 i den omhandlede periode havde haft 379,5 arbejdstimer, og kassen tilføjede,  

 at selv om man medregnede den 31. december 1990 eller den 1. april 1991 ville  

 medlemmet ikke opfylde kravet om 13 ugers beskæftigelse med mere end 390  

 arbejdstimer.Medlemmet anførte, at hun ifølge loven har ret til at afholde 30  

 dages ferie om året, og at det herefter vil være næsten umuligt at finde 13  

 uger uden afbrydelse.
Direktoratet meddelte, at den omstændighed, at det ikke direkte er anført  

 i § 68, stk. 3, at arbejdskravet ikke kan opfyldes ved hjælp af løntimer, bag  

 hvilke der ikke ligger faktisk arbejde, ikke ændrer ved den generelle  

 fortolkning i arbejdsløshedsforsikringsloven af »arbejde«, forstået  

 som faktiske arbejdstimer.
Direktoratet meddelte videre, at det af  

 direktoratets vejledning af 3. oktober 1990 fremgår, at 13-ugers perioden  

 ikke kan forlænges.
 Direktoratet fandt herefter ikke, at medlemmet havde kunnet opfylde kravet  

 om et gennemsnitligt timetal på mere end 30 timer pr. uge i de første 13 uger  

 af 1991.
 Direktoratet tilføjede, at i medlemmets tilfælde, hvor hun kun arbejder 32  

 timer ugentligt, måtte hun forsøge at finde 13 uger, hvori hun hverken holdt  

 ferie og i hvilken, der heller ikke forekom søgnehelligdage, for at kunne  

 opfylde kravet om mere end 390 timer i perioden.
 Medlemmet klagede over direktoratets afgørelse uden yderligere  

 bemærkninger, og direktoratet fastholdt den trufne afgørelse uden yderligere  

 tilføjelser.
 Kassen anførte, at den fandt det ganske urimeligt, at et medlem, som er  

 ansat til mere end 30 timers beskæftigelse om ugen ikke kan ændres fra del-  

 til fuldtidsforsikret medlemskab, hvis der i 13 ugers perioden forekommer  

 ferie, søgnehelligdage, sygdom el.lign., fordi det ikke er muligt at forlænge  

 perioden med sådanne fraværsdage.
 Dette medlem ville i en optagelsessituation være berettiget til  

 fuldtidsforsikret medlemskab, idet ferie, søgnehelligdage m.v. giver ret til  

 forlængelse af 10 ugers perioden.
 Kassen anførte videre, at kassens medlemmer finder det ganske  

 uforståeligt, at der skal være så stor forskel mellem optagelsessituationer  

 og oprykningssituationen, ligesom det kan være umuligt at forklare, at  

 medlemmet på den ene side er forpligtet til at anmelde overtagelse af  

 fuldtidsarbejde, mens kassen på den anden side gentagne gange bliver nødt til  

 at afslå at foretage ændringen, når der foreligger sådant helt almindeligt  

 forekommende fravær i et arbejdsforhold.
 Det kan ikke være tilsigtet, at medlemmer i sådanne tilfælde skal vælge  

 mellem at forblive deltidsforsikrede eller lade sig udmelde for straks efter  

 at blive optaget som fuldtidsforsikrede.
 Ankenævnet fandt ikke tilstrækkeligt grundlag for at tilsidesætte  

 direktoratets afgørelse, hvorefter pågældende ikke opfyldte betingelserne for  

 overflytning til fuldtidsforsikring på grundlag af arbejde i perioden 1.  

 januar - 31. marts 1991, idet medlemmet i den omhandlede periode ikke havde  

 haft arbejde som lønmodtager med et gennemsnitligt timetal på mere end 30  

 timer pr. uge i en sammenhængende periode på 13 uger.
 Ankenævnet har herved lagt vægt på forarbejderne til bestemmelsen, hvoraf  

 fremgår, at den seneste formulering er begrundet i et ønske om en objektiv og  

 let administrerbar regel.
 Ankenævnet fandt således ikke grundlag for at anvende de administrative  

 regler, der knytter sig til optagelsesbestemmelsen i  

 arbejdsløshedsforsikringslovens § 41, d.v.s. direktoratets bekendtgørelse nr.  

 499 af 19. august 1988, hvorefter der kan ske forlængelse for ferie,  

 søgnehelligdage og overenskomstmæssige fridage, analogt, ligesom der heller  

 ikke ses at foreligge en sådan situation, at der er grundlag for at anvende  

 de regler, der knytter sig til bestemmelsen i arbejdsløshedsforsikringslovens  

 § 55 analogt.
 Ankenævnet tiltrådte således Direktoratet for Arbejdsløshedsforsikringens  

 afgørelse.
 Offentliggjort i Meddelelser fra DFA nr. 45/91.
