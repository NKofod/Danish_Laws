Skriftlig fremsættelse (15. marts 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til Lov om betalinger (Lovforslag nr.
L 157) Formålet med lovforslaget er at sikre, at rammerne for udbuddet af elektroniske betalingstjenester fortsat er tidssvarende og reflekterer den teknologiske udvikling på området.
Lovforslaget erstatter den gældende lov om betalingstjenester og elektroniske penge og gennemfører det reviderede direktiv om betalingstjenester i det indre marked, Europa Parlamentets og Rådets direktiv 2015/2366/EU af 13. januar 2016 (herefter 2. betalingstjenestedirektiv), samt Europa-Parlamentets og Rådets direktiv 2009/110/EU af 16. september 2009 om adgang til at optage og udøve virksomhed som udsteder af elektroniske penge og tilsyn med en sådan virksomhed (herefter 2. e-pengedirektiv). Derudover videreføres en række nationale særregler på betalingsområdet, visse i revideret form.
Lovforslaget tilsigter at fremme udviklingen af innovative online og mobile betalingsløsninger samtidig med, at sikkerheden om elektroniske betalinger øges.
De seneste års udvikling inden for digitale løsninger på betalingsområdet har vist, at der er behov for en ny lovgivning, der sikrer, at nye løsninger kan få fodfæste, uden at det indebærer en udhuling af sikkerheden for betalinger.
Det foreslås derfor bl.a. at regulere såkaldte tredjepartsudbydere, det vil sige betalingstjenester, der udbydes af en anden udbyder end den, der fører brugerens konto, som typisk er et pengeinstitut.
Tredjepartsudbydere vil med forslaget kunne opnå tilladelse til at udbyde såkaldte betalingsinitieringstjenester og kontooplysningstjenester.
Det foreslås derudover at indføre nye regler om sikkerheden ved elektroniske betalinger, hvilket indebærer, at der i forbindelse med elektroniske betalinger skal anvendes stærk autentifikation  også kaldet to-faktorautentifikation  som er en særlig sikker måde at godkende betalinger på.
Med lovforslaget videreføres en række eksisterende danske særregler med enkelte centrale ændringer.
Blandt disse kan nævnes, at forretninger med betjent salg fortsat vil være forpligtet til at modtage kontanter som betaling, dog ikke i tidsrummet fra kl. 22.00 til kl. 06.00. Det foreslås desuden at ændre reglerne om behandling af betalingsdata, således at disse kan bruges til f.eks. opstilling af forbrugsoverblik, rådgivning og målrettet markedsføring.
Der vil dog fortsat gælde et forbud mod at anvende betalingsdata til diskriminerende prissætning, og det vil fortsat være et krav at brugeren skal give sit samtykke inden data anvendes.
De eksisterende forbrugerbeskyttelsesregler foreslås i vid udstrækning videreført.
Derved bibeholder forbrugerne samme beskyttelse mod for eksempel misbrug af et betalingskort eller en mobiltelefon som i dag.
Endelig har lovforslaget til hensigt at gøre det nemmere at være iværksætter inden for det finansielle område.
Det foreslås således at lempe kravene for at opnå tilladelse til at udbyde betalingstjenester for små virksomheder.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
