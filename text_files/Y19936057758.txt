Udtalt, at en amtskommunes revisionsfirma ikke er eller kan betragtes  

 som et organ i amtskommunen eller en del af denne, men er en privat  

 virksomhed, der er uafhængig af amtskommunen.
Referater, som indeholdt en  

 gengivelse af en amtskommunes samtaler og møder, og som var blevet udleveret  

 til amtskommunens revisionsfirma, havde således mistet deres status som  

 interne arbejdsdokumenter og var derfor ikke omfattet af offentlighedslovens  

 § 7.
 Udtrykket »andre organer« i offentlighedslovens § 7, nr. 3,  

 omfatter de organer foruden kommunalbestyrelsen og de stående udvalg der  

 efter den kommunale styrelseslov har afgørelseskompetence, dvs.  

 kommunalbestyrelsens formand, næstformanden, når denne fungerer som formand,  

 og i kommuner med magistratordning magistraten og/eller enkelte  

 magistratsmedlemmer (rådmænd).
 Udtrykket omfatter endvidere også brevveksling med afdelinger, der  

 alene udfører faktisk forvaltningsvirksomhed, såsom f.eks.
 brevveksling mellem et sygehus og det pågældende sygehusudvalg, jf.
den kommenterede offentlighedslov ved John Vogter, 1992, side 151,  

 pkt. 4 Henrik Dørge Morgenavisen Jyllands-Posten Østergade 26, 4.
 1100 København K.
I brev af 28. december 1992 har De anmodet om Indenrigsministeriets  

 stillingtagen til, om Deres begæring den 28. august 1992 over for Københavns  

 Amtskommune om aktindsigt i tre referater vedrørende amtskommunens indlån på  

 280 mill. kr. i Hafnia Holding A/S skulle have været imødekommet.
De  

 forespørger, om De ville have haft ret til aktindsigt, selv om  

 Indenrigsministeriet som tilsynsmyndighed ikke havde modtaget kopi af de  

 pågældende referater til brug for ministeriets generelle undersøgelse af  

 sagen.
 Det fremgår af sagen, at De i brev af 31. august 1992 til Københavns  

 Amtskommune i forlængelse af en telefonsamtale af den 28. august 1992  

 anmodede om at få udleveret kopi af tre specifikke referater, som var omtalt  

 i skrivelse af den 17. august 1992 fra revisionsfirmaet KG Jensen Coopers  

 & Lybrand til Københavns Amtskommune.
 Københavns Amtskommune afslog Deres anmodning ved brev af 4. september  

 1992 under henvisning til, at der var tale om interne dokumenter.  

 Amtskommunen fandt, at dokumenterne var interne, selv om de var i  

 revisionsfirmaets besiddelse, idet amtskommunens revision efter amtskommunens  

 opfattelse er at betragte som en organisatorisk del af amtskommunen.
 I brev af 7. september 1992 klagede De til Indenrigsministeriet over  

 afslaget, idet De fandt, at revisionsfirmaet, der er en privat virksomhed, må  

 anses for adskilt fra amtskommunen.
 Indenrigsministeriet anmodede i brev af 8. september 1992 Københavns  

 Amtsråd om en udtalelse.
Ved brev af 2. november 1992 fremkom amtsrådet med en udtalelse, hvori man  

 oplyste, at sagen var blevet behandlet den 21. oktober 1992, hvor amtsrådet  

 besluttede at svare ministeriet i overensstemmelse med det i mødesagsbilaget  

 anførte.
Af mødesagsbilaget fremgår bl.a. følgende:
»Det bemærkes endvidere i amtets afslag, at Henrik Dørge har henvist  

 til, at referaterne er i revisionens besiddelse, hvorfor de ikke mere skulle  

 have karakter af internt materiale.
Amtet bekræfter, at referaterne er i  

 revisionens besiddelse, men at amtets revision er at betragte som en del af  

 amtet, i denne henseende.
De omhandlede dokumenter var udelukkende set af  

 amtet og revisionen.
Referaterne var derfor stadig interne dokumenter, som  

 var fritaget for aktindsigt.
Centralforvaltningen har været i telefonisk kontakt med Justitsministeriet  

 i sagen.
Ministeriet tilkendegav, at det ikke havde haft problemstillingen  

 til afgørelse før, og at det ikke kunne træffe en telefonisk afgørelse.  

 Vejledende blev det dog udtalt, at det var tvivlsomt, hvorvidt referaterne i  

 sagen var eller ikke var undergivet aktindsigt.
Det man ifølge ministeriet  

 kunne overveje var om revisionen, på grund af de lovmæssige forpligtelser,  

 den havde i henhold til lov om kommunernes styrelse, var så integreret i  

 amtet, at revisionen i denne sammenhæng skulle betragtes som værende en del  

 af amtet.« I brev af 18. december 1992 anmodede Indenrigsministeriet Københavns  

 Amtskommune om at give Dem aktindsigt i det ene af de pågældende referater,  

 idet Indenrigsministeriet til brug for behandlingen af en anden sag, der ikke  

 vedrører klage over manglende aktindsigt, havde modtaget dette referat fra  

 amtskommunen.
 I brev af 23. december 1992 meddelte amtskommunen Indenrigsministeriet, at  

 De samme dag havde modtaget kopi af alle de ønskede referater.
I Deres brev af 28. december 1992 har De herefter anført, at De burde  

 havde haft adgang til aktindsigt i de pågældende referater, selv om  

 Indenrigsministeriet ikke havde modtaget dem i en anden forbindelse.
De har  

 herved henvist til dels, at referaterne, efter at de var udfærdiget i  

 amtskommunen, tilgik revisionsfirmaet KG Jensen Coopers & Lybrand, dels  

 at referaterne må være omfattet af offentlighedslovens ekstraheringspligt,  

 fordi de omhandler et faktuelt begivenhedsforløb.
 De pågældende referater er udarbejdet af amtskommunen og indeholder en  

 gengivelse af amtskommunens samtaler og møder med forskellige personer  

 vedrørende indlånet i Hafnia Holding A/S og sikkerheden for dette.
 I denne anledning skal Indenrigsministeriet udtale:
 § 4, stk. 1, i offentlighedsloven (lov nr. 572 af 19. december 1985 om  

 offentlighed i forvaltningen med senere ændringer) har følgende ordlyd:
»§ 4. Enhver kan med de undtagelser, der er nævnt i §§ 7-14, forlange  

 at blive gjort bekendt med dokumenter, der er indgået til eller oprettet af  

 en forvaltningsmyndighed som led i administrativ sagsbehandling i forbindelse  

 med dens virksomhed.
En forvaltningsmyndighed kan give aktindsigt i videre  

 omfang, medmindre andet følger af regler om tavshedspligt m.v.« Offentlighedslovens § 7 er affattet således:
»§ 7. Retten til aktindsigt omfatter ikke en myndigheds interne  

 arbejdsdokumenter.
Som interne arbejdsdokumenter anses 1) dokumenter, der udarbejdes af en myndighed til eget brug, 2) brevveksling mellem forskellige enheder inden for samme myndighed og 3) brevveksling mellem en kommunalbestyrelse og dennes udvalg, afdelinger  

 og andre organer eller mellem disse organer indbyrdes.« Udtrykket »andre organer« i § 7, nr. 3, omfatter de organer  

 foruden kommunalbestyrelsen og de stående udvalg der efter den kommunale  

 styrelseslov har afgørelseskompetence, dvs. kommunalbestyrelsens formand,  

 næstformanden, når denne fungerer som formand, og i kommuner med  

 magistratordning magistraten og/eller enkelte magistratsmedlemmer (rådmænd).  

 Udtrykket omfatter endvidere også brevveksling med afdelinger, der alene  

 udfører faktisk forvaltningsvirksomhed, såsom f.eks. brevveksling mellem et  

 sygehus og det pågældende sygehusudvalg, jf. den kommenterede  

 offentlighedslov ved John Vogter, 1992, side 151, pkt. 4.
 Indenrigsministeriet finder, at Deres anmodning om aktindsigt burde have  

 været imødekommet i medfør af offentlighedslovens § 4, stk. 1, også selv om  

 Indenrigsministeriet ikke havde modtaget de pågældende referater i anden  

 forbindelse.
 Det er således Indenrigsministeriets opfattelse, at de pågældende  

 referater ikke var omfattet af offentlighedslovens § 7, idet de var blevet  

 udleveret til amtskommunens revision og dermed havde mistet deres status som  

 interne arbejdsdokumenter.
Det bemærkes herved, at revisionen ikke er eller kan betragtes som et  

 organ i amtskommunen eller en del af denne, men er en privat virksomhed, der  

 er uafhængig af amtskommunen.
Der henvises til den kommenterede lov om  

 kommunernes styrelse ved Preben Espersen m.fl., 1991, side 180, pkt. 2.
 Indenrigsministeriet har ved sin besvarelse ikke taget stilling til, om  

 nogle af oplysningerne i de pågældende referater i medfør af  

 offentlighedslovens § 12, stk. 1, nr. 2, burde have været undtaget fra  

 aktindsigt af hensyn til Hafnia Holding A/S's økonomiske interesser på  

 daværende tidspunkt.
 Indenrigsministeriet beklager den sene besvarelse.
 Københavns Amtskommune har modtaget kopi af dette brev.
Med venlig hilsen Henrik Grunnet 2. Københavns Amtskommune Not.: Hvilket herved meddeles.
