Ved to domme afsagt den 20. marts 1989 har Østre Landsret fraveget den  

 hidtidigt anvendte bødeberegning for overtrædelse af kildeskattelovens § 74,  

 idet landsretten fandt, at der bør ske større nedslag i bøden end hidtil,  

 såfremt restancen helt eller i det væsentligste var betalt inden  

 tiltalerejsning, og at der i tilfælde af gentagelsestilfælde bør ske en  

 større graduering af bødens størrelse.
Skattemyndighederne har på baggrund af  

 betænkning nr. 1091/1986 om behandlingen af skatte- og afgiftssager, der  

 afgøres administrativt og efter afsigelsen af ovennævnte 2 landsretsdomme,  

 ændret bødeberegningsprincipperne med virkning fra 1. juli 1989. De nye  

 bødeberegningsprincipper finder anvendelse på alle sager, der ikke er  

 endeligt afgjort pr. 1. juli 1989.
 For så vidt angår allerede afgjorte sager vil skattemyndighederne selv  

 behandle sager om eftergivelse og tilbagebetaling med hensyn til bødeforlæg  

 vedtaget/og eller betalt efter udsendelse fra Statsskattedirektoratet direkte  

 til bødefældte.
 På grundlag af udtalelser fra rigsadvokaten og Statsskattedirektoratet  

 bestemmer Justitsministeriet herved, at politiet efter nedenstående  

 retningslinier træffer afgørelse om delvis eftergivelse og tilbagebetaling  

 for så vidt angår bøder for overtrædelse af kildeskatteloven § 74, der er  

 idømt af domstolene eller vedtaget i retten i perioden fra den 20. marts til  

 den 1. juli 1989. Eftergivelse og tilbagebetaling bør alene ske i det omfang,  

 der er en konsekvens af præmisserne til landsretsdommene.
 Skulle der forekomme vedtagelser eller domme efter den 1. juli 1989, som  

 ikke er korrigeret i overensstemmelse med den nye bødeberegning, bør delvis  

 eftergivelse og tilbagebetaling ligeledes ske, i så fald i overensstemmelse  

 med den nye bødeberegning, der gælder fra d. 1. juli 1989.
I.
Principperne for delvis eftergivelse og betaling.
 1. Ordningen omfatter alle bødesager i  

 gentagelsestilfælde samt førstegangsbøder, hvor restancen inden  

 tiltalebegæring eller bødeforlæg er nedbragt til under 25% af den højst  

 konstaterede restance, vedtaget eller idømt i den ovennævnte periode.
2. Statsskattedirektoratet har oplyst, at man ikke med  

 den fornødne sikkerhed maskinelt kan udtage de i politiets regi afgjorte  

 sager.
Man anmoder derfor om, at politiet på eget initiativ gennemgår de  

 under 1 nævnte sager.
Der kræves således ikke en begæring herom fra den, som  

 har vedtaget eller er idømt bøden.
Ordningen omfatter ikke bøder, der er  

 afsonet.
 3. Sager, hvor eftergivelse eller tilbagebetaling kan  

 komme på tale, forelægges Statsskattedirektoratet til vurdering, inden  

 politiet træffer afgørelse i sagen.
II.
Fremgangsmåden ved delvis eftergivelse og tilbagebetaling.
1. Bestemmelse om eftergivelse og tilbagebetaling  

 træffes af politidirektøren i København/politimesteren i den kreds, hvor  

 bødeafgørelsen er indført i bødejournalen.
Er sagen overført fra en  

 politikreds til en anden til inddrivelse af bøden, træffes bestemmelsen i den  

 kreds, som inddrivelsen nu påhviler, eller - hvis bøden er fuldt ud betalt -  

 i den kreds, der sidst har haft sagen til inddrivelse.
Når der efter de under I nævnte retningslinier er truffet en sådan  

 bestemmelse, skal den vedtagne eller idømte bødeafgørelse påtegnes med  

 teksten: »Bøden er efter Justitsministeriets cirkulæreskrivelse af ....  

 nedsat til .... kr.«.
Denne påtegning skal tillige ske i bødejournalen  

 for hver enkelt sag.
Er der efter de gældende regler tidligere sket indberetning til  

 Kriminalregisteret om bødeafgørelsen, skal nedsættelse af den pågældende bøde  

 meddeles Kriminalregisteret.
Nedsættelsen indberettes til Kriminalregisteret  

 ved indsendelse af et print af afgørelsen, påtegnet som ovenfor anført.
2. Såfremt en bøde nedsættes, skal der gives den, som  

 har vedtaget eller er idømt bøden, meddelelse herom.
Skal der ske  

 tilbagebetaling, fremsendes et giroudbetalingskort.
Tilbagebetalingsbeløbet  

 forrentes med diskontoen + 6% fra datoen for betaling af bøden til  

 tilbagebetalingsdagen.
III.
Regnskabsførelse mv.
 De tilbagbetalte bødebeløb bogføres på konto 4601.20.9.01.
 I forbindelse med aflæggelse af bøderegnskab for finansåret 1989 bedes der  

 særskilt redegjort for det samlede tilbagebetalte bødebeløb med henvisning  

 til denne cirkulæreskrivelse.
IV.
Indberetning til Justitsministeriet.
 Man anmoder politiet om at give Justitsministeriet oplysning om størrelsen  

 af de samlede nedsættelsesbeløb ved en delvis eftergivelse/tilbagebetaling  

 inden den 1. februar 1990.
 P.M.V.
 E.B.
