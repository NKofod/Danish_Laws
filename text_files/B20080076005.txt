Bekendtgørelse om Forretningsorden for bestyrelsen i Produktionsafgiftsfonden for Juletræer og Pyntegrønt I medfør af § 33 i lov om skove, jf. lovbekendtgørelse nr. 793 af 21. juni 2007, fastsættes:
Bestyrelsens opgaver § 1. Bestyrelsen vælger blandt sine medlemmer en næstformand.
Beslutning herom træffes med simpelt flertal.
I tilfælde af stemmelighed er formandens stemme udslagsgivende.
 Stk. 2. Møderne ledes af formanden og i dennes fravær af næstformanden.
 Stk. 3. Bestyrelsen træffer afgørelse om tildeling af tilskud til de formål og aktiviteter, der er nævnt i §§ 6-7 i bekendtgørelse nr. 758 af 30. juni 2008 om Produktionsafgift på juletræer og pyntegrønt.
Stk. 4. Bestyrelsen er kun beslutningsdygtig, når mindst halvdelen af medlemmerne er til stede.
Beslutninger træffes med simpelt flertal.
I tilfælde af stemmelighed er formandens stemme udslagsgivende og i dennes fravær næstformandens.
 Stk. 5. Et bestyrelsesmedlem må ikke deltage i forhandling og afstemning i sager, hvori vedkommende har personlige interesser.
 Stk. 6. Et bestyrelsesmedlem kan i tilfælde af forfald lade sig repræsentere enten ved skriftlig fuldmagt eller ved en stedfortræder udpeget af den organisation, der har indstillet bestyrelsesmedlemmet.
Tegningsret § 2. Produktionsafgiftsfonden tegnes af bestyrelsens formand sammen med mindst et andet bestyrelsesmedlem.
Der kan meddeles prokura til lederen af fondens sekretariat.
Produktionsafgiftsfondens sekretariat § 3. Dansk Juletræsdyrkerforening er sekretariat for Produktionsafgiftsfondens bestyrelse og gennemfører bestyrelsens beslutninger.
Bestyrelsens møder § 4. Bestyrelsen afholder mindst 2 ordinære møder om året.
 Stk. 2. Formanden indkalder til møde så vidt muligt med mindst 14 dages varsel.
 Stk. 3. Bestyrelsen kan indkaldes til ekstraordinært møde efter formandens beslutning, eller hvis mindst tre medlemmer af bestyrelsen fremsætter ønske herom.
 Stk. 4. Ordinære møder kan aflyses af formanden, såfremt der ikke foreligger sager til behandling, der betinger mødets afholdelse.
§ 5. Mødeindkaldelse skal være ledsaget af en dagsorden, der skal indeholde angivelse af de sager, der kommer til behandling.
Dagsorden skal være bilagt det materiale, formanden skønner nødvendigt.
Sager, der ikke er optaget på dagsordenen, kan ikke behandles.
Bestyrelsens arbejdsform § 6. Bestyrelsens daglige forretninger forestås af formanden og sekretariatet.
§ 7. Indkomne sager behandles normalt på bestyrelsens møder.
Bestyrelsen kan bemyndige formanden eller sekretariatet til at træffe beslutning på bestyrelsens vegne.
 § 8. Sekretariatet forbereder forelæggelsen af de sager, der skal behandles af bestyrelsen.
 § 9. Bestyrelsen kan nedsætte underudvalg til behandling af særlige spørgsmål.
§ 10. Sekretariatet udarbejder referat fra bestyrelsesmøderne, der efter godkendelse af formanden udsendes til medlemmerne.
Godkendelse af referatet sættes på dagsordenen for det førstkommende møde.
Ikrafttræden § 11. Bekendtgørelsen træder i kraft den 1. august 2008.
 Stk. 2 . Bekendtgørelse nr. 319 af 28. april 2003 om Forretningsorden for bestyrelsen i Produktionsafgiftsfonden for Juletræer og Pyntegrønt ophæves.
