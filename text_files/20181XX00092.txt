Skriftlig fremsættelse (3. oktober 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om Metroselskabet I/S og Udviklingsselskabet By & Havn I/S (Ny arealinddeling og arealanvendelse i Københavns Ydre Nordhavn) (Lovforslag nr.
L 41) Baggrunden for lovforslaget er et behov for at indrette erhvervshavnen i Københavns Ydre Nordhavn, så der fremadrettet kan ske en mere fleksibel anvendelse af erhvervshavnen og kajstrækningerne.
Den nugældende lov fastsætter meget detaljerede regler for arealernes anvendelse, hvorfor der ikke kan ske ændringer uden Folketingets samtykke.
For at imødekomme den store efterspørgsel fra markedet for krydstogtskibe, er det nødvendigt at kunne benytte det fulde kajareal på Oceankaj til krydstogttrafik mv. samt at etablere en 4. krydstogtterminal nord for de tre eksisterende terminaler på Oceankaj.
I dag er det kun muligt at benytte 1100 meter til krydstogtaktiviteter ud af den samlede kajstrækning på 1800 meter.
Lovforslaget skal desuden gøre det muligt at slå to områder sammen, så opfyldningen fremadrettet kommer til at bestå af to områder - et område til erhvervshavn og et område til maritime og rekreative formål.
Desuden foreslås det, at de to områders udstrækning ændres, så arealet til erhvervshavn mv. reduceres, mens arealet til maritime og rekreative formål øges, ligesom anvendelsesmulighederne for dette område udvides.
 Det reducerede arealbehov til erhvervshavn mv. gør det desuden muligt at anvende frigjorte arealer (ca. 7,5 ha) ud mod de eksisterende krydstogtterminaler til byudvikling mv., som vil skulle ske efter sædvanlig planproces.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
