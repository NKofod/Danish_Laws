 I forbindelse med en undersøgelse af struktur- og markedsforholdene i  

 konservesdåseindustrien, som Monopoltilsynet ville offentliggøre, klagede  

 Haustrups Fabrikker dels over tilsynets regnskabsopstillinger, som hævdedes  

 at være fejlagtige, dels over en omtale af navngivne kunders pris- og  

 bonusaftaler.
 Monopol-ankenævnet gav tilsynet medhold i det første punkt, men fandt,  

 at påstanden om udeladelse af navneoplysninger skulle tages til følge.
År 1985, den 20. december, blev i sagen j.nr. 37/85, A/S Haustrups  

 Fabrikker ctr. monopoltilsynet, afsagt sålydende KENDELSE:
 I skrivelse af 30. juli 1985 har højesteretssagfører Carl Tjur som advokat  

 for A/S Haustrups Fabrikker klaget over en af monopoltilsynet ved skrivelse  

 af 1. juli 1985 truffet afgørelse, hvorved det meddeles, at tilsynet har til  

 hensigt at offentliggøre en af monopoltilsynet udarbejdet redegørelse for  

 struktur- og markedsforholdene i konservesdåseindustrien.
Klagerne har nedlagt påstand om, at monopoltilsynet tilpligtes at rette  

 hovedtallene i en tabel for Haustrups årsregnskaber for årene 1981, 1982 og  

 1983, (tabel 5.1 side 93 i redegørelsen), principalt i overensstemmelse med  

 et fremlagt bilag A 4, navnlig således at posten »afskrivninger«  

 for hvert af de 3 år sammensættes af de skattemæssige afskrivninger og  

 henlæggelser til investeringsfonds, subsidiært i overensstemmelse med et  

 fremlagt bilag A, der var indeholdt i Haustrups skrivelse af 14. maj 1985 til  

 monopoltilsynet, navnlig således, at posten »afskrivninger« for  

 hvert af de 3 år forøges med 9 mio. kr.
Klagernes påstand omfatter tillige,  

 at tabellen i begge ovennævnte tilfælde ændres således, at egenkapital  

 vedrørende året 1983 reguleres op med et i dette år udbetalt ekstraordinært  

 udbytte på 75 mio. kr., samt at kommentar og konklusion i redegørelsen  

 korrigeres overensstemmende med de nævnte ændringer.
 Endvidere påstås side 66 i redegørelsen fra linie 1: »Selskabet  

 ...« til og med »nr. 3« ændret til:
 »Selskabet har i den pågældende periode indgået aftaler med større og  

 mindre kunder vedrørende dåser til fetaost indeholdende bestemmelser om  

 fastlåsning af priserne i et vist tidsrum, en bonusydelse af betydelig  

 størrelse og i et enkelt tilfælde en begrænsning i den pågældende kundes  

 indkøb fra konkurrerende dåseproducenter.
 For dåser til kødkonserves foreligger der en aftale med .......  

 indeholdende bestemmelse om en relativt høj bonus«.
 Ligeledes side 66, næstsidste afsnit, udgår linjerne 4 og 5.
 Monopoltilsynet har påstået afgørelsen stadfæstet.
 Over for nævnet er der redegjort for sagen i indlæg af 30. juli, 4.  

 september, 22. oktober og 2. december 1985 fra klagerne og i indlæg af 1. og  

 5. august samt 17. september og 25. oktober 1985 fra monopoltilsynet.  

 Parterne er gjort bekendt med hinandens indlæg.
 Sagen har været behandlet på nævnets møder den 5. og 17. december 1985. På  

 det første møde var parterne repræsenteret og udtalte sig.
 Den påklagede afgørelse er indeholdt i sålydende skrivelse af 1. juli 1985  

 fra monopoltilsynet til A/S Haustrups Fabrikker:
»Med henvisning til monopollovens § 19, stk. 2, har tilsynet ved  

 skrivelse af 27. marts 1985 fremsendt et udkast til redegørelse for struktur-  

 og konkurrenceforholdene inden for konservesdåseindustrien med henblik på at  

 give virksomheden lejlighed til at udtale sig herom forinden redegørelsens  

 offentliggørelse.
Virksomheden har ved skrivelse af 14. maj 1985 fremsendt en  

 række bemærkninger samt en række rettelser og kommentarer til redegørelsen,  

 og under møde i tilsynet den 30. maj 1985 samt ved skrivelser af 31. maj  

 1985, 3. juni 1985 og 13. juni 1985 har tilsynet fået en yderligere uddybning  

 af virksomhedens synspunkter.
Spørgsmålet om offentliggørelse af redegørelsen har herefter været  

 forelagt for monopolrådet i mødet den 19. juni 1985, idet de berørte  

 virksomheders udtalelser samtidig var fremlagt for rådet.
Under henvisning  

 til monopollovens § 17 skal man herved meddele, at rådet har truffet  

 beslutning om offentliggørelse af redegørelsen med en række ændringer og  

 tilføjelser i forhold til det til virksomheden fremsendte udkast til  

 redegørelse.
Med hensyn til de besluttede ændringer og tilføjelser, og med hensyn til  

 tilsynets stilling til de af virksomheden fremsatte udtalelser skal man  

 henvise til det til denne skrivelse vedlagte bilag.
I gennemgangen af  

 virksomhedens synspunkter i dette bilag refereres til punkterne i  

 virksomhedens skrivelse af 27. marts 1985 opdelt på hovedskrivelsen og  

 bilaget, og for hvert enkelt punkt er - hvor tilsynet har fundet anledning  

 dertil - anført den nye tekst i redegørelsen.
Til slut i bilaget er nævnt  

 nogle øvrige ændringer.
 Det kan oplyses, at tilsynet har til hensigt at offentliggøre redegørelsen  

 den 20. august 1985, og eventuelle udtalelser fra virksomheden, som ønskes  

 offentliggjort sammen med redegørelsen, må være tilsynet i hænde senest den  

 1. august 1985.
Tilsynets beslutning om offentliggørelse af redegørelsen i den  

 foreliggende form kan i henhold til monopollovens § 18, stk. 1, indbringes  

 for monopol-ankenævnet, og en sådan anke vil have opsættende virkning,, jfr.  

 monopollovens § 18, stk. 7.« Det er om sagens baggrund oplyst, at monopoltilsynet til monopolrådets  

 møde den 20. marts 1985 fremlagde et udkast til redegørelse for  

 markedsstruktur og konkurrenceforhold i konservesdåseindustrien i den form,  

 hvori redegørelsen agtedes udsendt til høring hos de berørte virksomheder.  

 Foruden mindre redaktionelle ændringer vedtog rådet, at redegørelsen skulle  

 ændres, således at alle vurderende afsnit i redegørelsen udgik, idet det  

 samtidig skulle anføres i forordet, at redegørelsen først og fremmest sigtede  

 på at give en beskrivelse af branchen, og at rådets vurdering af forholdene i  

 relation til bestemmelserne i monopolloven ville kunne ske på et senere  

 tidspunkt.
Redegørelsen blev herefter udsendt til høring hos de 4 berørte danske  

 dåseproducenter, A/S Haustrup Fabrikker, Glud og Marstrand A/S, Nordisk  

 Aluminium og Nordisk Blikemballage.
Desuden blev enkelte dele af redegørelsen  

 sendt til høring hos de aftagere af konservesdåser, som indgår i tilsynets  

 undersøgelse (i alt 45 virksomheder).
 Høringen medførte, at tilsynet foretog en række ændringer og tilføjelser  

 til redegørelsen, hvorefter sagen igen blev forelagt monopolrådet i dettes  

 møde den 19. juni 1985. Her besluttede rådet, at redegørelsen skulle  

 offentliggøres i den ændrede form.
I redegørelsen indgår der et kapitel om omkostnings-, indtjenings- og  

 kapitalforholdene i branchen.
Kapitlet indeholder en tabel (5.1) med hovedtal  

 fra de 3 største dåseproducenters årsregnskaber 1981-1983. Over for denne  

 tabel har klagerne rejst to væsentlige indvendiger, som ikke blev imødekommet  

 af tilsynet og rådet ved den endelige udformning af redegørelsen.
 For det første har klagerne ikke kunnet tiltræde, at tilsynet ved  

 behandlingen af klagernes officielle regnskaber har korrigeret de opførte tal  

 for afskrivninger på anlægskapitalen ved at nedsætte dem med ca. 9 mio. kr.  

 hvert år.
 Baggrunden for uenigheden om dette punkt i tilsynets redegørelse er, at  

 klagerne indtil 1981 i deres officielle regnskaber anvendte de skattemæssigt  

 tilladte afskrivninger ved den endelige opgørelse af driftsresultatet.
 Fra 1981 gik klagerne - i overensstemmelse med reglerne i den nye  

 årsregnskabslov - over til at anvende driftsøkonomiske afskrivninger  

 (levetidsafskrivninger) som grundlag for opgørelse af driftsresultatet.
 Overgangen fra det ene princip til det andet havde den regnskabsmæssige  

 konsekvens, at anlægsaktiverne måtte opskrives med forskellen mellem de  

 tidligere - større - skattemæssigt tilladte afskrivninger og de - mindre -  

 driftsøkonomiske afskrivninger.
 Klagerne har i deres officielle regnskaber for 1981-1983 beregnet  

 afskrivningerne på basis af de nye større værdier af anlægsaktiverne.  

 Tilsynet har henvist til, at denne beregning ville vise for høje  

 afskrivninger og for lav indtjening sammenlignet med tilsynets tidligere  

 vurderinger, hvor man i overensstemmelse med tilsynets daværende  

 regnskabspraksis havde lagt de skattemæssige afskrivninger til grund.  

 Klagerne har på deres side henvist til, at man i relation til pris- og  

 avancelovgivningen endog kunne have benyttet de højere skattemæssige  

 afskrivninger ved bedømmelsen af klagerens indtjening i årene 1981-1983  

 (klagernes principale påstand om afskrivningerne), og at det i hvert fald var  

 urimeligt, at tilsynet reducerede afskrivningerne i disse år i forhold til de  

 benyttede driftsøkonomiske afskrivninger, da det også i årene før 1981 var de  

 driftsøkonomiske afskrivninger, der var benyttet ved klagernes kalkulationer  

 (klagernes subsidiære påstand om afskrivningerne). Uenigheden om behandlingen  

 af afskrivningerne har medført, at tilsynet og klagerne er kommet til  

 forskellige tal for kapitaludbytte, nettofortjeneste og forrentning af  

 egenkapitalen og den rentekrævende kapital.
For det andet har klagerne ikke kunnet tiltræde, at tilsynet har betragtet  

 en ekstraordinær udbyttebetaling i 1983 som fremmedkapital (gæld til  

 aktionærerne) i stedet for som en del af egenkapitalen.
Også uenigheden på  

 dette punkt har ført til, at tilsynet og klagerne er kommet til forskellige  

 tal for forrentningen af egenkapitalen og den rentebærende kapital.
 Klagerne har til støtte for deres påstand bl.a. anført følgende:
 Den principale påstand baseres på et spørgsmål til industriministeren fra  

 Folketingets Erhvervsudvalg om, hvorvidt budgetterede forlods afskrivninger  

 på investeringsfonds indgår i de afskrivninger, som berettiger til pris- og  

 avanceforhøjerlser, og hvortil ministeren svarede, at forlods henlæggelser  

 til investeringsfonds i overensstemmelse med tilsynets hidtidige praksis kan  

 indregnes i priserne.
 Den dagældende lovgivning - før årsregnskabsloven - tillod virksomheden  

 valget mellem at beregne prisstigninger efter skattemæssige eller  

 driftsøkonomiske afskrivninger.
 Ministerudtalelsen betyder, at også efter årsregnskabsloven med dens  

 forskrifter om driftsøkonomiske afskrivninger har virksomheden valget mellem  

 disse og skattemæssige afskrivninger incl. henlæggelse til investeringsfonds.
Efterser man på denne baggrund monopoltilsynets regnskabsskemaer for årene  

 1977-1980, viser disse, at rubrikkerne »ordinære afskrivninger«,  

 »forskudsafskrivninger« og »henlæggelse til  

 investeringsfond« er behørigt udfyldt, og alle de skattemæssige  

 afskrivninger altså er medtaget som udgift.
I modsætning hertil viser  

 skemaerne for 1981-1983, der indgår i redegørelsen, at man kun udfylder  

 rubrikken »afskrivninger på anlægsaktiver« men intet skriver i  

 rubrikken »henlæggelse til investeringsfond« og rubrikken  

 »forskudsafskrivninger«.
 De tal, der er anført i rubrikken »afskrivninger på  

 anlægsaktiver« er de driftsøkonomiske afskrivninger, taget fra  

 koncernregnskabet, og dette lave beløb har monopoltilsynet korrigeret med  

 8.996.000 kr., fordi anlægsværdierne er tilbageført til de tidligere - lavere  

 - værdier i det officielle regnskab for 1980.
Dette betyder, at alt i 1.000 kr.
 Påvirkningen af forrentningsprocenten beregnet af egenkapitalen, baseret  

 på skattemæssige afskrivninger og egenkapital opgjort incl. opskrivningsfond,  

 viser, jfr. det fremlagte bilag A 4:
 Klagerne gør gældende, at dette er en så væsentlig fejl i redegørelsens  

 faktum, at den bør rettes inden offentliggørelsen.
 Det forhold, at årsregnskabsloven medfører, at de skattemæssige  

 afskrivninger, der overstiger de driftsøkonomiske, nu flyttes over i  

 selvangivelsen, berettiger ikke monopoltilsynet til at udelade disse  

 skattemæssige afskrivninger, som der netop også er afsat plads til i  

 tilsynets regnskabsskemaer.
Vedrørende den subsidiære påstand anfører klagerne, at monopoltilsynet  

 ikke bestrider, at klagerne som attesteret af deres statsautoriserede revisor  

 til stadighed har brugt de driftsøkonomiske afskrivninger i  

 priskalkulationer.
Dette var lovligt, og det er meddelt på monopoltilsynets  

 forespørgsel i forbindelse med indsendelse af de ønskede årsregnskaber med  

 supplerende regnskabsoplysninger.
 På denne baggrund kan det ikke være rimeligt, at monopoltilsynet vil  

 behandle prisstigningsdokumentation for sig og vurdering af virksomhedens  

 indtjening som en særskilt opgave, hvor man på grundlag af årsregnskaberne  

 kan bortse fra oplysninger om afskrivningernes beskaffenhed, som henhørende  

 under prisstigningskontrollen.
Når monopoltilsynet under skriftvekslingen anfører, at klagerne  

 »nærmest parentetisk bemærker, at selskabet »desuden«  

 praktiserer driftsøkonomiske afskrivninger', må klagerne modsige denne  

 opfattelse.
Klagerne er blevet spurgt og har svaret med angivelse af de  

 afvigende procentsatser for de driftsøkonomiske afskrivninger.
Det er et  

 fuldgyldigt svar, der må indgå i monopoltilsynets bedømmelsesgrundlag.
Når  

 monopoltilsynet mener, at klagerne kunne have gjort gældende, at man fandt  

 det mere rigtigt at indregne disse afskrivninger i resultatopgørelsen,  

 bemærkes det hertil, at skattepraksis på daværende tidspunkt var, at de  

 maksimale skattemæssige afskrivninger skulle stå i regnskabet, når  

 virksomheden benyttede dem i skatteregnskabet, og det væsentlige må være, at  

 klagerne har oplyst monopoltilsynet om de afvigende driftsøkonomiske  

 afskrivninger.
Monopoltilsynet går ind for, at der skal sikres kontinuitet i  

 beregningerne, og det nævnes, at tilsynet før 1981 har accepteret en relativ  

 hurtig afskrivningstakt, altså accepteret, at indtjeningen var rimelig, når  

 de større afskrivninger toges i betragtning.
Hertil bemærker klagerne, at en  

 virksomhed må gå ud fra, at monopoltilsynets bedømmelse af indtjeningen på  

 basis af regnskaberne er sket på grundlag af samtlige foreliggende  

 oplysninger, herunder altså oplysninger om de driftsøkonomiske afskrivninger,  

 og der kan lige så fuldt sikres kontinuitet i beregningerne, hvis man hele  

 vejen igennem regner med driftsøkonomiske afskrivninger, hvad klagerne altså  

 har gjort.
Samtidig har den sidste fremgangsmåde den fordel, at så får man  

 også en rimelig sammenlignelighed mellem indtjeningen i de forskellige  

 regnskabsår, og også på denne måde undgår man dobbeltanvendelse af  

 afskrivningsudgiften.
Det er efter klagernes opfattelse alt for firkantet,  

 når det anføres, at tilsynet har »accepteret« indtjeningen, som den  

 fremgår af givne regnskaber.
I virkeligheden er der kun tale om, at tilsynet  

 på et givet tidspunkt finder det rigtigt at rekvirere et antal årsregnskaber,  

 og de har så ikke givet anledning til kritik eller indgreb.
En smidigere  

 samlet vurdering af en virksomheds priser og indtjening indebærer, at man  

 foruden kontinuitet og sammenlignelighed som netop anført også får en  

 koordination mellem årsregnskabsmaterialet og  

 priskalkulationerne/prisstigningsdokumentationerne.
Den omhandlede virksomhed har sit særpræg, idet der antagelig ikke er  

 andre danske virksomheder, der så længe før årsregnskabsloven har arbejdet  

 med driftsøkonomiske afskrivninger.
Det vil være urimeligt, hvis man ved  

 indtjeningsanalysen for årene 1981, 1982 og 1983 reducerer den korrekt  

 opførte driftsøkonomiske afskrivningspost med et 9 mio. kr.-fradrag, som  

 udspringer af, at en minuspost på aktivsiden flyttes over på passivsiden.
Hvad specielt angår investeringsfondshenlæggelserne bestrides det, at  

 monopoltilsynet har accepteret indregningen af klagernes  

 investeringsfondshenlæggelser som udgiftsposter.
Det bør efter klagernes  

 opfattelse lægges til grund, at monopoltilsynet har vurderet indtjeningen i  

 årene 1977-1980 på basis af de oplysninger, man har bedt om og fået, nemlig  

 årsregnskaberne med de nødvendige oplysninger.
 Undlader man fradraget af 3 gange 9 mio. kr., idet man accepterer  

 opskrivningsposten i regnskabet for 1981, fremkommer den indtjening, der er  

 nævnt i bilag A (20,7 pct., 23,1 pct. og 27,6 pct. for hvert af de tre år).
Vedrørende beregningen af egenkapitalen i 1983-regnskabet gør klagerne  

 gældende, at der er sket en helt ekstraordinær udlodning til moderselskabet  

 A/S Haustrup Holding på 75 mio. kr. udover det ordinære udbytte på 26 mio.  

 kr.
Tilsynet har i sin praksis i atypiske tilfælde beregnet egenkapitalen på  

 anden måde end som egenkapitalen ved årets udgang med fradrag af det  

 foreslåede udbytte.
Det er derfor inkonsekvent og urimeligt, at tilsynet ikke  

 har villet medregne de 75 mio. kr. til egenkapitalen i 1983.
 Dobbelt urimeligt er det at bruge denne summariske opgørelsesmetode for  

 egenkapitalen, når der som her er tale om en lovlig omplacering af kapital  

 inden for en koncern, når det klart er angivet i årsregnskabet, at der er et  

 ordinært udbytte og en udlodning, benævnt »ekstraordinært udbytte«,  

 og når det drejer sig om et så væsentligt beløb.
 Korrigeres der for det fratrukne ekstraordinære udbytte ændres  

 forrentningsprocenten for 1983 til henholdsvis 17,0 pct. (den principale  

 påstand) og 20,7 pct (den subsidiære påstand), jfr. bilag A 4 og A.
Hvad angår påstanden om omformulering af de afsnit i redegørelsen, der  

 vedrører klagernes prisaftaler med enkelte benævnte kunder, anføres det af  

 monopoltilsynet, at prisaftalerne karakteriserer konkurrenceforholdene på  

 markedet og derfor bør nævnes i redegørelsen.
Dette er klagerne enige i, og  

 påstanden er formuleret i overensstemmelse hermed, idet klagerne alene ønsker  

 at undgå, at en enkelt kunde nævnes ved navn, og at man undlader omtalen af  

 enkeltstående bonusordninger.
Mere væsentligt er det efter klagernes  

 opfattelse i den sammenhæng, at der her er tale om en køber med en stærk  

 markedsposition.
Monopoltilsynet har til støtte for sin påstand bl.a. anført, at de af  

 klagerne fremførte indvendinger først og fremmest retter sig mod  

 redegørelsens indhold og udformning.
Dette skal sammenholdes med de  

 bestemmelser om offentliggørelse af monopoltilsynets undersøgelser, der  

 findes i monopollovens § 19, stk. 2, som dels pålægger tilsynet visse  

 bestemte begrænsninger med hensyn til, hvilke oplysninger der må  

 offentliggøres, dels pålægger tilsynet en høringspligt i forhold til de  

 berørte organisationer og enkeltvirksomheder.
Med hensyn til, hvilke  

 oplysninger der kan offentliggøres, fastsætter loven, at fortrolige eller  

 hemmelige oplysninger ikke må offentliggøres.
 Derimod pålægger loven ikke tilsynet begrænsninger med hensyn til, hvilke  

 emner der tages op, hvilke afgrænsninger der foretages ved den enkelte  

 undersøgelse, hvilke undersøgelses- og analysemetoder tilsynet anvender, og  

 tilsynet vil også være frit stillet med hensyn til, hvorledes man ønsker at  

 præsentere de fremkomne resultater, og med hensyn til, hvilke konklusioner  

 tilsynet mener at kunne drage af undersøgelsens resultater, når bortses fra  

 de udtrykkeligt angivne begrænsninger, der anføres i lovteksten, og som i den  

 henseende må anses for udtømmende.
 Som det fremgår af klagernes indlæg, gøres det ikke gældende, at de  

 omtalte regnskabsoplysninger er fortrolige eller hemmelige, eller at en  

 offentliggørelse af disse oplysninger i øvrigt vil være i strid med de  

 bestemmelser, der er fastsat herom i monopollovens § 19, stk. 2, men anken  

 går alene på, at man fra klagernes side er utilfreds med de opgørelsesmåder,  

 tilsynet har anvendt, og de formuleringer og fortolkninger, der findes i  

 redegørelsen.
 Da klagernes anke på dette punkt således er begrundet med henvisning til  

 forhold, der ikke ses omfattet af hjemmelen i monopollovens § 19, stk. 2,  

 finder tilsynet allerede af denne grund, at klagernes påstand 1 må afvises.
 Uanset dette principielle hovedsynspunkt har monopoltilsynet imidlertid  

 kommenteret de rejste indvendinger nærmere.
Tilsynets administration af monopollovens bestemmelser over for  

 dominerende enkeltvirksomheder, der er anmeldt i henhold til lovens § 6, stk.  

 2, vil ikke automatisk have til følge, at regnskabsopgørelsen for disse  

 selskaber vil blive ændret som følge af, at der opstilles særlige regler for  

 virksomhedernes prisfastsættelse under de forskellige, midlertidige love om  

 prisstop og avancebegrænsning.
Tilsynets regnskabspraksis over for de af  

 monopolloven omfattede virksomheder blev ændret i forbindelse med indførelsen  

 af den nye regnskabslov, idet tilsynet nu ved regnskabsopgørelserne tager  

 udgangspunkt i de poster, der fremgår af de officielle regnskaber og således  

 ser bort fra poster, som udelukkende vedrører virksomhedernes  

 skatteregnskaber.
Som følge heraf finder tilsynet, at klagernes principale  

 påstand må afvises.
 Tilsynets korrektion af selskabets afskrivninger hidrører fra en  

 opskrivning i regnskabet for 1981 på 63,2 mio. kr., hvoraf de 45,5 mio. kr.  

 henføres til anvendte investeringsfondsmidler, medens de resterende 17,8 mio.  

 kr. består af egentlige skattemæssige afskrivninger ud over de driftsmæssige.  

 Opskrivningen repræsenterer ikke en sådan værdiændring, som omhandles af § 30  

 i årsregnskabsloven, men skyldes en regnskabsmæssig overflytning af den  

 akkumulerede forskel mellem de foretagne skattemæssige afskrivninger  

 (inklusive henlæggelser til investeringsfond) og de driftsmæssige  

 afskrivninger, idet denne forskel er ført fra en post under aktiverne til en  

 passivpost med betegnelsen »opskrivningsfond«, således som klagerne  

 har redegjort herfor.
Denne regnskabsmæssige ompostering er imidlertid ikke relevant for  

 tilsynet, idet man ved vurderingen af selskabets indtjening i årene forud for  

 1981 har indregnet de fulde skattemæssige afskrivninger (inklusive  

 henlæggelser til investeringsfond) som en udgiftspost.
Tilsynets korrektion  

 for den af selskabet foretagne afskrivning på det opskrevne beløb er derfor  

 nødvendig, da selskabet ellers to gange ville opnå afskrivning for den samme  

 anlægsinvestering, hvilket er stridende mod det kostprisprincip som  

 monopolloven bygger på.
Vedrørende problemet om dobbeltafskrivning anfører klagerne, at det ville  

 have været berettiget, at tilsynet bortså fra denne post, såfremt der på  

 tilsvarende måde var sket en ændring med hensyn til de afskrivninger, der  

 indgår i priskalkulationerne.
Klagernes begrundelse for, at tilsynet ikke  

 skal korrigere for afskrivningen på den foretagne opskrivning i  

 regnskabsopgørelserne for de tre år, er således, at priskalkulationerne i  

 hele perioden kun har været belastet med driftsmæssige afskrivninger.
 Imidlertid gælder det om klagernes argumenter omkring dette punkt, at de  

 er baseret på den fejlagtige opfattelse, at tilsynets kontrol med indtjening  

 og prisfastsættelse hos den omhandlede virksomhed er gennemført på basis af  

 et kalkulationsmateriale, der vedrører tre af de typer konservesdåser,  

 virksomheden fremstiller.
 Dette er ikke tilfældet, idet det pågældende kalkulationsmateriale - der  

 kun dækker en mindre del af klagernes produktion af konservesdåser på ingen  

 måde vil kunne anvendes til en vurdering af, hvorvidt klagernes indtjening og  

 prisfastsættelse er rimelig set i relation til monopollovens bestemmelser i §  

 12, stk. 4. En sådan vurdering har i det foreliggende tilfælde kun kunnet ske  

 på grundlag af en analyse af selskabets regnskaber.
 Derimod har det pågældende kalkulationsmateriale været egnet til at give  

 tilsynet et grundlag for løbende at konstatere, om de af klagerne gennemførte  

 prisændringer har været rimelige vurderet ud fra den stedfundne pris- og  

 omkostningsudvikling eller - i de perioder, hvor der har været indført en  

 midlertidig pris- eller avancelovgivning - om prisændringerne har ligget  

 indenfor, hvad de indregningsberettigede omkostningsstigninger kunne  

 begrunde.
At det nævnte kalkulationsmateriale ikke kan danne grundlag for en  

 vurdering af, om klagernes priser og indtjening er rimelig i monopollovens  

 forstand, beror bl.a. på, at der ikke foreligger oplysninger om, hvilke  

 kriterier eller fordelingsnøgler der ligger til grund for fordelingen af de  

 faste omkostninger og den investerede kapital, eller om, hvor stor  

 nettoindtjeningen er på den enkelte dåse.
Hertil kommer, at de tre nævnte  

 dåser som omtalt kun udgør et lille udsnit af selskabets dåsesortiment.
Tilsynet har i stedet for at vurdere priserne på enkelte dåser løbende  

 foretaget en undersøgelse af klagernes samlede indtjening med udgangspunkt i  

 det regnskabsmateriale, der er stillet til rådighed.
Dette har først og  

 fremmest bestået af de såkaldte registerregnskaber suppleret med oplysninger,  

 som tilsynet har anmodet om.
De afskrivninger, der indregnes som udgiftspost  

 i disse regnskaber, er de skattemæssige afskrivninger, og tilsynet har i  

 overensstemmelse med dagældende praksis accepteret disse afskrivninger, som  

 netop dannede overgrænsen for, hvad en virksomhed kunne indregne.
Med hensyn til investeringsfondshenlæggelserne skal tilsynet bemærke, at  

 det før indførelsen af den nye årsregnskabslov var tilsynets regnskabspraksis  

 at udgiftsføre investeringsfondshenlæggelser de enkelte år samtidig med, at  

 beløbet blev fratrukket i kapitalgrundlaget.
Dette svarer til, at tilsynet  

 straks foretager den forlodsafskrivning, som virksomheden alligevel senere må  

 foretage ved frigivelsen af investeringsfondsmidlerne.
Som følge af, at  

 tilsynet i årene fra 1977 til og med 1980 således uomtvisteligt har  

 accepteret indregningen af klagernes investeringsfondshenlæggelser som  

 udgiftsposter, ville en accept af opskrivningen også for så vidt angår den  

 del af beløbet føre til en dobbelt udgiftsføring af det samme beløb.
Klagerne anfører endvidere, at det må være monopoltilsynets sag at spørge,  

 hvis man ikke har tilstrækkeligt overblik med hensyn til afskrivningernes  

 nærmere beskaffenhed.
Tilsynet bemærker hertil, at det modtagne  

 regnskabsmateriale ikke har givet tilsynet anledning til tvivl med hensyn  

 til, hvorledes de anførte afskrivningsposter skulle behandles.
Klagerne har i  

 regnskaberne og i de supplerende regnskabsoplysninger udgiftsført de  

 skattemæssige afskrivninger og har i skrivelsen af 27. februar 1981 nærmest  

 parentetisk bemærket, at klagerne desuden praktiserer driftsøkonomiske  

 afskrivninger.
Klagerne har ikke gjort gældende, at man fandt det mere  

 rigtigt at indregne disse afskrivninger i resultatopgørelsen, og tilsynet har  

 i overensstemmelse med dagældende regnskabspraksis accepteret de  

 skattemæssige afskrivninger.
 Endelig gør klagerne i relation til spørgsmålet om afskrivninger gældende,  

 at klagerne ikke på forhånd kan vide, at tilsynet har særlige synspunkter på  

 afskrivningsposterne i resultatopgørelse og status.
 Tilsynet henviser i den forbindelse til, at man bl.a. gennem  

 »Monopoltilsynets Meddelelser« og gennem »Monopoltilsynets  

 Årsberetning« løbende har informeret offentligheden om tilsynets  

 regnskabspraksis.
Med hensyn til den del af klagernes påstand, som vedrører afskrivninger  

 m.v., anfører tilsynet sammenfattende, at man finder det rigtigst, at  

 regnskabsopgørelsen for årene 1981-83 sker i forlængelse af tilsynets  

 regnskabsbehandling fra 1977, således at der sikres kontinuitet i  

 beregningerne.
Det forhold, at tilsynet har accepteret en relativ hurtig  

 afskrivningstakt, er kommet klagerne til gode i de første år, hvor de  

 beregnede forrentningstal var lavere, end de ellers ville have været, men  

 indebærer samtidig, at forrentningstallene for årene 1981-1983 bliver  

 tilsvarende højere.
 Med hensyn til spørgsmålet om behandlingen af det for 1983 afsatte beløb  

 til ekstraordinært udbytte gør klagerne gældende, at det er urimeligt at  

 beregne forrentningsprocenten af den til rådighed stående kapital uden at  

 tage hensyn til det ekstraordinære udbyttebeløb, som også har været til  

 rådighed i 1983 og har sparet renter til fremmedfinansiering.
Tilsynet henholder sig i dette spørgsmål til tilsynets almindelige  

 regnskabspraksis, hvorefter beløb, der afsættes til aktieudbytte, henregnes  

 til rentefri gæld, der ikke indgår i kapitalgrundlaget.
Placeringen af hensat  

 udbytte som rentefri gæld foretages, uanset om der er tale om, at udbyttet  

 benævnes »ordinært« eller »ekstraordinært«, og  

 placeringen svarer til de forskrifter, årsregnskabsloven indeholder.
Foruden ovenstående argumenter finder tilsynet, at det ved vurderingen af  

 den nedlagte påstand må tages i betragtning, at sagen ikke drejer sig om  

 indgreb efter monopollovens bestemmelser, men om en redegørelse for en  

 branche.
Regnskabsbehandlingen er foretaget i overensstemmelse med de  

 principper, tilsynet almindeligvis anvender, og der er redegjort for de  

 væsentligste hovedpunkter heri.
Endelig skal det anføres, at redegørelsen  

 indeholder et afsnit om, at klagerne er uenige i regnskabsbehandlingen, og  

 klagernes beregninger omtales umiddelbart efter tilsynets.
 I spørgsmålet om redegørelsens omtale af selskabets prisaftaler nævner  

 monopoltilsynet indledningsvis, at klagerne ikke bestrider rigtigheden af de  

 omtalte forhold, og anken vedrører derfor spørgsmålet om, hvorvidt de  

 pågældende oplysninger kan anses for hemmelige eller fortrolige i  

 monopollovens forstand.
Tilsynet finder, at prisaftalerne er med til at karakterisere  

 konkurrenceforholdene på markedet, og at aftalerne derfor bør nævnes i  

 redegørelsen.
Det anføres herudover, at klagerne er registreret som en  

 dominerende enkeltvirksomhed i henhold til monopollovens § 6, stk. 2, og at  

 der derfor bør være en væsentlig grad af offentlighed omkring klagernes  

 salgsbetingelser og rabat~ og bonusydelser.
Det må endvidere tages i  

 betragtning, at den ene af aftaleparterne ligeledes er registreret efter  

 bestemmelserne i § 6, stk. 2, og at aftalen med denne virksomhed antageligt  

 burde have været anmeldt til tilsynets register i henhold til lovens § 6,  

 stk. 1. Aftalens væsentlige indflydelse på konkurrenceforholdene kan således  

 begrundes med, at den vedrører to dominerende enkeltvirksomheder, og at den  

 desuden indeholder en eksklusivbestemmelse, der berører en anden af branchens  

 udbydere af konservesdåser.
Tilsynet finder endvidere, at aftaleparternes navne samt de omtalte  

 .......... årsbonusbeløb bør omtales, idet den af klagerne påberåbte skade,  

 dette ville forårsage, må vurderes at blive opvejet af den forøgelse af den  

 aktive konkurrence, som større åbenhed om prisdannelsen i branchen vil  

 indebære.
Tilsynet vil på denne baggrund og med henvisning til monopollovens  

 offentlighedsprincip fastholde den pågældende formulering i redegørelsen.
 Til det således foreliggende skal nævnet udtale:
Undersøgelser efter monopollovens § 19, stk. 2, har som formål at oplyse  

 om forholdene i vedkommende branche, og regnskabsmateriale, der indgår som  

 led i sådanne undersøgelser, må tilrettelægges og opstilles med det formål  

 for øje at give den bedst mulige information.
Regnskabsopstillingerne kan  

 umiddelbart hverken anvendes som grundlag for at fastslå, om der i  

 monopolloven er hjemmel for indgreb over for virksomheden, eller om denne har  

 overholdt bestemmelserne i gældende pris- og avancelove.
 Tilsynets beregninger i redegørelsens kap. 5 af virksomhedens forrentning  

 af egenkapitalen og den rentekrævende kapital er foretaget efter samme  

 principper for de enkelte år, og disse principper, som tilsynet begrunder  

 nærmere i redegørelsen, kan ikke betegnes om urigtige eller vildledende.
Rentabilitet kan imidlertid opgøres ud fra forskellige forudsætninger, og  

 monopoltilsynet har i et bilag til afgørelsen af 1. juli 1985 tilbudt  

 klagerne i redegørelsen at optage en beregning af forrentningen ud fra de  

 forudsætninger, som klagerne selv finder giver det mest illustrative  

 resultat.
Dette tilbud står stadig ved magt.
 Monopol-ankenævnet finder herefter ikke at kunne tage klagernes påstand  

 vedrørende dette spørgsmål til følge.
Hvad angår spørgsmålet om redegørelsens omtale af pris- og bonusaftalerne  

 med enkelte navngivne kunder finder ankenævnet, at der bør udvises  

 tilbageholdenhed med omtale af konkrete kunderelationer, hvorfor påstanden om  

 disse oplysningers udeladelse tages til følge.
Det bemærkes herved, at  

 aftaler med meget stor kunder efter omstændighederne vil kunne kræves  

 registreret efter monopollovens § 6.
 Herefter bestemmes:
 Monopoltilsynets afgørelse om offentliggørelse af den omhandlede  

 redegørelse stadfæstes, dog således, at der i redegørelsen side 66 foretages  

 de af klagerne ønskede ændringer.
