Nr BSF 86 Forslag til folketingsbeslutning om forsøg med medborgervidner ved visse  

 politiforretninger Fremsat af Tinning (VS) Albrechtsen (VS) Elisabeth Bruun Olesen (VS) den 14. januar 1987 Folketinget pålægger regeringen at fremsætte lovforslag om en forsøgsvirksomhed, hvorefter der udpeges medborgervidner, som kan være til stede ved afhøringer, ransagninger etc.
BEMÆRKNINGER TIL FORSLAGET Forslagets hensigt er at forbedre borgernes konkrete kendskab til politiets virksomhed og dermed at kvalificere den offentlige debat om politiets arbejdsmetoder.
Desuden vil medborgervidner styrke politiets faglige etik og medvirke til forebyggelse af ubeføjet mistanke om fejl og forsømmelser i politiets udøvelse af tjenesten.
Alt dette tilsammen vil give almenheden større tillid til politiet.
I Sverige har man haft medborgervidner siden 1981, dog har en ordning fungeret i Goeteborg fra omkring 1960.
Indholdet i den svenske lov om medborgervidner kan ikke direkte overføres til danske forhold, så forslagsstillerne finder, at en forsøgsordning er velmotiveret i Danmark, hvor man ikke har nogen konkrete erfaringer at trække på.
Forsøgsordningen bør omfatte et passende antal politikredse af varieret størrelse og type, og forsøgsperioden kunne f.eks. være på 2 år.
Herved kunne en permanent og landsdækkende ordning indføres forud for næste kommunevalg, idet det forudsættes, at medborgervidnerne udpeges af de enkelte kommunalbestyrelser (forholdstalsvalg).
Man kunne imidlertid også følge reglerne for udpegning af nævninger og domsmænd, dvs. overlade det til domstolene at udtage medborgervidner.
Dog mener forslagsstillerne ikke, at medborgervidnerne behøver at have valgret til Folketinget, men kun til kommunalbestyrelsen, således at også indvandrere kan blive medborgervidner.
Vidnernes mandat kunne så passende følge kommunalbestyrelsens valgperiode, hvilket vil give flere personer lejlighed til at få et nøjere kendskab til politietatens arbejde.
Vederlag og rejsegodtgørelse m.v. til medborgervidnerne kan ligeledes følge de bestemmelser, der er gældende for nævninger og domsmænd.
Efter forslagsstillernes opfattelse skal medborgervidner være til stede ved afhøringer (herunder afhøring af asylansøgere) og ransagninger samt ved større politiindgreb, der kan forventes at tiltrække sig offentlighedens opmærksomhed, eksempelvis demonstrationer, faglige blokader, husbesættelser etc.
Det siger i øvrigt sig selv, at medborgervidner ikke skal kunne overvære afhøringen, hvis den anholdte eller sigtede person modsætter sig deres tilstedeværelse.
