Skrivelse om, hvorvidt et medlem af et byråd, der har vedtaget et bødeforelæg for overtrædelse af færdselslovens § 118, jf. § 4, stk. 1, er valgbar (Valgbarhedsnævnets skrivelse af 20. oktober 2015 til et byråd) Ved brev af 30. juni 2015 har byrådet i X Kommune i henhold til § 101, stk. 4, i lov om kommunale og regionale valg indberettet til Valgbarhedsnævnet, at byrådsmedlem N.
N. har vedtaget et bødeforelæg for overtrædelse af færdselslovens § 118, jf. § 4, stk. 1.
 Det fremgår af sagen, at pågældende den . . . . . . har ført en personbil med en hastighed på mindst 106 km/t, selv om det ved færdselstavle  i forbindelse med midlertidig nedsættelse af hastighedsgrænsen ved vejarbejde eller arbejde af tilsvarende karakter  var angivet, at hastigheden ikke må overstige 80 km/t, hvilket udgjorde en overskridelse på mere end 30 procent af den tilladte hastighed.
 Forseelsen er straffet med en bøde på 3.000 kroner og et klip i medfør af færdselslovens § 125, stk. 2, nr. 5.
 I den anledning skal det meddeles, at Valgbarhedsnævnet har fundet, at den begåede handling ikke i almindeligt omdømme gør den pågældende uværdig til at være medlem af kommunale og regionale råd, jf. den kommunale og regionale valglovs § 4.
 Den pågældende må derfor anses for valgbar.
