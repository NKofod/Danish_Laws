Nr BTB 70 Betænkning over Forslag til folketingsbeslutning om opfordring til at  

 trække aktstykke nr. 77 vedrørende DSB Rederi A/S tilbage fra Finansudvalget  

  

 Nr B 70 1996-97, 1. samling Afgivet af Trafikudvalget Afgivet: 19961206 Udvalget har behandlet beslutningsforslaget i nogle møder og har herunder stillet spørgsmål til trafikministeren, miljø- og energiministeren og skatteministeren, som disse har besvaret skriftligt.
 Nogle af udvalgets spørgsmål til trafikministeren og skatteministeren og  

 disses svar herpå er optrykt som bilag til betænkningen.
 Herefter indstiller et flertal (Socialdemokratiets og Venstres  

 medlemmer af udvalget med undtagelse af Jens Løgstrup Madsen (V) samt Det  

 Konservative Folkepartis, Socialistisk Folkepartis, Det Radikale Venstres,  

 Enhedslistens og Centrum-Demokraternes medlemmer af udvalget)  

 beslutningsforslaget til forkastelse.
 Et mindretal (Fremskridtspartiets og Dansk Folkepartis medlemmer af  

 udvalget) indstiller beslutningsforslaget til vedtagelse uændret og  

 udtaler i den anledning:
Det er fornuftigt og nødvendigt, at det gamle DSB er blevet delt op i  

 selvstændige selskaber.
Det er derimod ikke fornuftigt, at aktierne i disse  

 selskaber alle ligger hos trafikministeren.
Det giver anledning til mange  

 uheldige situationer, når samme minister både ejer et firma og er den  

 tilsynsførende offentlige myndighed.
I den konkrete sag er situationen den,  

 at DSB, der er en statsvirksomhed under ledelse af trafikministeren, ønsker  

 at bortgive for 590 mio. kr. havnearealer til DSB Rederi A/S, hvor samme  

 trafikminister har alle aktierne.
Det er jo ikke nemt at få sådan en handel  

 på plads, når trafikministeren sidder på begge sider af forhandlingsbordet! Sagens udvikling under behandlingen i Folketinget viser, at ministeren har  

 svært ved at holde styr på, hvilken hat han skal have på.
På den ene side  

 hævder ministeren, at DSB Rederi A/S ikke har evne til at overholde  

 soliditetskravet på 35 pct. (soliditeten er nede på 16 pct.), hvorfor DSB  

 Rederi A/S skal have tilført værdier, således at rederiet kan gå på  

 lånemarkedet og låne de 1,2 mia. kr., rederiet skylder staten.
På den anden  

 side hævder ministeren, at DSB Rederi A/S ikke vil lade havnearealerne indgå  

 som sikkerhed for det store lån.
Hvad skal man tro? De som bilag optrykte  

 spørgsmål 17 og 46 og svarene herpå er interessante sammenholdt med  

 aktstykkets bemærkninger om, at arealerne netop skal tilføres for at gøre DSB  

 Rederi A/S i stand til at få soliditeten op.
Det er et særligt afsnit for sig, at regeringen og forligspartierne ikke  

 vil lade sagen gå til notifikation i EU, før projektet sættes i gang.
Det er  

 utrolig dumt af den danske regering at lade hånt om det faktum, at når DSB  

 Rederi A/S får kapital tilført, så er der tale om et element af statsstøtte.  

 Argumentet om, at der ikke er tale om statsstøtte, når DSB Rederi A/S ikke  

 opnår noget kapitaloverskud ved gaven, holder næppe set med EU-rettens øjne.
Der er også EU-problemer i forhold til det faktum, at DSB Rederi A/S med  

 sit nye ejerskab af havnene kommer til at bestemme, hvem der må besejle  

 havnene.
Ministerens mekaniske referat af, at de internationale havneregler  

 siger, at alle skal kunne besejle en havn, er uinteressant i denne sag.
De  

 samme regler gjaldt jo også, da et andet DSB-selskab søgte at hindre  

 Mercandia i at besejle Helsingør-Helsingborg-overfarten.
Nu er det de samme  

 monopolister, der får ejerskab til en række havne.
Historiens spor skræmmer.  

 Derfor bør EU's indvendinger over for såvel HH-liniens og Rødby-liniens  

 monopolstillinger også give sig udslag i, at EU retter søgelyset mod det nye  

 monopol, DSB Rederi A/S nu opnår på en række havne.
Den rigtige løsning ville selvfølgelig være, at havnene blev privatiseret  

 100 pct., og at ejerne bag dette private selskab blev alle andre end  

 rederier.
Det vil give tryghed og garanti for fri konkurrence.
Mindretallet er komplet uforstående over for det forhold, at regeringen og  

 dens forligspartier har haft så travlt med at få denne sag gennem  

 Folketinget.
Det virker betænkeligt, at spørgsmål og andet normalt  

 parlamentarisk virke omkring et beslutningsforslag i den grad bliver  

 betragtet som unødigt tidsspilde.
Hvad er det, der haster? Blot fordi en  

 række partier har et forlig, behøver det vel ikke at betyde, at Folketinget  

 bare skal gummistemple sagen? Sandheden om DSB Rederi A/S er antagelig, at uden denne gave fra DSB så  

 vil rederiet få store problemer med at kunne fortsætte.
Det manglende  

 forretningstalent hos de folk, som driver virksomheden, taler sit tydelige  

 sprog.
Med trafikministeren som eneaktionær er der ikke tilført nogen kommerciel  

 viden.
Staten bør sælge aktierne i DSB Rederi A/S og vel at mærke ikke kun  

 symbolske 25 pct., men alle aktierne.
Staten kan eventuelt beholde en  

 symbolsk - gylden - aktie og en særlig aktionæroverenskomst, der forhindrer  

 selskabet i at blive ødelagt.
Det er mindretallets opfattelse, at DSB Rederi A/S skal have lov til at  

 vokse til en god forretning.
Men det skal ikke ske ved hjælp af tvivlsomme  

 ejendomsoverførsler fra DSB til DSB Rederi A/S.
Det må ske gennem fair  

 konkurrence og erobring af kunder.
Faktisk er det specielt for regeringen og  

 forligspartierne, at de ikke evner at få DSB Rederi A/S til at overleve, uden  

 at DSB skal forære rederiet for 590 mio. kr. havnearealer.
Regeringen har lagt al sin prestige i, at firmaet IDP stod for vurderingen  

 af havnearealerne.
Vurderingsrapporten fra 11. november 1996 viser  

 imidlertid, at der ikke er anvendt samme tal fra regeringens hånd i  

 aktstykket.
Det vidner om, at der er behov for at få arealerne vurderet af en  

 anden uvildig part.
Told- og Skattestyrelsen, der normalt forestår disse  

 vurderinger, har afstået.
Der henvises til trafikministerens svar på  

 spørgsmål 38, der er optrykt som bilag til betænkningen.
 Mindretallet skal i øvrigt bemærke, at det er glædeligt, at ministeren i  

 svarene på spørgsmål 8 og 32, der ligeledes er optrykt som bilag til  

 betænkningen, nu imødekommer ønskerne om at underrette EU og et uafhængigt  

 organ.
Mindretallets samlede vurdering er, at gaveoverførslen ikke bør finde  

 sted.
Derfor skal nærværende beslutningsforslag støttes.
 Et andet mindretal (Jens Løgstrup Madsen (V)) indstiller  

 beslutningsforslaget til vedtagelse uændret og skal herved bemærke, at  

 det påtænkte apportindskud til DSB Rederi A/S fra DSB muligvis er statstøtte.  

 Derfor er den korrekte procedure, at apportindskuddet først foretages, når  

 EU-Kommissionen har godkendt det.
Helge Mortensen (S) nfmd.
Jytte Wittrock (S) Børge Bakholt (S) Søren  

 Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  

 Jette Gottlieb (EL) Arne Melchior (CD) fmd.
Svend Heiselberg (V) Jens  

 Løgstrup Madsen (V) Kim Behnke (FP) Erik Jacobsen (V) Kaj Ikast (KF) Brian  

 Mikkelsen (KF) Niels Jørgen Langkilde (KF) Egil Møller (DF) Bilag Nogle af udvalgets spørgsmål til trafikministeren og skatteministeren og  

 disses svar herpå Trafikministeren:
 Spørgsmål 3:
»Hvorfor blev der ikke valgt et andet vurderingsfirma, således at der  

 forelå to vurderinger?» Svar:
 Der henvises til svaret på spørgsmål nr. 6.
 Spørgsmål 6:
»Vil ministeren oplyse, hvilken opgaveformulering IPD fik forud for  

 vurderingen?» Svar:
Trafikministeriet henvendte sig efter indgåelsen af den politiske aftale  

 af 14. maj 1996 om DSB Rederi A/S til revisionsfirmaet KPMG C.
Jespersen, som  

 efter rundspørge i firmaets udenlandske og danske afdelinger henviste til  

 International Port Development, IPD.
Ministeriet anmodede herefter IPD om at få vurderet markedsværdien for de  

 omhandlede havne som infrastruktur.
Endvidere anmodede man om at få opgjort  

 areal- og bygningsværdi, herunder evt. særlige herlighedsværdier m.v.  

 Ministeriet henvendte sig også til Told- og Skattestyrelsen, som dog alene  

 fandt sig i stand til at vurdere ejendomme og arealer, men ikke havnene som  

 produktionsanlæg.
 Det er værdien som »going concern«, som er relevant, når man  

 skal vurdere markedsværdien i det her foreliggende tilfælde.
 Spørgsmål 12:
»Hvilket ræsonnement lægger ministeren til grund for, at der ikke er  

 tale om statsstøtte i denne sag?» Svar:
Apportindskuddet i rederiet forud for salg af aktier ventes at forøge  

 selskabets handelsværdi mere end værdien af havnene.
Set fra statens side er  

 der således tale om en markedsøkonomisk hensigtsmæssig disposition.
 Jeg henviser endvidere til Kammeradvokatens responsum side 7, afsnit 4,  

 hvoraf fremgår, at staten er i sin gode ret til at anlægge en langsigtet  

 rentabilitetsbetragtning, og at apportindskuddet ikke indebærer et element af  

 statsstøtte.
Spørgsmål 14 »Vil ministeren ikke, belært af HH-sagen og Rødby-sagen, være enig i,  

 at det er uheldigt med DSB Rederi A/S som ejer af en række havne,  

 hvorfra/hvortil der i de kommende år kan forventes konkurrerende  

 færgetrafik?» Svar:
Havnene udgør, som anført i aktstykket, en naturlig del af DSB Rederi  

 A/S« produktionsanlæg og er derfor et naturligt supplement til rederiets  

 bestand af fysiske aktiver.
Havnene udgør imidlertid en infrastrukturdel, som  

 også kan være af interesse for andre rederier, som måtte ønske at besejle de  

 samme eller lignende ruter i de pågældende farvande.
 I forbindelse med undersøgelserne af afhændelsesspørgsmålet har det været  

 overvejet, om overdragelsen af havnene til rederiet kan være til skade for  

 konkurrencen på færgeområdet.
 EU's konkurrenceregler regulerer misbrug af dominerende stilling på  

 havneområdet på en sådan måde, at det ikke af konkurrencemæssige årsager kan  

 anses for fornødent at forhindre en operatør på færgeområdet i at eje havne.
 De pågældende havne er endvidere som andre havne, hvortil der er offentlig  

 adgang, omfattet af det almindelige princip, at der er modtagepligt for skibe  

 (herunder færger) i det omfang, pladsforholdene tillader det.
Spørgsmål 15 »Vil ministeren oplyse, således som ministeren har bekræftet til  

 Folketingets Finansudvalg, hvornår DSB Rederi A/S vil indfri sin gæld til  

 staten på 1,2 mia. kr., jf. bilag 1?» Svar:
 Indfrielsen vil ske inden udgangen af 1996.
Spørgsmål 16 »Ministeren bedes oplyse, hvordan betalingen af 1,2 mia. kr. til  

 staten søges finansieret, set i lyset af, at DSB Rederi A/S igennem længere  

 tid ikke har kunnet opfylde lovens solvenskrav«.
 Svar:
 DSB Rederi A/S har oplyst, at de 1.200 mio. kr. vil blive fremskaffet dels  

 gennem rederiets egne midler, dels ved lånoptagelse.
Jeg vil gerne understrege, at der ikke er tale om, at rederiet har brudt  

 et lovmæssigt solvenskrav på 35 pct.
Der er alene forudsat i lov om DSB  

 Rederi A/S, at rederiet stiftes med en soliditet på 35 pct., svarende til den  

 soliditet, der skønnes normal for branchen.
 Spørgsmål 17:
»Hvorledes vil de havnearealer, DSB Rederi A/S overtager, indgå i den  

 lånoptagelse, der må forventes, for at DSB Rederi A/S kan betale sin gæld til  

 staten?» Svar:
 Rederiet har oplyst, at havnene ikke vil indgå som sikkerhed for lån.
 Spørgsmål 25:
»Vil ministeren beskrive de fremtidige forhold i Helsingør, herunder  

 hvordan det kan være muligt, at Mercandia-rederiet skal betale havneleje til  

 Statshavneadministrationen, mens det delvist DSB ejede ScandLines skal betale  

 havneleje til sig selv? Er dette forhold blevet sendt til udtalelse i  

 EU?» Svar:
Som det allerede fremgik af bemærkningerne til forslaget til Lov om  

 konkurrerende færgefart mellem Helsingør og Helsingborg (Lov nr. 337 af 1.  

 maj 1996) ville det blive overvejet, om leje 1 med tilhørende opmarchareal  

 skulle afhændes til statshavnen under hensyn til, at lejet ligger inden for  

 statshavnens grænse.
I forlængelse heraf fremgik det, at det endvidere ville  

 blive overvejet at afhænde DSB's færgeleje 2 og 3 med tilhørende  

 opmarcharealer til DSB Rederi A/S.
 Det fremgik endvidere af bemærkningerne, at det nye rederi skal betale  

 udgifter for brug af leje 1 efter samme principper, som ScandLines A/S hidtil  

 har betalt til DSB og statshavnen for brug af dette leje.
 Mercandia skal fortsat betale havneafgifter i henhold til den kontrakt,  

 der blev indgået med DSB (den nuværende havneejer) i forbindelse med udbud af  

 færgeleje 1 i Helsingør Havn.
 ScandLines A/S skal fortsat betale havneudgifter for brug af lejerne 2 og  

 3, selv om ejerskabet overgår fra DSB til DSB Rederi A/S.
 Det fremtidige forhold i Helsingør Havn har ikke været forelagt  

 EU-Kommissionen til udtalelse.
 Skatteministeren:
 Spørgsmål 38:
»Ministeren bedes redegøre for, hvorfor Told- og Skattestyrelsen ikke  

 har været i stand til at vurdere værdien af de havneterminaler, som påtænkes  

 overdraget til DSB Rederi A/S i form af apportindskud.« Svar:
 I medfør af Finansministeriets Budgetvejledning skal der i sager om  

 statens køb og salg af fast ejendom indhentes en udtalelse fra Told- og  

 Skattestyrelsen om købs- og salgssummens størrelse og vilkårene for handelen.  

 Told- og Skattestyrelsens vurdering af ejendommens handelsværdi anføres i  

 aktstykket.
I den konkrete sag har Trafikministeriet anmodet om en udtalelse om  

 værdien af de faste ejendomme, der indgår som et led i overdragelsen af  

 havneanlæg med mere fra staten til DSB Rederi A/S.
Anmodningen omfattede  

 anlæg, hvor værdifastsættelsen i høj grad bygger på økonomiske analyser ud  

 fra oplysninger om takster, omsætning, trafik- og godsmængder m.m.
Told- og  

 Skattestyrelsen har ikke forudsætninger for at foretage en sådan  

 værdifastsættelse og har derfor alene afgivet en udtalelse, fsv. angår de  

 eksisterende bygninger med direkte tilhørende grundarealer.
 Trafikministeren:
 Spørgsmål 46:
»Vil ministeren holde långiverne til DSB Rederi A/S skadesløse, hvis  

 EU-Kommissionen finder, at apportindskuddet til DSB Rederi A/S fra DSB er  

 statsstøtte?» Svar:
 Da havnene ikke indgår i belåningsgrundlaget, jf. besvarelsen af spørgsmål  

 17, bliver noget sådant ikke nødvendigt.
