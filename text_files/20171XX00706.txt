Skriftlig fremsættelse (21. marts 2018) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om ændring af lov om fuldbyrdelse af straf m.v., lov om arbejdsmarkedsuddannelser m.v., lov om åben uddannelse (erhvervsrettet voksenuddannelse) m.v. og retsplejeloven (Udvidet besøgsafskæring for bandemedlemmer m.v., tvungen opsparing, adgang til AMU-kurser, alko-holkontrol, udvidet adgang til konfiskation m.v.) (Lovforslag nr.
L 203) Regeringen har sammen med Socialdemokratiet, Dansk Folkeparti, Radikale Venstre, Socialistisk Folkeparti og Alternativet indgået en ny flerårsaftale for kriminalforsorgens økonomi for 2018-2021, der skal skabe rammerne for en moderne og stærk kriminalforsorg.
Lovforslaget har først og fremmest til formål at gennemføre de dele af flerårsaftalen, som kræver lovændring.
Lovforslaget indeholder i den forbindelse forslag om at udvide reglerne om besøgsafskæring for indsatte med tilknytning til en bandegruppering, der er involveret i en verserende voldelig konflikt, samt forslag om indførelse af tvungen opsparing til brug for dækning af udgifter i forbindelse med udgang og løsladelse, herunder hjemrejse.
 Lovforslaget omfatter herudover initiativer vedrørende AMU-undervisning i fængsler og arresthuse, alkoholkontrol af indsatte samt udvidet adgang til konfiskation hos indsatte.
 Lovforslaget indeholder på den baggrund forslag til ændringer af de relevante bestemmelser i straffuldbyrdelsesloven, retsplejeloven, lov om arbejdsmarkedsuddannelser m.v. og lov om åben uddannelse (erhvervsrettet voksenuddannelse) m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
