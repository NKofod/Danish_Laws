Betænkning afgivet af  

 Indfødsretsudvalget den 15. december 1999 Betænkning over Forslag til folketingsbeslutning om stop for  

 tildeling af indfødsret via statsamterne [af Poul Nødgaard (DF) m.fl.] Udvalget har behandlet beslutningsforslaget i to  

 møder.
 Herefter indstiller et flertal (Socialdemokratiets,  

 Venstres, Det Konservative Folkepartis, Socialistisk Folkepartis, Det  

 Radikale Venstres, Enhedslistens og Kristeligt Folkepartis medlemmer af  

 udvalget) beslutningsforslaget til forkastelse.
 Et mindretal inden for flertallet (Socialistisk  

 Folkepartis medlem af udvalget) bemærker, at det er Socialistisk  

 Folkepartis opfattelse, at børn og unge, der er vokset op i Danmark,  

 ubetinget bør have adgang til at blive danske statsborgere, og at der  

 kun bør være alders- og opholdskriterier.
 Danmark er for disse unge normalt deres hjemland, uanset  

 at de formelt har haft andet statsborgerskab under deres opvækst.
 Mindretallet lægger endvidere vægt på,  

 at retten til at blive statsborger ved erklæring fremmer integrationen,  

 idet den over for de unge klart markerer, at de gennem statsborgerskab  

 formelt kan blive danskere, og dermed også, at de fuldt ud kan blive en  

 del af det danske samfund.
 Et mindretal (Dansk Folkepartis og Frihed 2000 s  

 medlemmer af udvalget) indstiller beslutningsforslaget til vedtagelse  

 uændret.
En del af mindretallet (Dansk Folkepartis medlem af  

 udvalget) bemærker, at det er Dansk Folkepartis opfattelse, at  

 muligheden for at erhverve dansk indfødsret ved erklæring helt  

 bør ophæves.
En ophævelse af erklæringsmuligheden,  

 så alle, der ønsker at erhverve dansk indfødsret, skal  

 søge om at blive optaget på et lovforslag, som behandles tre  

 gange i Folketinget, er efter Dansk Folkepartis opfattelse bedre i  

 overensstemmelse med grundlovens § 44, stk. 1, som lyder: »Ingen udlænding kan få indfødsret  

 uden ved lov«.
Selv om det af regeringen fremsatte lovforslag nr.
L 151  

 om ændring af lov om dansk indfødsret (ændring af reglerne  

 om erhvervelse af dansk indfødsret ved erklæring) er et skridt i  

 den rigtige retning, vil det dog fortsat være således, at der  

 ikke stilles de samme krav til de personer, der benytter  

 erklæringsreglerne, som til de personer, der ansøger om at blive  

 optaget på et lovforslag.
De personer, som benytter  

 erklæringsreglerne, skal f.eks. ikke opfylde kravet om uden brug af  

 omskrivninger eller andre sprog og med den accent, som er naturlig, at kunne  

 deltage ubesværet i en almindelig samtale på dansk.
 Dansk Folkeparti finder det bl.a. på den baggrund  

 rigtigst, at alle, der ønsker at erhverve dansk indfødsret,  

 skal søge om at blive optaget på et lovforslag, så  

 Folketinget får lejlighed til at behandle hver enkelt ansøgning  

 og i den forbindelse konstatere, om f.eks. kravet til danskkundskaber er  

 opfyldt.
Dorte Bennedsen (S) fmd.  

  Sandy Brinck (S)  Lars Kramer Mikkelsen (S)  

  Hugo Sørensen (S)  Margot Torp (S)  

  Jens Peter Vernersen (S) Knud Erik Hansen (SF)  

  Henrik Svane (RV)  Søren Søndergaard (EL)  

  Erik Larsen (V)  Gyda Kongsted (V)  

  Preben Rudiengaard (V)  

  Helge Adam Møller (KF)  

  Henriette Kjær (KF)  Poul Nødgaard (DF)  

 nfmd.  Tom Behnke (FRI)  Ole M.
Nielsen (KRF) Centrum-Demokraterne havde ikke medlemmer i udvalget.
