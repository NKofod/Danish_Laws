Bekendtgørelse om forretningsorden for fredningsnævn I medfør af § 35, stk. 10, og § 87, stk. 9 og 10, i lov om naturbeskyttelse, jf. lovbekendtgørelse nr. 951 af 3. juli 2013, som ændret ved lov nr. 86 af 28. januar 2014, fastsættes:
 § 1. Formanden for et fredningsnævn tilrettelægger fredningsnævnets arbejde, fastsætter tid og sted for nævnets møder og drager omsorg for udførelsen af nævnets beslutninger.
 Stk. 2. Formanden sørger for, at der knyttes sekretærbistand til fredningsnævnet.
 § 2. Formanden kan bestemme, at beføjelserne som formand i enkelte for fredningsnævnet verserende dispensationssager og sager efter § 9 skal udøves af suppleanten for formanden, selv om formanden ikke er forhindret i at deltage i sagen.
 § 3. Er et medlem forhindret i at deltage i et af formanden fastsat møde, skal medlemmet omgående underrette formanden herom.
 § 4. Angår en fredningssag et område, der ligger i flere kommuner, deltager det kommunalbestyrelsesvalgte medlem kun i beslutninger vedrørende arealer i vedkommende kommune.
§ 5. Snarest muligt efter fredningsnævnets modtagelse af et fredningsforslag, der opfylder kravene i naturbeskyttelseslovens § 36, stk. 1, 2. pkt. og stk. 3-6, skal formanden foretage offentlig bekendtgørelse af fredningssagens rejsning og sende fredningsforslaget til de i naturbeskyttelseslovens § 37, stk. 1, nævnte.
Den offentlige bekendtgørelse skal foretages i Statstidende.
Derudover kan offentlig bekendtgørelse også ske på fredningsnævnets hjemmeside.
§ 6. Snarest muligt efter den bekendtgørelse, der er nævnt i § 5, skal fredningsnævnet afholde et offentligt tilgængeligt møde om fredningsforslaget.
Under behandlingen af fredningssagen skal fredningsnævnet foretage besigtigelse af det område, som forslaget omfatter.
 Stk. 2. Fredningsnævnet bestemmer, om der skal afholdes flere offentligt tilgængelige møder eller eventuelt møder med enkelte af sagens parter om særlige spørgsmål, og om der i tilslutning hertil skal foretages fornyet eller yderligere besigtigelse.
Stk. 3. Tid og sted for et offentligt tilgængeligt møde skal bekendtgøres af formanden med mindst 4 ugers varsel.
Den offentlige bekendtgørelse kan ske på fredningsnævnets hjemmeside.
Med mindst samme varsel skal formanden indbyde de i naturbeskyttelseslovens § 37, stk. 6, nævnte til at deltage i mødet.
De, der er indbudt til mødet, skal have lejlighed til at udtale sig om sagen.
 § 7. Formanden kan på fredningsnævnets vegne fastsætte frister for afgivelse af udtalelser fra sagens parter, myndigheder, sagkyndige m.v.
 § 8. Fredningsnævnet kan ikke træffe endelig afgørelse om fredningens gennemførelse, før anbefaling som nævnt i naturbeskyttelseslovens § 38 a foreligger.
§ 9. Snarest muligt efter fredningsnævnets afgørelse i en fredningssag skal formanden foretage offentlig bekendtgørelse om afgørelsen, sende afgørelsen til de i naturbeskyttelseslovens § 40, stk. 2, nævnte og lade fredningsbestemmelserne tinglyse på de pågældende ejendomme.
Afgørelsen skal endvidere sendes til Natur- og Miljøklagenævnet tillige med en fortegnelse over, til hvem afgørelsen er sendt.
 Stk. 2. Såfremt et fredningsforslag er bortfaldet, fordi fredningsnævnet ikke inden 2 år efter, at fredningssagen er rejst, har truffet afgørelse efter naturbeskyttelseslovens § 40, jf. § 37 a, stk. 1, og fristen ikke er forlænget i medfør af naturbeskyttelseslovens § 37 a, stk. 3, skal fredningsnævnet foretage offentlig bekendtgørelse herom.
Stk. 3. Den offentlige bekendtgørelse, der er nævnt i stk. 1 og 2, skal foretages i Statstidende.
Derudover kan offentlig bekendtgørelse også ske på fredningsnævnets hjemmeside.
Stk. 4. Går fredningsnævnets afgørelse ud på, at fredningen skal gennemføres, bør afgørelsen af erstatningsspørgsmål m.v. normalt udskilles til en samtidig truffet, selvstændig afgørelse.
Heri bør indgå fredningsnævnets afgørelse om fordeling af udgifterne til det medlem, der er udpeget af ministeren, mellem de kommuner, som fredningssagen vedrører, jf. naturbeskyttelseslovens § 35, stk. 11, samt fredningsnævnets eventuelle afgørelse om fordelingen af fredningserstatningen mellem flere kommuner, jf. naturbeskyttelseslovens § 49, stk. 3.
§ 10. Under behandlingen af en ansøgning om dispensation fra en foreslået eller fastsat fredningsbestemmelse skal fredningsnævnet foretage besigtigelse og afholde møde med parter og interesserede i sagen, såfremt dette ønskes af et af fredningsnævnets medlemmer.
Indbydelse til at deltage i en besigtigelse eller et møde skal så vidt muligt gives skriftligt med mindst 2 ugers varsel.
 Stk. 2. Fredningsnævnet kan kun meddele dispensation fra en fredning eller en foreslået fredning i eller uden for et internationalt naturbeskyttelsesområde, hvis det ansøgte ikke indebærer forringelse af naturtyper og levesteder for arter eller betydelige forstyrrelser af arter, som området er udpeget for.
 Stk. 3. Hvis der ikke afholdes møde som nævnt i stk. 1, drager formanden omsorg for, at i det mindste følgende får lejlighed til at fremkomme med en skriftlig udtalelse:
 1) Den, som har rejst fredningssagen.
 2) De, som i fredningsbestemmelserne er indsat eller foreslået indsat som høringsberettigede.
 3) De, som i ældre fredninger var tillagt påtaleret.
 Stk. 4. Hvis bestemmelserne i stk. 3 fører til, at der skal gives Naturfredningsrådet lejlighed til at udtale sig, erstattes Naturfredningsrådet af Naturstyrelsen.
 Stk. 5. Formanden kan på fredningsnævnets vegne afgøre ansøgninger om dispensation fra en verserende eller afsluttet fredning, når sagen skønnes at være af underordnet betydning i forhold til fredningens formål.
 § 11. En afgørelse efter § 10 om dispensation skal være ledsaget af et kort, der angiver ejendommens beliggenhed, medmindre afgørelsen indeholder en nøjagtig angivelse af beliggenheden vedrørende den meddelte dispensation.
 Stk. 2. Fredningsnævnet underretter de i naturbeskyttelseslovens § 86 nævnte klageberettigede om fredningsnævnets afgørelse.
 Stk. 3. Fredningsnævnets afgørelse skal indeholde oplysning om, at en dispensation ikke må udnyttes, før klagefristen er udløbet, og at rettidig klage har opsættende virkning for den påklagede afgørelse, medmindre klagemyndigheden bestemmer andet, jf. naturbeskyttelseslovens § 87, stk. 7.
 Stk. 4. Fredningsnævnet giver den, som har fået en tilladelse, underretning om en indgivet klage og om klagens opsættende virkning.
 § 12. Under behandlingen af en sag om tilladelse til plejeforanstaltninger, jf. § 1, stk. 1, i bekendtgørelse om pleje af fredede arealer og tilsyn, finder § 10, stk. 1, tilsvarende anvendelse.
 § 13. Det skal fremgå af fredningsnævnets afgørelser, med hvilke stemmetal afgørelsen er truffet.
Stk. 2. Hvis et mindretal ønsker det, skal afgørelsen indeholde en begrundelse for mindretallets afvigende opfattelse.
Begrundelsen affattes af formanden efter samråd med mindretallet.
 Stk. 3. Fredningsnævnet bestemmer, om mindretallet skal anføres ved navn.
 § 14. Bekendtgørelsen træder i kraft den 1. januar 2016.
 Stk. 2. Bekendtgørelse nr. 1173 af 20. november 2006 om forretningsorden for fredningsnævn ophæves.
