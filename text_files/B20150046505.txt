Bekendtgørelse om erhvervsuddannelsen til anlægsgartner I medfør af § 4, stk. 2, i lov om erhvervsuddannelser, jf. lovbekendtgørelse nr. 157 af 17. februar 2015, og til dels efter bestemmelse fra Det faglige Uddannelsesudvalg for Anlægsgartneri, jf. lovens § 38, stk. 2, samt i medfør af § 4, stk. 1 og 2, og § 7, stk. 3, i lov om studiekompetencegivende eksamen i forbindelse med erhvervsuddannelse (eux) m.v., jf. lovbekendtgørelse nr. 961 af 1. september 2014, fastsættes:
Formål og opdeling § 1. Erhvervsuddannelsen til anlægsgartner har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Almindeligt forekommende anlægsgartneropgaver i den forventede kvalitet og i henhold til faglige traditioner, love og regler, herunder, udførelse af opgaver på en sikkerheds- og arbejdsmiljømæssig forsvarlig måde.
 2) Specialopgaver inden for anlægsgartnerfaget udført på en kreativ, innovativ og problemløsende måde og i respekt for miljøet.
 3) Informationssøgning, valg af materialer samt faglig dokumentation, kvalitetssikring og kvalitetskontrol inden for anlægsgartnerområdet.
 4) Samarbejdsrelationer mellem faggrupper.
 Stk. 2. Eleven skal nå de uddannelsesmål, som er fastsat for det trin eller speciale, jf. stk. 3 og 4, som eleven har valgt.
 Stk. 3 Uddannelsen indeholder trin 1, anlægsgartnerassistent, niveau 3 i den danske kvalifikationsramme for livslang læring.
 Stk. 4. Uddannelsen afsluttes med trin 1, jf. stk. 3, eller et af følgende specialer (trin 2), niveau 4 i den danske kvalifikationsramme for livslang læring:
 1) Anlægsgartner, anlægsteknik.
 2) Anlægsgartner, plejeteknik.
Stk. 5. Uddannelsen kan gennemføres som eux-forløb.
Uddannelsen tilrettelagt som eux-forløb er ikke trindelt og omfatter alle uddannelsens kompetencemål.
 Stk. 6. Uddannelsen udbydes med talentspor i de stk. 4, nr. 1 og 2, nævnte specialer.
Varighed § 2. Uddannelsen varer fra 2 år og 4 måneder til 4 år og 6 måneder, inklusive grundforløbet.
Stk. 2. For elever, der skal gennemføre uddannelsen som erhvervsuddannelse for unge, varer uddannelsens trin 1, anlægsgartnerassistent fra 1 år og 4 måneder til 1 år og 6 måneder, hvoraf skoleundervisningen udgør 15 uger fordelt på mindst to skoleperioder.
Uddannelsens specialer (trin 2) varer yderligere mindst 1 år og 10 måneder og højst 2 år og 1 måned, hvoraf skoleundervisningen udgør 21 uger fordelt på mindst tre skoleperioder.
Den samlede normerede varighed af trin 1 og 2 er dog højst 3 år og 6 måneder.
Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens trin 1, anlægsgartnerassistent 8 måneder, hvoraf skoleundervisningen udgør 14 uger.
Uddannelsens specialer (trin 2) varer yderligere 1 år og 4 måneder, hvoraf skoleundervisningen udgør 18,5 uge.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb 3 år og 6 måneder, hvoraf skoleundervisningen udgør 72 uger fordelt på 4 skoleperioder.
Alle skole- og praktikperioder, der ikke er afsluttende, skal have et omfang af ca. et halvt års varighed.
Stk. 6. En skole med et hertil tilstrækkeligt elevantal i eux-forløb skal tilrettelægge undervisningen i parallelle spor således, at eleverne i et spor er i praktikuddannelse, mens eleverne i et andet spor er i skoleundervisning.
Skoleperioder, der indeholder undervisning i gymnasiale fag, skal afsluttes ved en gymnasial eksamenstermin.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven, medmindre andet fremgår af stk. 8, opfylde betingelserne i stk. 2-7.
 Stk. 2. Eleven skal have grundlæggende viden på følgende områder:
 1) Regler for metoder til kvalitetskontrol.
 2) Jordbundens og dyrkningens elementære egenskaber, herunder sammenhængen mellem plantevækst, dyrkningsmetoder og de kemiske, fysiske og biologiske forhold i jorden.
 3) Slægtsbestemmelse af de almindeligst anvendte planter og græstyper, herunder anvendelsesmulighederne.
 4) Maskiner, værktøjer og materialer til brug ved praktiske arbejdsopgaver.
 5) Matematiske begreber, herunder målestoksforhold, areal og rumfang.
 6) Normer for anlægsgartnerarbejde.
 7) Det fysiske og psykiske arbejdsmiljø og dets indflydelse på hverdagen på en arbejdsplads.
 8) Stof og stofopbygning, herunder næringsstoffers indvirkning på planter.
 9) Sprøjtemidlers anvendelse på det grønne område i forhold til erhverv, produktivitet og miljøhensyn.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelse af relevante forskrifter:
 1) Metoder til opmåling, herunder beregning af mængde, areal og rumfang.
 2) Metoder til betjening og afsætning af højder ved hjælp af et nivelleringsinstrument.
 3) Metoder til formmæssig afsætning og etablering af mindre anlæg.
 4) Geometriske metoder til at konstruere og kontrollere de almindeligste vinkler, trekanter, cirkler og firkanter i forbindelse med praktisk arbejde.
 5) Metoder til græspleje.
 6) Arbejdsmiljø- og sikkerhedsmæssige metoder til udførelse af praktiske arbejdsopgaver.
 7) Metoder og redskaber til informationssøgning og it-kommunikation.
 8) Metoder til at udarbejde arbejdstegninger og til omsætning af målestoksforhold.
 9) Metoder til affaldssortering.
 10) Metoder til enkle belægningsopgaver.
 11) Metoder til elementær jordbehandling før og efter etablering af en given kultur, herunder etablering, pasning og vedligeholdelse af en given plantekultur.
 12) Metoder til at anvende mindre gartnermaskiner og redskaber ergonomisk og sikkerhedsmæssigt korrekt.
 13) Metoder til anvendelse af sprøjtemidler under hensyn til miljø og arbejdssikkerhed.
 Stk. 4. Eleven skal have kompetence til på grundlæggende niveau at kunne:
1) anvende de faglige arbejdsmetoder, der er mest hensigtsmæssige i en given situation, 2) begrunde valgte arbejdsmetoder i en given arbejdsproces, 3) planlægge, koordinere og udføre en overskuelig arbejdsproces, 4) samarbejde med andre om løsning af opgaver, 5) anvende innovative metoder i enkle opgaveløsninger, 6) dokumentere og formidle egne arbejdsprocesser, metoder og resultater, 7) anvende og demonstrere forståelse af faglige udtryk og begreber, 8) søge og anvende relevante informationer og vejledninger og 9) identificere materialefejl i forbindelse med enkle opgaver.
 Stk. 5. Eleven skal have gennemført følgende grundfag på følgende niveau og med følgende karakter:
 1) Matematik på F-niveau.
 2) Naturfag på F-niveau, bestået.
 3) Det uddannelsesspecifikke fag i grundforløbet, med mindst 02 som standpunktskarakter.
 Stk. 6. Eleven skal have opnået følgende certifikater eller lignende:
 1) Gyldigt kørekort, mindst til traktor.
 2) Kompetencer svarende til førstehjælp, mellem niveau, og færdselsrelateret førstehjælp, efter Dansk Førstehjælpsråds uddannelsesplaner pr. 1. september 2014.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 Stk. 7. Eleven skal have færdigheder i at korrigere for følgende fejl eller afvigelser fra en plan eller en standard: Fejl i forbindelse med udførelse af en enkel opgave i forhold til at sikre, at den færdige opgave opfylder fastsatte kvalitetskrav.
 Stk. 8. Elever, der skal gennemføre uddannelsen som erhvervsuddannelse for voksne, jf. lovens § 66 y, stk. 1, nr. 2, er undtaget fra det i stk. 5, nr. 3, nævnte krav.
 Stk. 9. For at kunne blive optaget til skoleundervisningen i eux-hovedforløbet skal eleven ud over kravene i stk. 2-7, have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Kemi på C-niveau.
 6) Biologi på C-niveau.
 Stk. 10. For elever i eux-forløb træder fagene i stk. 9, nr. 4 og 5, i stedet for det i stk. 5, nr. 2, nævnte fag.
 Stk. 11. For elever, der opnår de i stk. 9 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets første del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 12. Er der i stk. 5 fastsat karakterkrav for et eller flere fag, bortset fra naturfag, gælder disse krav tilsvarende for eux-elever på det pågældende niveau af grundfaget, som eleven skal have for at kunne påbegynde skoleundervisningen i hovedforløbet, jf. stk. 9, uanset en forskel på de pågældende niveauer.
Kompetencer m.v. i hovedforløbet § 4. Kompetencemålene for hovedforløbet er følgende:
 1) Eleven kan skitsere, planlægge og foretage nødvendige materialeberegninger i samarbejde med andre samt anlægge et mindre område med beplantning, bede, græsareal, inklusiv jordtilberedning og finpudsning før aflevering.
 2) Eleven kan udføre plejearbejde ved jordbehandling og pleje af grønne områder på en miljø- og arbejdsmiljømæssig forsvarlig måde samt i samarbejde med andre udarbejde et enkelt plejeprogram.
 3) Eleven kan identificere og navngive almindelige planter, træer, buske, stauder, sommerblomster, løg og knolde i sommer- og vintertilstand samt foretage et hensigtsmæssigt plantevalg ud fra foreliggende ønsker til et grønt anlæg.
 4) Eleven kan udføre plantesundhedsarbejde på en miljø- og arbejdsmiljømæssig forsvarlig måde.
 5) Eleven kan anvende og se sammenhængen mellem plantevækst og de kemiske, fysiske og biologiske forhold i jorden, herunder kendskab til almindeligt anvendte gødningsblandinger.
 6) Eleven kan anvende biologiske midler til forebyggelse af skadevoldere og ukrudt i haver, parker og andre grønne anlæg i henhold til gældende miljø- og arbejdsmiljøregler.
 7) Eleven kan medvirke ved projektering og udførelse af befæstelsesopgaver i betonvare, inklusiv opgaver med selvlåsende belægningssten med slut- og randsten samt foretage tilpasninger i belægningen.
 8) Eleven kan dimensionere og opføre trapper i betonelementer eller belægningssten samt tegne og udføre kummer i beton i samarbejde med andre.
 9) Eleven kan udføre grundlæggende praktiske elementer ved opmåling og nivellering samt anvende forskelligt afsætningsværktøj og forskellige afsætningsinstrumenter i forbindelse med afsætning og etablering af mindre anlæg.
 10) Eleven kan udføre brugbare løsninger til anvendelse og afledning af overfladevand i henhold til gældende lovgivning.
 11) Eleven kan anvende grundlæggende kendskab til samspillet mellem kulturhistorien og havernes stilarter og forandringer.
 12) Eleven kan identificere planter fra de vigtigste plantegrupper samt redegøre for særlige krav til vækstforhold og pleje.
 13) Eleven kan udføre trækonstruktioner i haveanlæg omfattende hegn, træterrasser, belægninger, pergolaer m.v.
 14) Eleven kan udføre de praktiske elementer i ikke kemisk ukrudtsbekæmpelse og økologisk plejearbejde på en miljø- og arbejdsmiljømæssig forsvarlig måde.
 15) Eleven kan udføre alle elementer ved opmåling og nivellering, samt anvende forskelligt afsætningsværktøj og forskellige afsætningsinstrumenter i forbindelse med afsætning og etablering af anlægsgartneranlæg.
 16) Eleven kan analysere, registrere, tegne og udføre haveprojekter og grønne anlæg i henhold til gældende normer for anlægsgartnerarbejde samt foretage en kvalitetsbedømmelse af de færdige anlæg, udarbejde plejeprogrammer for haveanlæg og grønne anlæg samt udføre gøde-, pleje- og vedligeholdelsesarbejde i nyetablerede og ældre grønne anlæg.
 17) Eleven kan udvælge og vurdere dyrkningsmedier efter plantningsforholdene med henblik på at optimere plantevæksten.
 18) Eleven kan afsætte forskellige geometriske figurer i forbindelse med opsætning af pergola, fodhegn og etablering af belægninger i natursten.
 19) Eleven kan projektere og udføre trapper i træmaterialer samt mure i brosten og udføre befæstelsesopgaver i chausseésten sat i bueforbandt.
 20) Eleven kan projektere og udføre en befæstelsesopgave, hvor der indgår utraditionelle mønstre i f.eks. specielle og farvede betonsten, klinker eller knoldebrosten, træ eller brudfliser.
 21) Eleven kan projektere og udføre mindre bassiner.
 22) Eleven kan foretage opbygning af kampestensmure.
 23) Eleven kan planlægge, tegne og anlægge større arealer, hvori der indgår prydtræer, prydbuske, stauder, løg og knoldvækster samt græsplæner og anden urteagtig vegetation på en miljø- og arbejdsmiljømæssig forsvarlig måde.
 24) Eleven kan registrere, tegne og analysere et anlægsprojekt samt foreslå projektstyring med særlig vægt på kvalitets- og tidsstyring.
 25) Eleven kan jordforberede maskinelt- og manuelt, forberede til plantning, opbevare planterne korrekt inden plantning samt udføre forskellige former for plantnings- og omplantningsarbejder.
 26) Eleven kan udføre opbinding af træer, etablere drænings- og vandingsforanstaltninger samt øvre beskyttelse ved jorden, herunder udføre sommer- og vinterbeskæring af træer og buske.
 27) Eleven kan udvælge og vurdere dyrkningsmedier efter plantevalg og plantningsforholdene ud fra viden om jordbehandlingens betydning for ukrudtsbekæmpelse, jordstruktur og vækstbetingelser, samt udarbejde en gødningsplan til et grønt anlæg, herunder udføre en enkel gødningsberegning ud fra en jordanalyse.
 28) Eleven kan træffe foranstaltninger, der optimere plantevækst også i begrænsede plantemiljøer, herunder punktgødskning samt redegøre for beskæringens positive og negative sider for plantevækst og planternes holdbarhed.
 29) Eleven kan opføre trapper samt mindre mure.
 30) Eleven kan udføre befæstelsesopgaver i natursten, knoldebrosten, træ eller brudfliser.
 31) Eleven kan udarbejde pleje- og vedligeholdelsesprogrammer for differentierede beplantninger og haveanlæg fra 2-15 år efter etableringsfasen, herunder beskrive plejeniveauer, perioder og hyppighed, udarbejde forslag til udtynding og erstatningsbeplantning efter analyse af et anlægs vækstforhold samt udarbejde en vurdering af de økonomiske forhold ved pleje og vedligeholdelsesarbejde.
 32) Eleven kan udføre pleje- og vedligeholdelsesarbejde i grønne anlæg efter de til enhver tid gældende normer for plejearbejde inden for anlægsgartnerområdet.
 Stk. 2. Kompetencemålene i stk. 1, nr. 1-10, gælder for trin 1 og for begge specialer på trin 2. Herudover gælder kompetencemålene i stk. 1, nr. 11-22, for specialet anlægsteknik og kompetencemålene i stk 1, nr. 11-15 og 23-32, for specialet plejeteknik.
 Stk. 3. I eux-forløb skal følgende fag gennemføres udover de i stk. 2 fastsatte mål:
 1) Dansk A, jf. bekendtgørelse om uddannelsen til højere tekniske eksamen (htx-bekendtgørelsen), dog med uddannelsestiden 175 timer svarende til 7 uger.
 2) Engelsk B, jf. htx-bekendtgørelsen, dog med uddannelsestiden 130 timer svarende til 5,2 uger.
 3) Matematik B, jf. htx-bekendtgørelsen, dog med uddannelsestiden 135 timer svarende til 5,4 uger.
 4) Biologi B, jf. bekendtgørelse om særlige gymnasiale fag m.v. til brug for erhvervsuddannelser, dog med uddannelsestiden 80 timer svarende til 3,2 uger.
 5) Kemi B, jf. htx-bekendtgørelsen, dog med uddannelsestiden 80 timer svarende til 3,2 uger.
 6) Fysik C, jf. bekendtgørelse om uddannelse til studentereksamen (stx-bekendtgørelsen) eller bekendtgørelse om grundfag, erhvervsfag og erhvervsrettet andetsprogsdansk i erhvervsuddannelserne (grund- og erhvervsfagsbekendtgørelsen), dog med uddannelsestiden 50 timer svarende til 2 uger.
 7) Erhvervsøkonomi C, jf. bekendtgørelse om valgfag fælles for de gymnasiale uddannelser (valgfagsbekendtgørelsen) eller grund- og erhvervsfagsbekendtgørelsen, dog med uddannelsestiden 50 timer svarende til 2 uger.
 8) Større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 9) Eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 10) Valgfag i form af et fag på C-niveau, uddannelsestid 75 timer svarende til 3 uger, og et løft af niveau i et fag, uddannelsestid 125 timer svarende til 5 uger.
 Stk. 4. Skolen skal som mindst udbyde følgende valgfag:
 1) Matematik på A-niveau.
 2) Biologi på A-niveau.
Stk. 5. Alle skoleperioder, med undtagelse af den sidste, skal bestå af undervisning i både gymnasiale fag og erhvervsuddannelsesfag i et sådan omfang, at der er mulighed for samspil og synergi mellem de enkelte aktiviteter.
Skolens samlede tilrettelæggelse af undervisningen i eux-forløbet skal sikre synergien mellem erhvervsuddannelsens kompetencemål og målene for de gymnasiale fag efter stk. 3. Skolen skal sikre, at undervisningen i fag på gymnasialt niveau så vidt muligt knytter an til den konkrete elevgruppes erhvervsuddannelser, herunder at opgaver, projekter m.v. i rimeligt omfang giver mulighed for at inddrage viden, begreber og indhold fra den enkelte elevs uddannelse.
Stk. 6. Uddannelsestiden for de gymnasiale fag i hovedforløbet omfatter den samlede lærerstyrede elevaktivitet, dvs. den tid, eleverne deltager i forskellige former for lærerstyret undervisning og i øvrige aktiviteter, som er organiseret af skolen til realisering af fagets formål, herunder faglig og metodisk vejledning.
Uddannelsestid omfatter dog ikke elevernes forberedelse til undervisningen, det skriftlige arbejde og de officielle prøver.
Skolen skal ved tilrettelæggelsen af undervisning i gymnasiale fag, hvor der ikke i uddannelsestiden indgår tid til afholdelse af prøver, sørge for at medregne fornøden tid hertil.
Stk. 7. Omfanget af det skriftlige arbejde i fagene opgøres i elevtid.
Elevtiden er den forventede tid, en gennemsnitlig elev på det pågældende niveau skal bruge for at udfærdige en besvarelse af de skriftlige opgaver i faget.
For elever i eux-forløb skal der mindst afsættes 500 timers elevtid til den enkelte elevs skriftlige arbejde.
Elevtiden fordeles af skolen med passende inddragelse af de principper, som fremgår af reglerne for fordeling af elevtid i de gymnasiale uddannelser.
Dele af elevtiden kan af hensyn til synergien i det samlede eux-forløb og elevernes progression afvikles i forbindelse med andre dele i forløbet end de gymnasiale fag, herunder grundfag i grundforløbet.
Elevtiden omfatter ikke interne prøver.
 Stk. 8. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelserne om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
 Stk. 3. Bekendtgørelse om merit i de gymnasiale uddannelser finder med de nødvendige tilpasninger anvendelse for merit i fag på gymnasialt niveau.
Afsluttende prøve og gymnasial eksamen § 6. Som del af den sidste skoleperiode i uddannelsens trin 1, anlægsgartnerassistent afholder skolen en afsluttende prøve for elever, der afslutter uddannelsen med dette trin.
Prøven består af en praktisk opgave og en mundtlig eksamination med udgangspunkt i den praktiske opgave.
Den praktiske opgave tildeles ved lodtrækning og skal løses inden for en varighed af 18 timer.
Den mundtlige eksamination varer 20 minutter.
Der gives en samlet karakter for den praktiske prøve og den mundtlige eksamination.
Stk. 2. Som del af sidste skoleperiode i uddannelsens trin 2 afholder skolen en afsluttende prøve, der består af en teoretisk og en praktisk del.
Prøven udgør en svendeprøve.
Den teoretiske del består af en mundtlig prøve, der varer 30 minutter og som tager udgangspunkt i elevens arbejde med en case, der indgår i undervisningen i sidste skoleperiode.
Arbejdet med casen har en varighed på 1 uge.
Ved den mundtlige prøve fremlægger eleven sit arbejde med casen og demonstrerer teknikker, værktøjer mv.
Den praktiske del består af en fremstillingsopgave, der skal udføres på grundlag af elevens arbejde med casen, og som skal løses inden for en varighed af 52 timer.
Censorerne er til stede under den mundtlige prøve og ved bedømmelsen af fremstillingsopgaven.
Der gives en karakter for den teoretiske del og en karakter for den praktiske del af svendeprøven.
Resultatet af svendeprøven udgøres af et vægtet gennemsnit af prøvekaraktererne.
I det vægtede gennemsnit indgår den teoretiske del af prøven med 1/3 og praktiske del med 2/3.
Stk. 3. For at der kan udstedes skolebevis, skal eleven have opnået et gennemsnit på mindst 02 af alle fag i hovedforløbet.
For elever der gennemfører uddannelsen med eux, medregnes grundfag og gymnasiale fag dog ikke i gennemsnitsberegningen.
Eventuelle fag, hvor der ikke gives karakter, skal være gennemført efter reglerne om faget.
Endvidere skal elevens afsluttende prøve, jf. stk. 1 og 2, være bestået.
 Stk. 4. For arbejdsmarkedsuddannelser, der indgår i uddannelsen, anvendes bedømmelsen "Bestået / Ikke bestået".
Stk. 5. Ved uddannelsens afslutning udsteder det faglige udvalg et uddannelsesbevis til eleven som dokumentation for, at eleven har opnået kompetence inden for uddannelsen.
På uddannelsesbeviset til elever, der afslutter med trin 1, angives resultatet af den afsluttende prøve.
På uddannelsesbeviset (svendebrevet) til elever, der afslutter uddannelsen med trin 2, anføres hver enkelt prøvekarakter og det samlede resultat af svendeprøven.
Det faglige udvalg kan påtegne svendebrevet med udmærkelse for veludført svendeprøve med betegnelsen ros, bronzemedalje eller sølvmedalje.
§ 7.  I alle gymnasiale fag gives afsluttende standpunktskarakterer, der udtrykker graden af den enkelte elevs opfyldelse af målene for faglig viden, indsigt og metode i den pågældende læreplan ved afslutningen af faget.
Der udarbejdes en undervisningsbeskrivelse for det enkelte fag i overensstemmelse med reglerne herom i htx-bekendtgørelsen.
 Stk. 2. Eux-elever skal, ud over hvad der følger af § 6:
1) aflægge seks prøver i hovedforløbet efter udtræk blandt fag på gymnasialt niveau, 2) udarbejde en større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, og 3) aflægge en mundtlig prøve med udgangspunkt i et skriftligt eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser.
Stk. 3.  Projektet efter stk. 2, nr. 3, udarbejdes i biologi og mindst et fag fra erhvervsuddannelsens uddannelsesspecifikke fag efter elevens valg.
Efter elevens valg kan projektet udarbejdes i et yderligere fag.
Projektet kan tilrettelægges sammen med erhvervsuddannelsens afsluttende prøve.
Tilrettelæggelsen kan medføre, at elevens afsluttende prøve finder sted indtil seks måneder før uddannelsens afslutning.
Stk. 4. Ved uddannelsens afslutning udsteder skolen udover det i § 6 stk. 5 nævnte uddannelsesbevis bevis for at have opnået en gymnasial eksamen, der giver generel studiekompetence.
Beviset benævnes eux-bevis.
 Stk. 5. Eux-beviset indeholder prøvekaraktererne i fag på gymnasialt niveau, jf. stk. 2, nr. 1, karakteren for den større skriftlige opgave, karakteren fra prøven med udgangspunkt i det skriftlige eksamensprojekt og afsluttende standpunktskarakterer (årskarakterer) i alle fag på gymnasialt niveau.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2015.
 Stk. 2. Elever, der påbegynder eller er påbegyndt den tilsvarende hidtidige erhvervsuddannelse før den 1. august 2015, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
 Stk. 3. Elever, der på tidspunktet for påbegyndelsen af den tilsvarende hidtidige erhvervsuddannelse var fyldt 25 år, skal ved overgang til uddannelsen efter stk. 2 gennemføre uddannelsen som erhvervsuddannelse for voksne (euv).
