Skriftlig fremsættelse (20. december 2018) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af lov om anvendelse af tvang i psykiatrien m.v. (Præcisering af målgruppen til de særlige pladser på psykiatrisk afdeling, indstillingsret for regionsrådet og justering af visitationskriterierne til de særlige pladser på psykiatrisk afdeling) (Lovforslag nr.
L 134) Folketinget vedtog i juni 2017 hjemmel til at etablere en ny type særlige pladser på psykiatrisk afdeling i lov om anvendelse af tvang i psykiatrien m.v.
Efter vedtagelsen af reglerne om de særlige pladser har der dog vist sig udfordringer med i tilstrækkeligt omfang at visitere patienter til de særlige pladser, og en stor del af pladserne står således tomme.
 For at sikre, at visitationskriterierne i lov om anvendelse af tvang i psykiatrien m.v. ikke virker unødigt begrænsende i forbindelse med visitationen af særligt udsatte patienter, stilles der forslag om at lempe tre af de seks visitationskriterier, ligesom det foreslås, at der alene skal ske opfyldelse af i alt fire af visitationskriterierne.
 Det foreslås endvidere for bedre at bringe den regionale psykiatris indsigt og viden om de enkelte borgeres behov i spil, at også regionsrådet i patientens bopælsregion får mulighed for at anmode visitationsforummet om at udfærdige en indstilling til en særlig plads.
 Endelig foreslås det, at det præciseres direkte i loven, at børn og unge under 18 år ikke er omfattet af reglerne om de særlige pladser, og at pladserne kun kan tilbydes til habile patienter, som har givet informeret samtykke hertil.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
