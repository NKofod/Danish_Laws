Ankestyrelsens principafgørelse 98-12 om arbejdsskade - ulykke - anerkendelse - egnethed Resume:
Ankestyrelsen fandt, at løft af en fiskekasse, som vejede cirka 10 kilo, ikke var egnet til at medføre en skade i skulderen.
Ankestyrelsen fandt endvidere, at den beskrevne påvirkning heller ikke var egnet til at medføre smerter.
Fiskekassen stod på et bord, hvorfra tilskadekomne løftede den, gik et par skridt, og satte den fra sig.
I forbindelse med dette udviklede tilskadekomne kraftige smerter i venstre skulder, som blev beskrevet som om en kniv blev stukket ind i skulderen.
Der blev efterfølgende fundet slidgigt i skulderhøjdeleddet.
Ankestyrelsen lagde vægt på, at der var tale om en vægtmæssig beskeden byrde, og at der ikke havde været særlige belastningsfaktorer for skulderen i form af akavede motoriske bevægelser.
Selvom hændelsen kunne være anledningen til symptomdebut af skuldergener i venstre side, fandt Ankestyrelsen, at der ikke var årsagssammenhæng, da hændelsen i sig selv ikke var egnet til at medføre generne.
Ankestyrelsen vurderede, at de gener, der opstod isituationen, måtte skyldes slidgigten.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 5 og § 6 Afgørelse:
 Ankestyrelsen har i møde truffet afgørelse om, hvorvidt der kan ske anerkendelse af en skade, som du var udsat for den 22. oktober 2009.
Resultatet er  Vi har genoptaget vores tidligere afgørelse af 27. juni 2011 om anerkendelse, varigt mén og tab af erhvervsevne på ulovbestemt grundlag Vores afgørelse af 27. juni 2011 gælder derfor ikke.
 Vi har truffet en ny afgørelse.
 Vi har besluttet at behandle sagen principielt til belysning af det arbejdsskaderetlige ulykkesbegreb.
Resultatet er  Dine gener i venstre skulder er ikke en arbejdsskade Det betyder, at du ikke har ret til erstatning eller andre ydelser efter arbejdsskadeloven.
 Vi ændrer således Arbejdsskadestyrelsens afgørelse.
 Da dine gener fra venstre skulder ikke kan anerkendes, bortfalder spørgsmålet om varigt mén og tab af erhvervsevne.
 Der var enighed på mødet.
Begrundelsen for at genoptage sagen på ulovbestemt grundlag Ved vores tidligere afgørelse af 27. juni 2011 afviste vi at anerkende din venstresidige slidgigt i skulderhøjdeleddet som en arbejdsskade.
Vi anerkendte smerter i venstre skulder som en arbejdsskade.
 Vi vurderer, at vi ved afgørelsen har begået en væsentlig sagsbehandlingsfejl, idet vores vurdering af hændelsens egnethed til at medføre smerter ikke kan anses som korrekt.
 Vi har derfor genoptaget afgørelsen på ulovbestemt grundlag.
 Vi har beskrevet reglerne for at genoptage en sag på ulovbestemt grundlag i afsnittet om regler.
Begrundelsen for afgørelsen om afslag på anerkendelse Vi anser ikke hændelsen, hvor du løftede og bar en fiskekasse vejende cirka 10 kilo, for egnet til at medføre den anmeldte skade i form af venstresidige skuldergener.
Vi anser heller ikke hændelsen for egnet til at medføre smerter i skulderen.
Ved en ulykke forstås efter arbejdsskadeloven en personskade, som er forårsaget af en hændelse eller en påvirkning, som sker pludseligt eller inden for 5 dage.
Det er en betingelse for at anerkende skaden, at hændelsen eller påvirkningen er egnet til at forårsage skaden.
Det er ikke tilstrækkeligt, at der er tidsmæssig sammenhæng mellem hændelsen og skaden.
Det fremgår af sagens oplysninger, at du den 22. oktober 2009 i forbindelse med dit arbejde løftede en fiskekasse vejende cirka 10 kilo.
Du løftede kassen, gik fem skridt, og satte den fra dig.
Du har beskrevet, at der var tale om en almindelig del af arbejdet.
Pludselig mærkedes det som om, at du fik stukket en kniv i skulderen, du fik flimmer for øjnene, og måtte sætte dig ned.
Du var sikker på, at du var blevet ramt af en kniv.
Ved kikkertoperation den 20. august 2010 konstateres slidgigt i skulderhøjdeleddet.
Slidgigt i skulderhøjdeleddet kan udvikles som følge af et direkte og hårdt slag på skulderrundingen.
Derudover kender man ikke årsagen til udvikling af slidgigt i skulderhøjdeleddet.
Hændelsen den 22. oktober 2009 er ikke egnet til at være årsag til den fundne slidgigt.
Vi vurderer, at hændelsen ikke er egnet til at medføre smerter i skulderen.
Vi har lagt vægt på, at der er tale om en vægtmæssig beskeden byrde og en almindelig motorisk funktion for skulderen, som ikke er egnet til at overvinde skulderens naturlige biologiske styrke.
Selvom der er tidsmæssig sammenhæng mellem løftet og dine gener i venstre skulder, er det vores vurdering, at generne alene udløses på grund af dine forudbestående forhold i venstre skulder.
Hændelsen kan således have givet anledning til symptomdebut, men generne indtræder efter vores vurdering udelukkende af den årsag, at din skulder i forvejen var ramt af slidgigt.
Hændelsen i sig selv er efter vores vurdering ikke egnet til at medføre smerter.
Vi kan derfor ikke anerkende dine venstresidige skuldergener, herunder smerter, som en arbejdsskade.
Vi er opmærksomme på, at der i speciallægeerklæringen står, at du har et traumatisk udløst rotator cuff-syndrom.
Speciallæge AA har efterfølgende i en supplerende udtalelse indhentet af din advokat fastholdt, at der er tale om et traumatisk betinget rotator cuff-syndrom.
Vi bemærker, at det fremgår af operationsbeskrivelsen, at der findes en normal rotator cuff.
Vi vurderer, at dine gener må henføres til den konstaterede slidgigt i skulderhøjdeleddet.
Selvom dine gener debuterede ved hændelsen, er dette ikke tilstrækkeligt til anerkendelse.
Hændelsen skal også være egnet til at medføre de indfundne gener.
 Da der herved ikke foreligger en anerkendt arbejdsskade, bortfalder spørgsmålet om godtgørelse for varigt mén og erstatning for tab af erhvervsevne.
 Oplysningerne fremgår særligt af anmeldelsen, din besvarelse af spørgeskema modtaget i Arbejdsskadestyrelsen den 30. september 2010, journal fra Privathospitalet AA, samt speciallægeerklæring af 23. november 2010 og supplerende udtalelse af 17. januar 2011.
Bemærkninger til klagen Forsikringsselskab AA påklages Arbejdsskadestyrelsens afgørelse og anført, at dine gener skyldes slidgigt i Ac-leddet, og at denne ikke er traumatisk betinget.
Vi bemærker, at det anførte er indgået i vores vurdering af sagen.
Vi henviser til ovenstående begrundelse.
Oplysningerne i sagen Vi har afgjort sagen på grundlag af  de oplysninger, som forelå, da Arbejdsskadestyrelsen traf afgørelse i sagen  Arbejdsskadestyrelsens afgørelse af 13. januar 2011. Ved denne afgørelse fik du anerkendt hændelsen den 22. oktober 2009 som en arbejdsskade og tilkendt en godtgørelse for varigt mén på 8 procent.
  Arbejdsskadestyrelsens afgørelse af 24. februar 2011. Ved denne afgørelse fik du tilkendt 70 procent i midlertidig erstatning for tab af erhvervsevne.
 klagen til Ankestyrelsen  Arbejdsskadestyrelsens brev om genvurdering  udtalelse fra speciallæge AA dateret 17. januar 2011 Ankestyrelsens lægekonsulent har vejledt om de lægelige spørgsmål i sagen.
