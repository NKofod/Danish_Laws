Betænkning afgivet af Kulturudvalget den 4. december 2013 Betænkning over Forslag til lov om ændring af lov om film (Bemyndigelse til at fastsætte regler om kommunalt tilskud til biografvirksomhed) [af kulturministeren (Marianne Jelved)]:
1. Udvalgsarbejdet Lovforslaget blev fremsat den 2. oktober 2013 og var til 1. behandling den 8. oktober 2013. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og kulturministeren sendte den 17. juni 2013 dette udkast til udvalget, jf. folketingsåret 2012-13, KUU alm. del  bilag 209. Den 3. oktober 2013 sendte kulturministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Foreningen af Mindre og Mellemstore Biografer.
 Kulturministeren har over for udvalget kommenteret de skriftlige henvendelser til udvalget.
Deputationer Endvidere har Foreningen af Mindre og Mellemstore Biografer mundtligt over for udvalget redegjort for deres holdning til lovforslaget.
Spørgsmål Udvalget har stillet 28 spørgsmål til kulturministeren og 1 spørgsmål til ministeren for by, bolig og landdistrikter til skriftlig besvarelse, som disse har besvaret.
 Nogle af udvalgets spørgsmål og kulturministerens svar herpå er optrykt som bilag 2 til betænkningen.
2. Udtalelse fra kulturministeren Kulturministeren udtaler følgende vedrørende sikring af lokal biografdrift:
»Lovforslaget fastsætter, at alle biografer vil kunne modtage støtte efter de minimis-forordningen, der giver mulighed for offentlig støtte på op til 500.000 kr. om året.
Dette følger Kommissionens filmmeddelelse, der fastsætter kriterierne for statsstøtte til film og biografer i EU-medlemslandene.
I filmmeddelelsen anviser Kommissionen de minimis-forordningen til brug for støtte af biografer i landdistrikter og til kunstbiografer.
Herudover omtaler filmmeddelelsen muligheden for at få vurderet behovet for yderligere støtte til biografdriften, hvis de minimis-forordningen ikke er tilstrækkelig.
Dette kræver, at medlemslandene kan retfærdiggøre en yderligere støtte overfor Kommissionen.
Medlemslandene skal fastsætte kriterier for en sådan støtte, der skal godkendes af Kommissionen.
Det er tilfældet med lovforslagets støtteordning for kunstbiografer, hvor det er min vurdering, at der er behov for en støtteramme ud over de 500.000 kr. årligt.
Hvad angår støtte til lokale biografer, vil alle biografer kunne fortsætte den biografdrift, der finder sted i dag, ved at modtage støtte til den direkte biografdrift inden for de minimis-forordningens støttegrænse på 500.000 kr. årligt.
Denne vurdering bygger jeg på oplysninger fra kommunerne om kommunal støtte til biografvirksomhed, som Kulturministeriet har indhentet.
Jeg har desuden afholdt en række møder med flertallet af borgmestrene fra de københavnske omegnskommuner og Foreningen af Mindre og Mellemstore Biografer, hvor jeg har haft mulighed for at forklare, at den foreslåede ordning ikke er til hinder for, at en kommune kan give støtte til kulturelle aktiviteter i biografen ud over den støtte, der kan gives inden for de minimis-forordningen.
Dette kræver blot, at støtten til de kulturelle aktiviteter ikke gives direkte til biografvirksomheden selv.
 Jeg forventer derfor ingen biograflukninger på grund af lovforslaget.
Jeg er meget optaget af, at der er et lokalt biografmiljø i Danmark, og at borgerne udenfor de større byområdet også har adgang til et biograftilbud.
Disse lokale biografer har ofte behov for offentligt tilskud, da der ikke nødvendigvis er grundlag for kommerciel biografdrift.
Det er hensigten med lovforslaget, at kommunerne fortsat vil kunne yde støtte til lokale biografer, der sikrer den fortsatte biografdrift i kommunerne.
Skulle det mod min forventning vise sig, at støtten inden for de minimis-forordningen ikke kan sikre den lokale biografdrift, vil jeg drøfte sagen med partierne bag loven med henblik på at finde en ordning, der løser problemet.« 3. Indstillinger Et flertal i udvalget (V, S, RV, SF, LA og KF) indstiller lovforslaget til vedtagelse uændret.
 Et mindretal i udvalget (DF og EL) indstiller lovforslaget til forkastelse ved 3. behandling.
4. Politiske bemærkninger Venstres, Socialdemokratiets, Radikale Venstres, Socialistisk Folkepartis og Det Konservative Folkepartis medlemmer af udvalget lægger stor vægt på, at borgerne uden for de store byer har adgang til lokale kulturtilbud, herunder biografer.
Biografer og andre kulturinstitutioner spiller en afgørende rolle for bevarelsen af livet i de mindre samfund og mellemstore byer.
 Af den grund har Venstre, Socialdemokratiet, Radikale Venstre, Socialistisk Folkeparti og Det Konservative Folkepart været meget optaget af at sikre, at nærværende lovforslag ikke vil indebære lukninger af vores mindre biografer.
 Derfor er partierne tilfredse med, at kulturministeren i sine seneste bemærkninger til lovforslaget tilkendegiver, at kulturministeren er indstillet på i fællesskab med Folketingets partier at finde en løsning for de biografer, der eventuelt måtte blive ramt økonomisk af de ændringer, der foreslås gennemført med nærværende lovforslag.
 Endvidere noterer partierne sig, at kulturministeren ikke forventer, at nogen af vores nuværende biografer får økonomiske problemer som følge af den grænse for kommunalt tilskud til biografdrift, der ønskes anvendt.
Ligeledes er det afgørende for partierne, at Kulturministeriet ikke går videre i anvendelsen af den bagvedliggende EU-forordning, end de øvrige EU-lande og Europa-Kommissionen lægger op til.
Venstre, Socialdemokratiet, Radikale Venstre, Socialistisk Folkeparti og Det Konservative Folkeparti ønsker naturligvis, at Danmark skal følge gældende EU-lovgivning, men mener samtidig, at det er afgørende, at Danmark ikke overfortolker EUs lovgivning til skade for vores erhvervsliv, borgere og lokale institutioner.
 Venstre, Socialdemokratiet, Radikale Venstre, Socialistisk Folkeparti og Det Konservative Folkeparti kvitterer ligeledes for kulturministerens udmelding om, at de foreslåede regler ikke er til hinder for, at landets kommuner kan støtte andre kulturelle aktiviteter i biograferne.
 På baggrund af kulturministerens tilsagn kan Venstre, Socialdemokratiet, Radikale Venstre, Socialistisk Folkeparti og Det Konservative Folkeparti støtte lovforslaget.
 Dansk Folkepartis medlemmer af udvalget finder det dybt betænkeligt, at Europa-Kommissionen vil blande sig i indre anliggender, herunder om kommuner i Danmark må give støtte til lokalbiografer for at sikre et varieret kulturtilbud i provinsen.
 Dansk Folkeparti er tillige dybt forundret over, at regeringen på baggrund af en henvendelse fra Europa-Kommissionen har valgt at underlægge sig Kommissionens forordning (EF) nr. 1998/2006 af 15. december 2006 og gennem en lovændring indskrænke kommunernes råderet.
 Dansk Folkeparti er desuden forbavset over, at regeringen vælger at fortolke forordningen, så kommunal støtte til biografer bliver indregnet som statsstøtte, mens KLs jurister vurderer støtten til ikke at være statsstøtte.
 Dansk Folkeparti er stærkt utilfreds med, at regeringen ikke har valgt at håndhæve dansk suverænitet på dette område og argumentere for at bevare kommunernes ret til at støtte lokale biografer.
 Dansk Folkeparti står uforstående over for postulatet om konkurrenceforvridende virksomhed, for kommunerne har jo netop behov for at støtte lokale biografer i provinsen, fordi biografkæderne ikke ser et tilstrækkeligt forretningsgrundlag til at have en biograf kørende.
Dansk Folkeparti frygter, at en række biograftiltag såsom børnefilmklubber og ældrefilmklubber vil lukke, og at lokale biografer vil dreje nøglen om som følge af loven.
Det er uforståeligt, at kunstbiografer fortsat må støttes uændret, selv om disse sædvanligvis ligger i hovedstadsområdet, hvor muligheden for konkurrenceforvridning over for biografkæderne er større.
Dansk Folkeparti finder det også uholdbart, at regeringen vil indskrænke den kulturelle mangfoldighed og den rolle, som kommunerne har for kulturudfoldelsen uden for hovedstadsområdet.
For at imødekomme kommunerne har kulturministeren i lovbemærkningerne præciseret, at der fortsat kan gives støtte til foreninger, der køber forestillinger af en biograf, uden at man kommer på tværs af EU-reglerne.
Det er selvsagt en mellemløsning, fordi støtten kan gives gennem foreninger, der er tilknyttet en biograf.
Helt besynderligt bliver det, når ministeren i svaret på spørgsmål 16 skriver, at lokalbiografer ikke kan anses for at være kriseramte virksomheder, hvilket ellers ville have medført en undtagelse fra de minimis-reglerne.
Ministeren har i sin udtalelse skrevet en kattelem ind, hvis forudsætningerne for loven alligevel ikke skulle holde: »Skulle det mod min forventning vise sig, at støtten indenfor de minimis-forordningen ikke kan sikre den lokale biografdrift, vil jeg drøfte sagen med partierne bag loven med henblik på at finde en ordning, der løser problemet.« Dansk Folkeparti vil på den baggrund foreslå ministeren at tage loven af bordet og lade kommunerne have frihed til at støtte biografdrift efter gældende regler.
Dansk Folkeparti ser derfor ingen grund til at ændre loven som foreslået.
Regeringen burde selvfølgelig slet ikke have bøjet sig for Europa-Kommissionen.
Enhedslistens medlemmer af udvalget finder, at lovforslaget vil ændre filmloven, så i stedet for at man lokalt i de enkelte kommuner kan støtte den lille, lokale biograf, kan ministeren bestemme reglerne om det kommunale tilskud.
Det er en ændring, som ikke skyldes en ublu konkurrenceforvridning.
Er der nogen, som tror på en konkurrence mellem Palads og Cinemaxx på den ene side og på den anden side Gladsaxe og Ishøj biograf? Man kan bare se på de store biografer, som jo ikke har det så dårligt endda, f.eks. havde Nordisk Film sidste år et overskud på 132 mio. kr.
De store biografers direktører er afhængige af, hvor mange penge de kan tjene til aktionærerne.
Derfor har de brugt deres magt til at klage over de små, lokale biografer til EU.
Det er et godt eksempel på EUs politik, hvor de store firmaer bliver forkælet på bekostning af vores breddekulturtilbud.
Kulturministeren har understreget, at lovforslaget ikke vil betyde, at små biografer vil lukke.
Ministeren har påstået dette i nogle svar til Kulturudvalget (f.eks. svaret på spørgsmål 19) og i ministerens udtalelse i betænkningen.
Men i forlængelse af dette skriver ministeren i betænkningen: »Herudover omtaler filmmeddelelsen muligheden for at få vurderet behovet for yderligere støtte til biografen, hvis de minimis-forordningen ikke er tilstrækkeligt.
Medlemslandene skal fastsætte kriterier for en sådan støtte, der skal godkendes af Kommissionen«.
Problemet er, at Kulturministeriet har forhandlet sig frem sammen med Europa-Kommissionen til, at den offentlige støtte til biograferne må være maksimalt 500.000 kr. pr år.
Oven i dette har ministeren på spørgsmål 21 svaret, at »Kulturministeriet er ikke i besiddelse af systematiske oplysninger om den offentlige støtte til biografer«.
Ministeriet har undersøgt nogle af de små biografer tilbage i 2011, hvor de har fået svar fra 89 kommuner.
Der er i dag ca. 165 biografer.
Når Enhedslisten ser på, hvad de små og mellemstore biografer har sagt til lovforslaget, mangler der svar (se svaret på spørgsmål 22). Derfor må man se tilbage på høringssvarene, hvor de små biografer skriver, at »det er bekymringen, at det unikke biograflandskab vil forsvinde, hvis de lokale ikke kan opnå den nødvendige økonomiske støtte.« Oven i dette kan der ikke opnås en garanti for, om de store biografer (f.eks.
Nordisk Film og Cinemaxx) vil prøve deres sag for EU (se svaret på spørgsmål 24). De har i deres høringssvar sagt, »at lovforslaget ikke opfylder målet med ændringen, eftersom der stadig kan forekomme konkurrenceforvridning«.
Alt i alt er det et lovforslag, som kan betyde, at nogle små og lokale biografer vil lukke.
Så det handler om, at de store biografer vil bruge EU til at lukke de små biografer.
Det er også den eneste grund til, at lovforslaget overhovedet er blevet fremsat.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) fmd.
Jan Johansen (S) Benny Engelbrecht (S) Leif Lahn Jensen (S) Troels Ravn (S) Mogens Jensen (S) Sophie Hæstorp Andersen (S) Marlene Borst Hansen (RV) Lone Loklindt (RV) Zenia Stampe (RV) Pernille Vigsø Bagge (SF) Ole Sohn (SF) Jonas Dahl (SF) Pernille Skipper (EL) Jørgen Arbo-Bæhr (EL) Kim Andersen (V) Anni Matthiesen (V) nfmd.
Eva Kjer Hansen (V) Michael Aastrup Jensen (V) Flemming Damgaard Larsen (V) Ellen Trane Nørby (V) Eyvind Vesselbo (V) Alex Ahrendtsen (DF) Morten Marinus (DF) Karin Nødgaard (DF) Pia Kjærsgaard (DF) Mette Bock (LA) Lars Barfoed (KF) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 19 Bilagsnr.
Titel Oversigt over spørgsmål og svar vedrørende L 19 Bilag 2 Flere af udvalgets spørgsmål til kulturministeren og dennes svar herpå Spørgsmålene og svarene er optrykt efter ønske fra EL.
 Spørgsmål 21:
Hvilke navngivne biografer har modtaget mere end 500.000 kr. årligt i 2012 og 2013? Svar:
 Kulturministeriet er ikke i besiddelse af systematiske oplysninger om den offentlige støtte til danske biografer.
Forud for udarbejdelse af udkast til lovforslaget har Kulturministeriet bedt landets kommuner om oplysninger om deres støtte til biografdrift.
Hensigten med forespørgslen var at danne sig et overblik over omfanget af kommunal støtte til danske biografer.
Det er ikke muligt at lave en retvisende oversigt over støttens omfang til de enkelte biografer på baggrund af de indkomne oplysninger fra kommunerne.
Dette skyldes bl.a., at nogle biografer modtager indirekte støtte i forskellige former, hvoraf værdien ikke er ensartet opgjort eller ikke har været mulig at opgøre.
Desuden har Kulturministeriet ikke modtaget oplysninger for alle biografer.
Kulturministeriets modtog besvarelser fra 89 kommuner, hvoraf 35 kommuner oplyste, at de ikke yder støtte til biografdrift.
Der findes i dag ca. 165 biografer i Danmark.
På baggrund af de indkomne oplysninger fra kommunerne kunne det konstateres, at 8 biografer modtog mere end 500.000 kr. årligt i kommunal støtte i 2011. Alle 8 biografer er beliggende i hovedstadsområdet.
Der er tale om Albertslund Biograferne, Værløse Bio, Gentofte Kino, Bibliografen, Glostrup Bio, Reprise Teatret og Kastrup Bio.
Heri er ikke medregnet kunstbiograferne, der vil kunne modtage støtte uden et maksimumsloft for støtten.
 Støtten til de lokale biografer indeholder ofte også støtte til kulturelle aktiviteter, hvilket specielt er gældende for de biografer, der modtager et støttebeløb over de 500.000 kr. årligt.
 I bemærkningerne til det endelige lovforslag er det blevet præciseret, at den foreslåede ordning ikke er til hinder for, at en kommune kan yde støtte til kulturelle aktiviteter ud over den støtte, der kan gives til den kommercielle biografvirksomhed inden for 500.000 kr. årligt.
 Spørgsmål 22:
Har ministeren haft kontakt med hver enkelt af de truede biografer, og hvilke svar er modtaget fra disse.
Ministeren bedes sende svarene fra de enkelte biografer.
 Svar:
 Jeg forventer ingen biograflukninger på grund af lovforslaget og har ikke været i kontakt med nogen truede biografer.
 Jeg har haft møder med Foreningen af Mindre og Mellemstore Biografer og flertallet af de københavnske omegnsborgmestre, som er blevet orienteret om præciseringer af biografvirksomhed og kulturpolitiske tilskud.
Flere kommuner, KL, Foreningen af Mindre og Mellemstore Biografer, Danmarks Kunstbiografer, Foreningen af Store Provinsbiografer og Gentofte Kino har afgivet høringssvar til lovforslaget.
På baggrund af høringssvarene foretog Kulturministeriet en præcisering af lovbemærkningerne, således at det blev understreget, at forslaget ikke har til formål at begrænse kommunernes mulighed for at yde støtte til kulturelle aktiviteter, såfremt støttemodtageren ikke er biografvirksomheden selv.
 Disse kulturelle aktiviteter kan være filmrelaterede tilbud til børn og ældre i form af specialiserede filmklubber, undervisningstilbud m.v., og anvendelsen af biografernes lokaler til andre kulturelle aktiviteter.
 Kommunen vil fortsat kunne yde støtte til disse kulturelle aktiviteter, da forslaget har til formål at forhindre urimelig konkurrenceforvridning på den almindelige offentlige filmforevisning, der ikke har noget at gøre med afholdelse af kulturelle aktiviteter.
 Jeg har efterfølgende afholdt møder med en række af de københavnske omegnsborgmestre og Foreningen af Mindre og Mellemstore Biografer, hvor jeg har haft mulighed for nærmere at forklare, at de enkelte biografer kan fortsætte deres biografdrift og øvrige kulturelle aktiviteter.
 Spørgsmål 23:
Har EU sagt god for lovforslaget i forhold til de store biografers klage over konkurrenceforvridning? Svar:
Som det fremgår af bemærkninger til lovforslaget, skal loven notificeres til og godkendes af Kommissionen.
Kulturministeriet har igangsat denne procedure på baggrund af det fremsatte lovforslag.
Forud for fremsættelsen af lovforslaget har Kulturministeriet haft en dialog med Kommissionen om det nuværende støttegrundlag, hvor Kommissionen har tilkendegivet, at kriterierne for kommunal støtte bør præciseres.
Kulturministeriet har på baggrund af dialogen med Kommissionen fremsat lovforslag nr.
L 19 med det formål at præcisere rammerne og kriterierne for den kommunale støtte til biografer i Danmark, således at støtten er i overensstemmelse med EUs statsstøtteregler.
 Spørgsmål 24:
Kan ministeren give en garanti for, at de store biografer ikke vil prøve deres sag for EU  ihukommende deres bemærkninger i høringsnotatet: »at forslaget ikke opfylder målet med ændringen, eftersom der stadig kan forekomme væsentlig konkurrenceforvridning«? Svar:
 Jeg hverken kan eller vil give en garanti for, at de store biografer eller andre ikke vil prøve deres sag for EU-Kommissionen.
 Jeg vil dog gøre opmærksom på, at loven først kan træde i kraft, når den er godkendt af EU-Kommissionen.
