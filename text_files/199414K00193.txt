Nr BTL 193 Betænkning over Forslag til lov om udvidelse af Helsingørmotorvejen og  

 anlæg af 1. etape af Tværvej samt anlæg af omfartsvej Viborg Syd   

 Nr L 193 1994-95, 1. samling Afgivet af Trafikudvalget Afgivet: 19950518 Udvalget har behandlet lovforslaget i nogle møder og har herunder stillet spørgsmål til trafikministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Høje Tåstrup Amtsgymnasium, Høje Tåstrup Kommune, Laustsen, Peter, Viborg og Noah-Trafik.
 Herefter indstiller et flertal (Socialdemokratiets, Venstres, Det  

 Konservative Folkepartis, Fremskridtspartiets, Det Radikale Venstres og  

 Centrum-Demokraternes medlemmer af udvalget) lovforslaget til vedtagelse  

 uændret.
 Et mindretal inden for flertallet (Fremskridtspartiets medlem af udvalget)  

 ønsker at fremføre, at mindretallet mener, at der burde gives længere tid til  

 behandling af sådanne forslag.
Mindretallet er principielt imod, at man giver så mange beføjelser til en  

 minister, som der sker i dette lovforslag.
Mindretallet skal derfor henstille  

 til trafikministeren, at man fremover fremsætter forslagene i så god tid, at  

 der er mulighed for at få den nødvendige debat gennemført med de berørte  

 kommuner og amter og med borgerne.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.
Mindretallet er imod den foreslåede udbygning af Helsingørmotorvejen.
Den  

 mest indlysende grund hertil er regeringens eget erklærede mål om at få  

 trafikpolitikken til at harmonere med miljøpolitikken.
Hvis det skal tages  

 alvorligt, skal man tilskynde folk til at bruge tog og bus i stedet for bil.  

 En udmærket metode er at gøre det lidt besværligere og dyrere at tage bilen  

 og lidt billigere at tage toget.
Nu gør man det stik modsatte: oven i at man  

 gennem fradragsordningerne betaler især de nordsjællandske velhavere for at  

 køre meget langt fra hjem til arbejde, jf.
Transportrådets nyhedsbrev nr. 1,  

 februar 1995, artikel af Susanne Krawack, sørger man nu også for at fjerne  

 den lille besværlighed, der ligger i, at der i et par timer i døgnet er lidt  

 ventetid på motorvejen, således at den fortravlede enten måtte køre på et  

 andet tidspunkt eller tage toget.
Hvis ikke det var så sørgeligt, var det jo  

 temmeligt underholdende.
Men nu er det bare så nedslående, at hver gang det  

 kommer til stykket med regeringens trafikpolitik, så får miljøet måske nok de  

 store ord, men alle de store penge går til at billiggøre og lette  

 privatbilismen.
Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet  

 anbefaler, at der i stedet startes på etableringen af en moderne  

 sporvognsrute fra Kokkedal over Lyngby og videre til Ishøj.
Det er  

 mindretallets opfattelse, at hele grundlaget for motorvejsudvidelsen skyldes  

 belastningen i myldretiden, og behovet for motorvejsudvidelsen kan helt  

 fjernes, såfremt færre end 1.000 personer dagligt vil kunne transporteres på  

 anden måde end i bil.
HT har udarbejdet en plan for en moderne sporvognsdrift i  

 Københavnsområdet, herunder en linjeføring rundt om København fra Nærum til  

 Ishøj.
Når regeringen fremlægger planer for en udvidelse af motorvejsnettet,  

 bør de som en miljøansvarlig regering afveje, hvorvidt tiden er inde til at  

 skifte trafiksignal og i stedet starte på en tiltrængt udbygning af den  

 kollektive trafik.
 Mindretallet mener, at afvejningen mellem en sporvognsløsning og en  

 motorvejsløsning nu må vise regeringens rette miljøpolitiske sindelag.
Der er for en række år tilbage taget højde for en skinnebåren trafik fra  

 Lyngby til Nærum.
Således eksisterer der i dag vejoverføringer m.v., som vil  

 gøre etableringen af linjen billigere, end hvis der skulle startes fra  

 bunden.
Mindretallet er derfor af den opfattelse, at midlerne til  

 Helsingørmotorvejens udvidelse i stedet bør anvendes til etablering af 1.  

 fase af en moderne sporvognslinje rundt om København, idet anlægsprisen for  

 første del af etapen fra Lyngby Station til Nærum er sammenlignelig med det  

 sparede beløb fra motorvejsprojektet, og anden del fra Nærum til Kokkedal  

 modsvarer nogle af de efterfølgende investeringer, som formodes at komme på  

 Lyngbyvejen, såfremt Helsingørmotorvejen udvides.
I kortet, som er optrykt  

 som bilag til betænkningen, er skitseret et forslag til linjeføringen for den  

 første etape bestående af strækningen Lyngby-Kokkedal.
