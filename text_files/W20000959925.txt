Lønsumsafgift Reference:
 Bekendtgørelse nr. 742 af 18. september 1997 om afgift af  

 lønsum m.v.
 Højskolen A's klage til Landsskatteretten vedrører  

 spørgsmålet om skolen er fritaget for at betale  

 lønsumsafgift.
Det fremgår af sagens oplysninger, at A i omhandlede periode har  

 ydet undervisning til unge mennesker, herunder adfærdsvanskelige unge  

 mennesker.
Det er oplyst, at de adfærdsvanskelige unge mennesker er  

 blevet anbragt på højskolen fra forskellige kommuner i hele  

 landet, og at de pågældende kommuner betaler for deres ophold.
De  

 øvrige elever har selv betalt for deres ophold.
Af en faktura fra højskolen til social- og sundhedsforvaltningen i  

 X kommune fremgår, at kommunen skal betale et beløb på i  

 alt 22.640 kr. vedrørende opholdet for en med navn og cpr.nr. angivet  

 ung pige.
Betalingen, der vedrører oktober måned 1999, er  

 specificeret til ophold og undervisning med 20.000 kr. og NLP (Neuro  

 Lingvistisk Programmering) til 2.640 kr.
Told- og skatteregionen har truffet afgørelse om, at klageren er  

 pligtig at betale et lønsumsafgiftsbeløb på i alt 26.461  

 kr.
Regionen har herved anført, at der ikke er tale om tilskud fra  

 kommunerne, men om en betaling for hvilken skolen yder en modydelse i form af  

 undervisning m.v. ved opholdet på højskolen.
Regionen har  

 henvist til, at regionen har foretaget en undersøgelse ved telefonisk  

 henvendelse til de af skolen oplyste betalende kommuner, og at disse har  

 oplyst, at der aldrig har været tale om tilskud til drift af skolen.  

 Regionen har endvidere henvist til kopi af en månedsafregning fra  

 højskolen til X kommune.
 Klageren har over for Landsskatteretten nedlagt påstand om, at  

 klageren ikke er pligtig at betale afgiftsbeløbet på 26.461  

 kr.
 Klageren har herved gjort gældende, at højskolens virksomhed  

 er omfattet af undtagelsesbestemmelserne, fordi højskolens virksomhed  

 betales af de anbringende kommuner efter lov om social service.
 Landsskatteretten udtalte:
 Det fremgår af lønsumsafgiftslovens § 2a:
 "Skatteministeren kan bestemme, at følgende virksomheder omfattet  

 af registreringspligten kan fritages for afgift:
 ....
2) Virksomheder, som overvejende finansieres af offentlige midler." Med hjemmel i denne bestemmelse, er det i § 1, stk. 2, i  

 bekendtgørelse nr. 742 af 18. september 1997 om afgift af  

 lønsum m.v. bestemt:
"Institutioner, hvis driftsudgifter dækkes af offentlige tilskud med  

 mindst 50 %, er fritaget for at betale afgift." Landsskatteretten bemærker, at de omhandlede af kommunerne betalte  

 beløb til højskolen, vedrører konkret betaling for  

 ophold og undervisning for en bestemt adfærdsvanskelige ung, som  

 kommunen har foranlediget anbragt på højskolen.
Beløbene  

 findes således ikke at kunne karakteriseres som offentlige tilskud, men  

 må anses som betaling for en konkret modydelse, nemlig  

 højskolens undervisning m.v. af den anbragte unge.
 Da de omhandlede betalte beløb fra kommunerne ikke kan  

 karakteriseres som offentlige tilskud, er højskolen ikke omfattet af  

 fritagelsesbestemmelsen i § 1, stk. 2, i bekendtgørelse nr. 742 af 18.  

 september 1997 om afgift af lønsum m.v.
 Den påklagede afgørelse blev stadfæstet.
