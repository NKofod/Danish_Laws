Et partrederi indgik i 1972 tiltrædelsesaftale med Sømændenes Forbund,  

 hvorefter overenskomsten og aftaler mellem Forbundet og Dansk Rederiforening  

 skulle være gældende, herunder en eventuel Hovedaftale.
Overenskomsten blev  

 af rederiet opsagt med virkning fra 1. marts 1973, men ny overenskomst blev  

 ikke indgået og der iværksattes ikke frigørelseskonflikt, jfr.
Hovedaftalens  

 § 7, stk. 2.
 Rederiet betalte siden stedse hyre m.v. i overensstemmelse med  

 overenskomsten og handlede også på anden måde efter overenskomstens regler.
 En voldgiftskendelse af 7. juli 1986 fortolkede overenskomsten mellem  

 Sømændenes Forbund og Danmarks Rederiforening således, at det var uberettiget  

 at reducere dæksbesætningen i overensstemmelse med de minimumsbestemmelser  

 der var fastsat ved lov nr. 239 af 6. juni 1985 om skibes besætning.
 Rederiet, der havde reduceret besætningen efter den nævnte lov,  

 foretog ikke genbemanding eller efterbetaling i anledning af  

 voldgiftskendelsen.
Antaget, at tiltrædelsesaftalen var gældende trods opsigelsen, da  

 frigørelseskonflikt ikke var iværksat, og da rederiet i øvrigt i de følgende  

 15 år havde fulgt overenskomsten i et sådant omfang, at klagerne ikke havde  

 grund til at betvivle at også rederiet anså overenskomsten for gældende.  

 Herefter måtte rederiet også være bundet af voldgiftskendelsen af 7. juli  

 1986. Da rederiet ikke havde efterlevet denne men efter kendelsens afsigelse  

 havde indført ringere aflønning, end hvad der følger af overenskomsten,  

 fastsattes en bod på 250.000 kr.
Arbejdsretten kunne ikke på det foreliggende  

 grundlag tage stilling til klagernes krav om efterbetaling og betaling for  

 forkortsejlads, hvorfor disse spørgsmål henvistes til fagretlig behandling.
Under denne sag har Sømændenes Forbund i Danmark indklaget Wonsild &  

 Søn for Arbejdsretten for overenskomstbrud.
Wonsild & Søn er et  

 interessentskab bestående af to interessenter.
Interessentskabet er  

 partredere i tre skibe Anne Wonsild, Ebba Wonsild og Inger Wonsild.
 Om overenskomstforholdene er oplyst følgende:
Den 30. august 1972 indgik Partrederiet Anne Mac og Wonsild & Søn  

 tiltrædelsesaftale med Sømændenes Forbund.
Ifølge aftalen tiltræder rederiet  

 den til enhver tid gældende overenskomst samt andre aftaler og overenskomster  

 - herunder de fagretslige regler og en eventuel hovedaftale - mellem Danmarks  

 Rederiforening og Sømændenes Forbund i Danmark.
Overenskomsten kunne opsiges  

 med 3 måneders skriftligt varsel, første gang den 1. marts 1973. Parterne var  

 i øvrigt enige om at optage forhandlinger med henblik på en forenkling af  

 hovedoverenskomsten.
På tiltrædelsesaftalen skulle påføres, hvilke skibe  

 rederiet for tiden disponerede over.
Her var anført: »Anne Mac«  

 OZIR.
Ved en skrivelse af 30. november 1972 opsagde rederiet med virkning fra  

 den 1. marts 1973 samtlige overenskomster indgået for de skibe, der  

 disponeredes af dette.
Forbundet har anerkendt modtagelse af opsigelsen.
 I en skrivelse af 5. december 1972 fra rederiet til forbundet hedder det  

 blandt andet:
»I fortsættelse af vor opsigelse af tiltrædelseserklæringen af august  

 1972 skal vi herved fremsætte vort foreløbige forhandlingsoplæg til ændring  

 af den bestående aftale:» Forneden på skrivelsen er anført:
»Rederierne for:» hvorefter nævnes navn på 16 skibe, hvoriblandt  

 Ebba Victor, Inger Victor og Anne Mac.
Skrivelsen er underskrevet for  

 ovennævnte rederier Wonsild & Søn og påtegnet følgende fuldmagt:
»Hermed giver undertegnede rederi/rederier fuldmagt til  

 forhandlingsudvalget nedsat af Rederiforeningen af 1895 for de af os  

 ejede/disponerede skibe, der er indmeldt i Rederiforeningen af 1895, til på  

 vore vegne at indgå i forhandling med Sømændenes Forbund i Danmark med  

 henblik på fornyelse af aftale.« Der kom imidlertid ikke forhandlinger i gang, og der blev ikke indgået  

 nogen ny overenskomst.
 Såvel Danmarks Rederiforening som Sømændenes Forbund var på det tidspunkt  

 omfattet af Hovedaftalen, som også dengang indeholdt en bestemmelse svarende  

 til den nugældende Hovedaftales § 7, stk. 2.
Samtlige de nævnte skibe har været solgt.
Anne Mac blev solgt i 1974 til  

 Anne Mac ApS med Wonsild & Søn som korresponderende reder og i 1978 købt  

 af Anne Wonsild ApS fortsat med Wonsild & Søn som redere, og skibet fik  

 samtidig navneforandring til Anne Wonsild.
Ebba Wonsild overgik til rederiet  

 den 7. januar 1980 og Inger Wonsild i foråret 1981, men blev solgt på ny den  

 30. december 1987.
 Rederiet har stedse betalt hyre med overtidstillæg og tanktillæg i  

 overensstemmelse med den på det pågældende tidspunkt gældende overenskomst.  

 Et antal fremlagte hyrekontrakter fra 1979 til 1986 vedrørende Ebba Wonsild  

 og Anne Wonsild underskrevet af forskellige skibsførere henviser om øvrige  

 ansættelsesvilkår til overenskomsten.
I en skrivelse af 18. september 1981 vedrørende Inger Wonsild har  

 forbundet under henvisning til, at rederiet hæfter for overenskomsten i det  

 enkelte skib, afkrævet det manglende kontingent.
Dette medførte, at der blev  

 fremsendt kontingent for fire medlemmer samt to indmeldelser i forbundet.
 Om baggrunden for denne sag er i øvrigt oplyst:
 Bestemmelsen i § 15 b i overenskomsten mellem Danmarks Rederiforening og  

 Sømændenes Forbund i Danmark lyder således:
»b.
Stk. 1. I overenskomstperioden må besætningens størrelse i de  

 enkelte skibe ikke forringes, medmindre:
 der foretages sådanne ændringer med hensyn til skibets anvendelse, fart,  

 rute eller indretning, at en forringelse af denne grund bliver berettiget.
 Stk. 2. Spørgsmålet om berettigelsen af en påtænkt forringelse af  

 besætningens størrelse kan indankes for den i overenskomsten fastsatte  

 voldgiftsdomstol.
Stk. 3. Uanset bestemmelserne i stk. 1 kan besætningens størrelse dog  

 reduceres i overensstemmelse med den i medfør af lov nr. 158 af 7. maj 1964  

 om ændring i lov om skibes bemanding fastsatte bemanding.« Ved lov nr. 239 af 6. juni 1985 om skibes besætning ændredes  

 bemandingsreglerne.
Med hjemmel i denne lov nedsattes antallet af  

 besætningsmedlemmer på en række skibe tilhørende medlemmer af Danmarks  

 Rederiforening og andre rederier heriblandt besætningerne på Anne Wonsild og  

 Ebba Wonsild.
 Forbundet, som fandt, at en sådan reduktion var i strid med  

 overenskomstens § 15b, fik ved en faglig voldgiftskendelse af 7. juli 1986  

 fastslået, at en forringelse i overenskomstperioden af besætninger i skibe  

 tilsluttet Danmarks Rederiforening er et brud på overenskomsten af 18. juni  

 1985, såfremt besætningernes størrelse udelukkende reduceres på grundlag af  

 den i medfør af loven af 6. juni 1985 fastsatte bemanding.
Efter at denne kendelse var afsagt, skrev forbundet til en række rederier,  

 heriblandt indklagede, og meddelte, at det nu var fastslået, at den nye  

 besætningslov ikke ændrede parternes overenskomst, hvilket betød, at  

 besætninger ikke lovligt kunne forringes, selv om der var givet meddelelse  

 fra Statens Skibstilsyn herom.
Det hedder herefter i skrivelsen:
»Såfremt De allerede har forringet besætningen, er der tale om  

 overenskomstbrud, som kan medføre bod i Arbejdsretten.
I så fald skal  

 besætningen straks suppleres op, og der skal betales forkortsejlads for den  

 tid, der har været sejlet med for lidt mandskab.« Efter kendelsen har et antal rederier foretaget genbemanding, således at  

 besætningsforringelserne blev bragt til ophør, og foretaget efterbetaling og  

 betaling for forkortsejlads.
Da indklagede ikke foretog genbemanding og efterbetaling, indkaldte  

 forbundet til mæglingsmøde, men indklagede udeblev.
Herefter foregik en  

 brevveksling mellem parterne om, hvorvidt overenskomsten og den afsagte  

 voldgiftskendelse var bindende for indklagede.
Da der ikke kunne opnås  

 enighed, indbragte klageren ved klageskrift af 27. marts 1987 sagen for  

 Arbejdsretten.
Den 1. august 1987 fastsatte rederiet en fastlønsordning for matroser  

 ansat i Inger Wonsild, Anne Wonsild og Ebba Wonsild.
I denne er hyren, fast  

 overtid og tillæg fastsat til 13.000 kr. pr. måned.
Der er endvidere givet  

 regler om tjenestetid, rejsepenge, vagt og gensidigt opsigelsesvarsel.
I § 6  

 er bestemt, at sømanden selv er ansvarlig for betaling af kontingent til en  

 eventuel A-kasse.
Efter at indklagede havde afgivet svarskrift, blev sagen udsat på  

 afgørelsen i en af forbundet mod Dansk Arbejdsgiverforening, Danmarks  

 Rederiforening og et antal medlemmer af denne anlagt sag.
Ved Arbejdsrettens  

 dom af 26. januar 1988 i denne sag (nr. 86.127) blev det fastslået, at  

 besætningsreduktioner svarende til de i denne sag omhandlede var  

 overenskomststridige, men der blev ikke pålagt bod, hvorved der blev lagt  

 vægt på, at der var sket fuldstændig efterbetaling af de krav, som forbundet  

 havde rejst.
 Efter afsigelse af denne dom udvekslede parterne replik og duplik,  

 hvorefter sagen berammedes.
 Klagerne har nedlagt påstand om, at overenskomsten af 30. august 1972 er  

 gældende for MT Anne Wonsild, MT Ebba Wonsild og MT Inger Wonsild, og at  

 indklagede idømmes bod.
 Indklagede har påstået frifindelse.
 Under domsforhandlingen er der afgivet forklaring af matros Sten Højmand  

 Hansen og regnskabschef Steen Nielsen.
Sten Højmand Hansen har forklaret, at han fra 1981 til 1987 var  

 repræsentant for forbundet i Antwerpen og Amsterdam.
Hans opgave var at  

 besøge danske skibe og påse, at overenskomsten blev overholdt, herunder også  

 eksklusivbestemmelsen.
Han har besøgt et af de omhandlede skibe hver måned.  

 Forholdene var som regel i orden, men var de ikke, snakkede man sig som regel  

 til rette.
Han har flere gange været i telefonisk forbindelse med rederiet,  

 men der var ikke megen kontakt og ingen faglige sager.
Samtaler med  

 skibsførerne skete altid ud fra det synspunkt, at overenskomsten var  

 gældende.
Steen Nielsen har forklaret, at Anne Mac, da tiltrædelsesoverenskomsten  

 blev indgået, ejedes af partrederiet Anne Mac, som havde forskellige ejere.  

 Wonsild & Søn var bestyrende redere.
I 1974 blev skibet solgt til Anne  

 Mac ApS, der bestod af de svenske interessenter, som havde chartret skibet  

 med Wonsild & Søn som korresponderende redere, hvilket de fortsat er,  

 efter at skibet i 1978 blev solgt til Anne Wonsild ApS.
Wonsild & Søn er  

 et skibsmæglerfirma og har ingen overenskomst.
Lønninger har stedse været  

 betalt efter overenskomsten med forbundet, indtil aftalen af 1. august 1987 -  

 kaldet Woson-aftalen - blev indgået.
Han ved ikke, med hvem denne aftale er  

 indgået, men det er vist med de enkelte besætningsmedlemmer.
Klagerne har til støtte for deres påstand anført, at indklagede som følge  

 af tiltrædelseserklæringen er bundet af hovedoverenskomsten.  

 Tiltrædelseserklæringen blev opsagt, men der har ikke været nogen  

 frigørelseskonflikt.
Salget af Anne Mac i 1974 er uden betydning, da  

 indklagede hele tiden var været reder for skibet.
Der er sket nogle  

 udskiftninger af skibe i de forløbne år, men erklæringen må også være  

 bindende med hensyn til disse.
Indklagede har ikke på noget tidspunkt, før  

 denne sag blev rejst, tilkendegivet, at overenskomsten ikke skulle gælde for  

 alle skibe.
I hvert fald har indklagede stiltiende indgået overenskomst for  

 de andre skibe.
Rederiet har ikke blot i 15 år fulgt overenskomstens  

 lønsatser, men direkte henvist til overenskomsten i hyrekontrakterne med de  

 enkelte besætningsmedlemmer og også på anden måde handlet, som om man var  

 bundet af overenskomsten.
Der blev således sørget for, at besætningsmedlemmer  

 blev indmeldt i forbundet og sørget for indbetaling af kontingent.
Dette  

 forudsættes ligefrem i Woson-aftalen, der udtrykkeligt foreskriver, at  

 sømanden selv er ansvarlig for betaling af kontingent til en eventuel  

 A-kasse.
 Da der således foreligger en gyldig overenskomst, har indklagede gjort sig  

 skyldig i overenskomstbrud, dels ved ikke at følge voldgiftskendelsen om  

 forståelsen af overenskomstens § 15b, dels ved at indføre lønregler, der er  

 ringere end overenskomsten.
Med hensyn til bodsspørgsmålet har klagerne anført, at man efter  

 Arbejdsrettens dom i sag nr. 86.127 ikke kræver bod for tiden før 7. juli  

 1986. Boden bør indeholde efterbetaling og betaling for forkortsejlads.  

 Klageren har i en skrivelse, der er fremlagt ved domsforhandlingen, opgjort  

 disse beløb til henholdsvis 309.014,35 kr. og 929.250 kr.
Man har i sin  

 replik provokeret indklagede til at gøre indsigelse, hvis man ikke kan  

 anerkende, at aflønningen indtil den 31. juli 1987 har udgjort mindst 20.000  

 kr. om måneden for hvert dæksbesætningsmedlem.
Da indklagede ikke har  

 besvaret denne provokation, kan man ikke i dag gøre indsigelse mod klagernes  

 opgørelse.
Klagerne kræver endvidere bod, fordi indklagede, medens sagen om  

 overenskomstens eksistens verserede, har fastsat forringende lønregler.
Indklagede har til støtte for sin påstand anført, at klagerne ikke har  

 ført bevis for, at der eksisterer nogen overenskomst.
Det erkendes, at der i  

 sin tid er underskrevet en tiltrædelsesaftale vedrørende Anne Mac.
Den blev  

 imidlertid gyldigt opsagt og må være ophørt.
Rederiet fremsendte udkast til  

 en ny overenskomst, men der blev aldrig indledt forhandlinger herom.  

 Indklagede mener ikke, at Hovedaftalen er gældende, og overenskomsten må i  

 hvert fald være bortfaldet, da skibet blev solgt.
Der foreligger ikke nogen  

 overenskomst for andre skibe.
Det bestrides ikke, at der hele tiden har været  

 aflønnet efter overenskomsten, men dette indebærer ikke, at der stiltiende er  

 indgået overenskomst.
Der er intet bevis for, at rederiet har sørget for, at  

 besætningsmedlemmerne blev indmeldt i forbundet, men det erkendes, at der er  

 sket kontingenttræk.
Selv om der skulle foreligge en overenskomst, kan voldgiftskendelsen af 7.  

 juli 1986 ikke være bindende for partrederierne eller Wonsild & Søn.  

 Voldgiftskendelsen lægger afgørende vægt på subjektive forhold hos Danmarks  

 Rederiforening.
Indklagede kan ikke blive bundet af en fortolkning, som i det  

 væsentlige støtter sig på subjektive momenter og forudsætninger, som har  

 ligget uden for indklagedes erkendelse, men tiltrædelseserklæringen må i  

 forhold til indklagede fortolkes selvstændigt i relation til indklagede.
I  

 øvrigt er voldgiftskendelsen forkert.
Under alle omstændigheder har  

 indklagede ikke tilsigtet at begå overenskomstbrud og bør derfor ikke  

 pålægges bod.
Rederiet beskæftiger nu kun rederiansatte besætningsmedlemmer.  

 Indklagede har bestridt klagernes opgørelse.
 Arbejdsretten skal udtale:
 Ved tiltrædelseserklæringen tiltrådte partrederiet ved indklagede for Anne  

 Mac den til enhver tid gældende overenskomst samt andre aftaler og  

 overenskomster, herunder de fagretslige regler og en eventuel hovedaftale.  

 Indklagede blev derved bundet af Hovedaftalen.
Rederiet kunne herefter i tilfælde af opsigelse først blive frigjort for  

 aftalen under de i Hovedaftalen fastsatte betingelser.
Der har ikke været  

 frigørelseskonflikt, og de interne køb og salg af Anne Mac, for hvilket  

 indklagede stadig optrådte som reder, har ikke medført frigørelse.
Det  

 fremgår af tiltrædelseserklæringen, at denne var tilsigtet at gælde for alle  

 af rederiet disponerede skibe, og rederiets skrivelse af 5. december 1972 om  

 indgåelse af ny overenskomst angik alle rederiets skibe.
Det må lægges til  

 grund, at rederiet i de følgende 15 år ikke blot har fulgt overenskomstens  

 bestemmelser om løn, men også i øvrigt fulgt dennes bestemmelser i et sådant  

 omfang, at forbundet ikke har haft grund til at betvivle, at også rederiet,  

 som alene optrådte på skibenes vegne overfor forbundet, anså overenskomsten  

 som gældende for alle skibene.
For Arbejdsretten har indklagede først i  

 duplikken gjort gældende, at der ikke skulle foreligge overenskomst.
Der må  

 derfor i hvert fald anses indgået en stiltiende overenskomst for de  

 omhandlede skibe. 1. del af indklagedes påstand tages herefter til følge.
 Da indklagede således er bundet af den til enhver tid gældende  

 overenskomst mellem Danmarks Rederiforening og forbundet, må dette også gælde  

 den fortolkning af overenskomsten, som er sket ved voldgiftskendelsen af 7.  

 juli 1986. Indklagede har herefter begået overenskomstbrud ved ikke at  

 efterleve voldgiftskendelsen.
 Indklagede har endvidere begået overenskomstbrud ved at indføre en  

 fastlønsordning for matroser, der medfører en ringere aflønning end  

 overenskomsten.
 Retten finder ikke ved fastsættelse af bod at kunne indregne efterbetaling  

 og betaling for forkortsejlads heri.
Selv om indklagede har undladt at besvare klagerens provokation vedrørende  

 beregningsgrundlaget for efterbetalinger, er opgørelsen først fremlagt under  

 domsforhandlingen, og indklagede har derfor ikke haft fornøden mulighed for  

 at præcisere sine indsigelser mod opgørelsen.
Disse spørgsmål henvises derfor  

 til forhandling mellem parterne, og såfremt enighed ikke kan opnås, til  

 afgørelse ved fagretslig behandling.
 Den forskyldte bod for de begåede overenskomstbrud fastsættes til 250.000  

 kr.
 Sagens omkostninger til Arbejdsretten, 2.000 kr. betales af indklagede.
 T h i k e n d e s f o r r e t :
 Indklagede, Wonsild & Søn, skal anerkende, at overenskomst af 30.  

 august 1972 er gældende for MT Anne Wonsild, MT Ebba Wonsild og MT Inger  

 Wonsild.
 Indklagede skal til klagerne, Sømændenes Forbund i Danmark i Danmark,  

 betale en bod på 250.000 kr.
 Klagernes krav om efterbetaling og betaling for forkortsejlads henvises  

 til forhandling mellem parterne og, såfremt enighed ikke opnås, til  

 fagretslig behandling.
 Indklagede skal betale sagens omkostninger til Arbejdsretten, 2.000 kr.
 (* 1) Henvisninger: Per Jacobsen s.114, K 86.127, K 87.423.
