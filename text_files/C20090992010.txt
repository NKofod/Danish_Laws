Cirkulæreskrivelse om A-kassernes mulighed for at undlade at sanktionere ved udeblivelser, hvis medlemmet ikke er vejledt tilstrækkeligt i indkaldelsesbrevet, eller hvis indkaldelsesbrevet ikke kan fremskaffes Direktoratet har i nogle sager fundet, at der ikke kan gives sanktion til medlemmer, der udebliver fra møder, som jobcenteret eller anden aktør har indkaldt til, fordi der ikke er vejledt tilstrækkeligt om de dagpengemæssige konsekvenser i indkaldelsesbrevet.
 Der har endvidere været sager, hvor der ikke kunne gives sanktion, fordi indkaldelsesbrevet ikke kunne fremskaffes.
 Direktoratet skal i den anledning meddele følgende:
 Det er en forudsætning for, at der kan gives sanktion til medlemmer, der udebliver fra møder, at jobcenteret eller anden aktør i indkaldelsesbrevet har givet medlemmet tilstrækkelig vejledning om pligten til at møde, og at udeblivelse kan få dagpengemæssige konsekvenser.
 Hvis jobcenteret eller anden aktør ikke i indkaldelsesbrevet har levet op til denne vejledningspligt, kan a-kassen selv træffe afgørelse om, at der ikke skal gives sanktion.
 Det er endvidere en forudsætning for, at der kan gives sanktion, at indkaldelsesbrevet kan fremskaffes som dokumentation for korrekt indkaldelse.
 Hvis jobcenteret eller anden aktør ikke kan fremskaffe indkaldelsesbrevet, kan a-kassen selv træffe afgørelse om, at der ikke skal gives sanktion.
 Det er således ikke nødvendigt, at a-kassen sender sagerne til behandling i direktoratet i situationer, som beskrevet ovenfor.
 A-kassen skal dog meddele direktoratet, når a-kassen undlader at give sanktion til medlemmet på baggrund af ovenstående, så direktoratet kan danne sig et overblik over problemet.
 A-kassen skal sende en kort meddelelse til direktoratet om sagen samt kopi af indkaldelsesbrevet fra jobcenteret eller anden aktør over den elektroniske sagsudveksling og påføre journalnummer 09-24-0008.
