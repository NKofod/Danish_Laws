 Af en sag, hvorunder en 16-årig landbrugsmedhjælper, der boede nogle få  

 kilometer fra en købstad, havde afgivet urigtig tilståelse om at være  

 gerningsmand til et tyveri af 50 kr. fra en taske, fremgik det, at der af  

 politiet var rettet henvendelse til en repræsentant for børneværnsudvalget på  

 den pågældendes hjemsted, og at politiet på forespørgsel, om at var  

 nødvendigt, at børneværnet gav møde, havde erklæret, at der efter de  

 foreliggende oplysninger næsten ingen tvivl var om, at den 16-årige havde  

 forøvet tyveriet, hvorefter børneværnsrepræsentanten afstod fra at give møde.  

 Tilståelsen blev herefter afgivet, uden at nogen repræsentant for børneværnet  

 overværede afhøringen.
 Udtalt, at der ikke af politiet - som der iøvrigt intet var at bebrejde -  

 burde være givet børneværnets repræsentant den opfattelse, at hans møde ikke  

 var fornødent, og at det efter min opfattelse havde været det rigtigste,  

 såfremt repræsentanten fra hjemstedets børneværn herefter havde erklæret, at  

 han ikke umiddelbart var i stand til at give møde, at politiet havde  

 opfordret det stedlige børneværnsudvalg til at lade sig repræsentere.
 Der henvises til retsplejelovens § 807, stk. 4, jfr. § 822, stk. 4, og  

 forsorgslovens § 173, stk. 1, samt mit cirkulære nr. 285 af 27.12.1932 og JMC  

 10 af 31.1.1940 (nu § 752, jfr. § 754).
