Skriftlig fremsættelse (14. november 2018) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af tinglysningsafgiftsloven og forskellige andre love og om ophævelse af lov om afgift af antibiotika og vækstfremmere anvendt i foderstoffer (Af-giftssaneringspakke m.v.) (Lovforslag nr.
L 103) Forslaget har til formål at udmønte Aftale om sanering af bøvlede og byrdefulde afgifter indgået den 23. august 2018 mellem regeringen (Venstre, Liberal Alliance og Det Konservative Folkeparti), Dansk Folkeparti og Radikale Venstre.
Af historiske årsager har vi gennem årene haft afgifter på mange og til tider uforklarlige ting.
Derfor har der været et behov for at rydde op.
Sidste år tog vi første skridt med Aftale om Erhvervs- og Iværksætterinitiativer.
Nu følger vi op med endnu en række initiativer, hvor vi fjerner flere bøvlede afgifter, vi forenkler afgiftsreglerne og gennemfører en række digitaliseringer.
Med 30 nye initiativer kan virksomhederne således se frem til færre administrative byrder og lavere afgifter.
Afgiftssaneringspakken er således et betydeligt bidrag til oprydning og forenkling af afgiftssystemet, og skønnes at reducere virksomhedernes administrative byrder med næsten 60 mio. kr. årligt.
Derudover gennemføres en lempelse af afgifterne, som også vil gøre det billigere at være borger og virksomhed i Danmark.
Som eksempel kan ejere af ca. 80.000 godkendte traktorer se frem til at slippe for at betale 61,85 kr. i vægtafgift, ligesom afgiften på visse vafler afskaffes.
Samtidig afskaffes en række afgifter, som ikke har nogen betydning længere.
Det gælder fx afgiften på snus, da det ikke er lovligt at sælge snus i detailbutikker.
Derudover fjernes afgiften på kaffeerstatning, som bliver brugt i et meget lille omfang i dag, ligesom bundgrænsen for spilafgift på varegevinster hæves, hvilket i praksis betyder, at den såkaldte bamseafgift fjernes.
 Samtidig forhøjes den såkaldte ølmoderationsordning, hvilket giver en afgiftslettelse til små ølbryggerier.
 Ud over initiativerne i afgiftssaneringspakken udmønter lovforslaget yderligere tre elementer, herunder afskaffelse af emballageafgift for pantbelagte emballager og indførelse af kvartalsvis afregning af spilafgift for spil i offentlige forlystelser.
 Forslaget om at afskaffe emballageafgiften for pantbelagte emballager er et delelement fra erhvervs- og iværksætteraftalen, mens forslaget om at indføre kvartalsvis afregning for spilafgift for spil i offentlige forlystelser er stillet af Virksomhedsforum for enklere regler.
 Lovforslaget foreslås at træde i kraft den 1. februar 2019 og have virkning fra henholdsvis den 1. januar, 1 april og 1. juli 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
