Nr BTL 20 Betænkning over Forslag til lov om ændring af lov om visse  

 forbrugeraftaler (Gennemførelse af EF-direktiv om forbrugerbeskyttelse i  

 forbindelse med aftaler indgået uden for fast forretningssted)   

 Nr L 20 1987-88, 1. samling Afgivet af Retsudvalget Afgivet: 19871210 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Udvalget har endvidere modtaget skriftlige henvendelser fra:
Butikshandelens Fællesråd, Danmarks Sparekasseforening, Den Danske Bankforening og Forbrugerrådet.
I et bilag til betænkningen er optrykt udvalgets spørgsmål og justitsministerens svar herpå.
Herefter indstiller et flertal (udvalget med undtagelse af Fremskridtspartiets medlem) lovforslaget til vedtagelse med de stillede ændringsforslag.
Flertallet vil ved 2. behandling af lovforslaget anmode om fornyet udvalgsbehandling med henblik på eventuelt at stille yderligere ændringsforslag til 3. behandling af lovforslaget.
Et mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
Ændringsforslag Af et flertal (S, KF, SF, V, RV og CD), tiltrådt af justitsministeren:
Til § 1 1) I den under nr. 1 foreslåede affattelse af § 5 affattes  

stk. 3, nr. 5, således:
»5) ved køb under omførsel af varer, som efter næringslovens § 12, stk. 1 og 2, og § 13 kan sælges ved omførsel, når købesummen ikke overstiger 400 kr.,».
 2) Nr. 2 affattes således:
 »2. § 6, stk. 2, affattes således:
» Stk. 2. Ved køb af varer samt ved de aftaler, som er nævnt i  

 § 5, stk. 2, regnes fristen dog først fra den dag, hvor forbrugeren har fået det købte eller den første levering i hænde.
Dette gælder dog ikke ved køb af varer, som skal fremstilles eller tilpasses efter køberens individuelle behov.«» 3) Efter nr. 2 indsættes som nyt nummer:
 » 01. I § 7, stk. 1, indsættes som 2. pkt.:
»I de tilfælde, der er nævnt i § 6, stk. 2, skal oplysningen dog gives ved overgivelsen af varen eller ved den første levering til forbrugeren.«» Bemærkninger Til nr. 1 Ændringsforslaget tilsigter at præcisere, at en aftale om køb af varer, som efter næringslovens § 12, stk. 1 og 2, og § 13 kan sælges ved omførsel, skal være indgået under en sådan omførsel for at være undtaget fra fortrydelsesretten.
Til nr. 2 Efter den gældende lovs § 6, stk. 1 og 2, regnes fortrydelsesfristen fra mødedatoen, hvis forbrugeren har haft lejlighed til at undersøge den købte vare eller en vare af tilsvarende art.
Er dette ikke tilfældet, regnes fristen først fra den dag, hvor forbrugeren har fået varen leveret.
Ændringsforslaget betyder, at fristen ved alle køb af varer - og ved abonnementer m.v., jf. lovforslagets § 5, stk. 2 - regnes fra den dag, hvor forbrugeren har fået det købte eller den første levering i hænde, uanset om forbrugeren har haft lejlighed til at undersøge det købte.
Herved sikres, at forbrugeren får et bedre grundlag for at udnytte fortrydelsesretten.
Hvis der er tale om køb af varer, som skal fremstilles eller tilpasses efter køberens individuelle behov, bør fristen dog regnes fra mødedatoen for at sikre, at den erhvervsdrivende vil være villig til at påbegynde tilvirkningen.
Ved aftaler om levering af en tjenesteydelse regnes fristen ligeledes fra mødedatoen efter den gældende lovs § 6, stk. 1.
Til nr. 3 Som følge af ændringsforslag nr. 2 vedrørende fristens begyndelsestidspunkt foreslås det, at oplysningen om fortrydelsesretten gives ved overgivelsen af varen eller ved den første levering til forbrugeren, idet oplysningen om fortrydelsesret bør gives på det tidspunklt, hvor fristen begynder at løbe.
Ole Espersen (S) Korneliusen (S) Torben Lund (S) Lissa Mathiasen (S) Erik.
B.
Smith (S) Ebba Strange (SF) nfmd.
Carsten Andersen (SF) Ingerlise Koefoed (SF) Hagen Hagensen (KF) fmd.
Grethe Fenger Møller (KF) Annelise Gotfredsen (KF) Helge Adam Møller (KF) Bjørn Elmquist (V) Elsebeth Kock-Petersen (V) Birgith Mogensen (CD) Pia Kjærsgaard (FP) Bernhard Baunsgaard (RV) Partierne KRF og FK havde ikke medlemmer i udvalget.
Bilag Udvalgets spørgsmål til justitsministeren og dennes besvarelse heraf Spørgsmål 1:
Der ønskes en uddybning af, i hvilke tilfælde undtagelsesbestemmelsen i den foreslåede affattelse af § 5, stk.
 3, vil kunne anvendes.
 Svar:
 Ad forslaget til § 5, stk. 3, nr. 1:
Bestemmelsen i § 5, stk. 3, nr. 1, svarer for så vidt angår køb til undtagelsen i den gældende lovs § 5, stk. 3, nr. 1.
Undtagelsesbestemmelsen er dog nu yderligere begrænset til kun at omfatte den vare, som forbrugerens anmodning vedrører, og en tjenesteydelse eller en vare, der er direkte forbundet med denne, jf. lovforslagets almindelige bemærkninger pkt. 3.3.
Hvis en forbruger under en personlig henvendelse i en fjernsynsforhandlers forretning anmoder forhandleren om at forevise nogle fjernsynsmodeller på forbrugerens bopæl, således at forbrugeren kan afgøre, hvilken model det skal være, kan forbrugeren ikke fortryde et køb af et fjernsyn.
Forbrugeren vil heller ikke kunne fortryde en eventuel anden vare og en tjenesteydelse, som er direkte forbundet med leveringen af fjernsynet, f.eks. købet af en nødvendig antenne og opsætningen heraf.
Dette svarer til gældende ret.
Hvis fjernsynsforhandleren derimod under besøget overtaler forbrugeren til at købe et nyt stereoanlæg, vil forbrugeren efter lovændringen kunne anvende fortrydelsesretten på dette køb, der ikke kan anses for direkte forbundet med købet af fjernsynet.
 Ad forslaget til § 5, stk. 3, nr. 2:
Bestemmelsen i lovforslagets § 5, stk. 3, nr. 2, svarer for så vidt angår de særlige løbende tjenesteydelser - vedligeholdelse af fast ejendom m.v. - ligeledes til den gældende lovs § 5, stk. 3, nr. 1.
 Ad forslaget til § 5, stk. 3, nr. 3:
Der findes ikke en tilsvarende undtagelsesbestemmelse i den gældende lov, idet den gældende lov ikke hjemler fortrydelsesret med hensyn til aftaler om tjenesteydelser bortset fra visse særlige løbende tjenesteydelser, jf. de almindelige bemærkninger til lovforslagets pkt. 3.4.
Undtagelsen i lovforslagets § 5, stk. 3, nr. 3, svarer imidlertid i princippet til undtagelsen i den gældende lovs § 5, stk. 3, nr. 1.
Som nævnt i lovforslagets bemærkninger er undtagelsesbestemmelsen i nr. 3 mere vidtgående end undtagelserne i nr. 1 og 2, idet undtagelsesadgangen i nr. 3 ikke alene omfatter anmodninger, der er fremsat af forbrugeren ved en personlig henvendelse til den erhvervsdrivende på dennes forretningssted, men undtagelsesbestemmelsen omfatter enhver form for anmodning fra forbrugeren, herunder også telefoniske og skriftlige anmodninger.
Undtagelsen i § 5, stk. 3, nr. 3, vil f.eks. omfatte et tilfælde, hvor forbrugeren telefonisk tilkalder en blikkenslager for, at denne skal undersøge, hvorfor forbrugeren »har vand i kælderen«.
Blikkenslageren konstaterer, at vandet kommer fra forbrugerens vaskemaskine, der er utæt, og forbrugeren og blikkenslageren aftaler herefter, at vaskemaskinen skal repareres.
Denne aftale kan forbrugeren ikke fortryde.
Hvis blikkenslageren i forbindelse med reparationen monterer en ny slange på vaskemaskinen, kan forbrugeren heller ikke fortryde købet af slangen, da denne er en vare, der er »direkte  

 forbundet« med udførelsen af reparationen.
Dette svarer til, hvad der gælder i dag.
Hvis blikkenslageren i stedet indgår aftale med forbrugeren om en helt ny vaskemaskine, vil forbrugeren kunne anvende fortrydelsesretten på købet af vaskemaskinen, jf.
 lovforslagets bemærkninger til § 5, stk. 3.
 Ad forslaget til § 5, stk. 3, nr. 4:
Som nævnt i lovforslagets bemærkninger til § 5, stk. 3, nr. 4 og 5, er undtagelsen i nr. 4 omfattet af den videre undtagelse i den gældende lovs § 5, stk. 3, nr. 3.
Som et tænkt eksempel på et tilfælde, der vil være omfattet af undtagelsen i forslaget til § 5, stk. 3, nr. 4, kan nævnes en forbrugers køb af fisk fra en fiskehandler, der med sit varesortiment i en varebil standser ved forbrugerens bopæl en bestemt dag hver uge.
Forbrugeren kan ikke fortryde dette køb.
 Ad forslaget til § 5, stk. 3, nr. 5:
Bestemmelsen i lovforslagets § 5, stk. 3, nr. 5, svarer til den gældende lovs § 5, stk. 3, nr. 3, men forslagets § 5, stk. 3, nr.
5, er i modsætning til den gældende bestemmelse begrænset til køb, hvor købesummen ikke overstiger 400 kr., jf. lovforslagets almindelige bemærkninger pkt. 3.6. og 3.7. Som følge af, at de varetyper - typisk husflidsprodukter og aviser - der kan sælges ved omførsel, ikke har stor værdi, får denne 400 kr.'s begrænsning ingen betydning i praksis.
 Ad forslaget til § 5, stk. 3, nr. 6, 7 og 8:
Som nævnt i lovforslagets bemærkninger til § 5, stk. 3, nr. 6, 7 og 8, er undtagelserne i overensstemmelse med gældende ret.
 Ad forslaget til § 5, stk. 3, nr. 9, 10 og 11:
Som nævnt i lovforslagets bemærkninger til bestemmelserne i § 5, stk. 3, nr. 9, 10 og 11, svarer de til den gældende lovs § 5, stk. 3, nr. 4, 5 og 6.
De foreslåede undtagelser gælder, i modsætning til de gældende bestemmelser, dog ikke hvis aftalen om købet er indgået under en udflugt til torvet m.v. arrangeret af den erhvervsdrivende, jf.
forslaget til § 5, stk. 4, og jf. lovforslagets almindelige bemærkninger pkt. 3.6.
 Spørgsmål 2:
Ministerens kommentarer udbedes til vedlagte artikler fra Jyllands-Posten fra den 2. og 22. oktober 1987, herunder ønskes det navnlig oplyst, om fortrydelsesretten i realiteten kan sættes ud af kraft ved at vente 8 dage med at fremsende varer, der er solgt ved en salgsdemonstration.
I givet fald bedes ministeren oplyse, hvorledes loven kan ændres, så fortrydelsesretten bevares.
 Svar:
Det fremgår af artiklerne, at det fra forbrugerside har været kritiseret, at lovforslaget ikke indeholder en regel om, at tidspunktet for fortrydelsesretten i alle tilfælde skal regnes fra modtagelsen af den købte vare.
Baggrunden for denne kritik synes især at være de særlige busindkøbsture, hvori der indgår salgsdemonstrationer af varer, som først fremsendes til forbrugeren efter udløbet af perioden for fortrydelsesretten.
Efter § 6, stk. 1 og 2, i lov om visse forbrugeraftaler regnes fristen fra mødedatoen, hvis forbrugeren har haft lejlighed til at undersøge den købte vare eller en vare af tilsvarende art.
Er dette ikke tilfældet, regnes fristen først fra den dag, hvor forbrugeren har fået varen leveret.
Udformningen af denne bestemmelse blev diskuteret i forbindelse med lovforslagets behandling.
Det anføres således i bemærkningerne (Folketingstidende 1976-77. Tillæg A, 1. samling sp. 2904-05), at der for forbrugerne ville være væsentlige fordele forbundet med en regel om, at fristen altid regnes fra dagen for overgivelsen af varen til køberen.
Heroverfor anføres det videre, at:
»væsentlige hensyn til sælgeren taler imidlertid imod en generel regel om, at fristen først regnes fra overgivelsen af varen.
En sådan regel ville være udtryk for, at sælgeren altid er forpligtet til at levere varen på prøve.
Dette ville bl.a. kunne medføre en væsentlig belastning for sælgeren på grund af omkostningerne og besværet ved forsendelse og tilbagetagelse, ny emballering m.v.
Efter en afvejning af disse modstående interesser foreslås som den almindelige regel (stk. 1 og stk. 2, 2. pkt.) en kompromisløsning, hvorefter fristen regnes fra dagen for mødet, såfremt køberen senest samtidig med dette har haft lejlighed til at undersøge det købte eller en vare af samme art, medens den, såfremt dette ikke er tilfældet, regnes fra den dag, hvor køberen har fået varen eller det første parti heraf i hænde.
Denne løsning forekommer naturlig under hensyn til, at der i lovens kapitel 4 foreslås regler om fortrydelsesret ved postordresalg, idet disse regler netop som baggrund har, at køberen ikke har haft lejlighed til at undersøge varen.« Den gennemførte regel er således udtryk for en afvejning af forskellige hensyn.
Har en forbruger under en busudflugt haft lejlighed til at undersøge varen, og er forbrugeren blevet underrettet om fortrydelsesretten, vil fortrydelsesretten begynde at løbe fra mødedagen, og sendes den købte vare først frem efter udløbet heraf, kan forbrugeren således ikke påberåbe sig fortrydelsesretten.
En regel om, at fortrydelsesretten altid skal regnes fra modtagelsen af varen, synes især at kunne få en uhensigtsmæssig indvirkning på salg af f.eks. tæpper og gardiner, som skal tilvirkes efter køberens individuelle behov.
Efter de gældende regler er der ikke fortrydelsesret ved sådanne bestillingskøb, men på grund af direktivets krav er denne undtagelse ikke opretholdt i lovforslaget.
Finder Retsudvalget, at den afvejning, der ligger til grund for den gældende regel, ikke længere bør opretholdes, har Justitsministeriet ikke noget imod at foreslå en ændring af reglen, således at fortrydelsesretten i alle tilfælde skal regnes fra modtagelsen af varerne, eventuelt således, at fortrydelsesretten ved bestillingskøb regnes fra mødedatoen.
 Spørgsmål 3:
Ministerens kommentarer udbedes til henvendelserne fra Den Danske Bankforening og Danmarks Sparekasseforening, L 20 - bilag 4 og 7.
 Svar:
Det er foreningernes ønske, at henvendelser fra pengeinstitutter vedrørende salg af pensionsopsparingsprodukter omfattet af pensionsbeskatningsloven skal undtages fra forbudet i lovens § 2 mod uanmodet personlig eller telefonisk henvendelse til en forbruger på dennes bopæl m.v.
Foreningerne henviser til, at tegning af forsikringer er undtaget fra forbudet, jf. § 2, stk. 2, nr. 4, og til, at dette medfører en konkurrencemæssig skævhed i forholdet mellem pengeinstitutter og forsikringsselskaber.
Undtagelsen i § 2, stk. 2, nr. 4, omfatter en hvilken som helst tegning af forsikring, uanset hvilken type institution aftalen er indgået med.
Baggrunden for den gældende undtagelse, som blev indføjet i loven i forbindelse med Folketingets behandling af lovforslaget, var, at et flertal af ordførerne ikke kunne støtte et forbud mod dørsalg af forsikringer, jf. bemærkningerne til lovforslaget ved genfremsættelsen, FT 1977-78, tillæg A, sp. 749.
Der var under 1. behandling i Folketinget bred enighed om, at væsentlige sociale hensyn talte for en undtagelse for dette område, idet et forbud antagelig ville medføre, at en del private ikke ville få tegnet de nødvendige forsikringer, f.eks. indbo- og ansvarsforsikringer.
Som anført i bemærkningerne til den gældende lov a.st. sp. 748, kunne det endvidere til støtte for undtagelsen anføres, at der ikke var konstateret misbrug af adgangen til uanmodet henvendelse på forsikringsområdet, og at forsikringsbehovet i modsætning til behovet for varer og de fleste andre tjenesteydelser ikke fremtræder med umiddelbar klarhed for forbrugeren, som ikke føler en øjeblikkelig tilfredsstillelse ved, at behovet bliver opfyldt.
Hertil kommer, at forsikringsydelser traditionelt er blevet solgt ved henvendelser til forbrugeren på dennes bopæl, og at det i visse tilfælde kan være hensigtsmæssigt, at assurandøren får lejlighed til at besøge forbrugerens bopæl f.eks. for at danne sig et indtryk af indboets værdi i forbindelse med tegning af en indboforsikring.
Hvis retsudvalget imidlertid finder, at der i dag er tilsvarende hensyn, som kan begrunde en undtagelse for pengeinstitutters salg af pensionsopsparingsprodukter, eller at konkurrencemæssige hensyn nødvendiggør dette, har Justitsministeriet ikke noget imod at foreslå en ændring af reglen, således at også disse tilfælde undtages.
 Spørgsmål 4:
Ministerens kommentar udbedes til henvendelsen fra Forbrugerrådet (L 20 - bilag 11).
 Svar:
Som det fremgår af Forbrugerrådets skrivelse, ønsker Forbrugerrådet, at fortrydelsesretten udvides i forhold til gældende ret og i videre omfang, end det er påkrævet til opfyldelse af EF-direktivet.
1.a.
Forbrugerrådet foreslår, at »aftale om køb af vare eller om tjenesteydelse« i lovforslagets § 5, stk. 1, ændres til »forbrugeraftale«.
Efter Justitsministeriets opfattelse er det en fordel at anvende begreberne »køb af vare« og »tjenesteydelse« allerede  

 i hovedreglen i § 5, stk. 1, når det er nødvendigt at skelne mellem disse i undtagelserne i lovforslagets § 5, stk. 3, nr. 1 og 3, og i andre bestemmelser, f.eks. i lovforslagets og Forbrugerrådets forslag til § 8. Forbrugerrådet synes således ikke at have undgået brugen af begrebet »tjenesteydelse«.
b.
Justitsministeriet er enig i, at det følger af en streng sproglig forståelse af hovedreglen i lovforslagets § 5, stk. 1, at der ikke er fortrydelsesret ved aftaler om salg af fast ejendom, idet dette ikke vil være »køb af vare«.
Justitsministeriet har imidlertid fundet det hensigtsmæssigt at præcisere dette i undtagelsen i lovforslagets § 5, stk. 3, nr. 6, for at undgå modsætningsslutninger fra den undtagelse, der ellers alene skulle beskrives som en aftale om opførelse eller udlejning af fast ejendom.
c.
Efter Forbrugerrådets forslag skal det ikke nævnes udtrykkeligt, at forbrugeren har fortrydelsesret ved aftale om tegning af abonnement på aviser, ugeblade og tidsskrifter eller løbende bogudgivelser af ikke forud fastlagt omfang, således som det er tilfældet i lovforslagets § 5, stk. 2.
Justitsministeriet finder, at fortrydelsesretten er særlig aktuel ved de nævnte typer af aftaler, og henset hertil, samt henset til at det vil kunne volde vanskelighed at henføre disse særegne aftaler til enten »køb af vare« eller  

 »tjenesteydelse«, har Justitsministeriet fundet, at det på samme måde som i den gældende lov udtrykkeligt bør præciseres, at der er fortrydelsesret ved disse former for aftaler.
Efter Justitsministeriets opfattelse er det vanskeligt at gennemskue, at »forbrugeraftaler« omfatter både køb af varer, aftaler om tjenesteydelser og aftaler om tegning af abonnement på aviser, ugeblade og tidsskrifter eller løbende bogudgivelser af ikke forud fastlagt omfang.
Justitsministeriet foretrækker derfor den foreliggende udformning af lovforslagets § 5, stk. 1 og stk.
 2.
2. Forbrugerrådets forslag til affattelsen af § 5, stk. 2, nr. 2, svarer til lovforslagets § 5, stk. 3, nr. 4, dog med en sproglig ændring.
Lovforslagets formulering svarer til formuleringen i direktivets artikel 3, stk. 2, litra b.
Justitsministeriet finder ikke, at der er anledning til at fravige direktivets formulering.
3. Ifølge skrivelsen skal Forbrugerrådets forslag til § 5, stk. 2, nr. 3, sammenholdt med Forbrugerrådets forslag til § 8, stk. 5, i det væsentlige medføre samme resultat som lovforslagets § 5, stk.
 3, nr. 1-3.
Med hensyn til baggrunden for disse bestemmelser i lovforslaget henvises til lovforslagets almindelige bemærkninger pkt. 3.4.
samt Justitsministeriets besvarelse af Retsudvalgets spørgsmål nr. 1 (L 20 - bilag 6).
Efter Forbrugerrådets forslag har forbrugeren fortrydelsesret, hvis forbrugeren telefonisk har tilkaldt en reparatør, der skal foretage en reparation på forbrugerens bopæl.
Fortrydelsesretten vil efter § 6, stk. 1, kunne gøres gældende indtil ugedagen efter aftalens indgåelse.
Det følger dog af Forbrugerrådets forslag til § 8, stk. 5, at forbrugeren altid skal betale vederlag for den udførte reparation.
Efter Justitsministeriets opfattelse må det forekomme forbrugeren svært at forstå, at loven angiver, at der er 8 dages fortrydelsesret i disse situationer, men at forbrugeren alligevel skal betale det aftalte vederlag for den udførte reparation.
Justitsministeriet finder i øvrigt ikke, at der i tilfælde, hvor forbrugeren selv telefonisk tilkalder en erhvervsdrivende for at få en bestemt tjenesteydelse, kan antages at være et sagligt behov for fortrydelsesret.
Efter Forbrugerrådets forslag skal undtagelsen kun gælde ved den erhvervsdrivendes besøg på forbrugerens bopæl.
Justitsministeriet finder, at de hensyn, der ligger bag undtagelsen, tillige gør sig gældende ved den erhvervsdrivendes besøg hos en anden forbruger eller på forbrugerens arbejdsplads, jf. lovforslagets § 5, stk.
 3, nr. 1-3.
Justitsministeriet har selv overvejet at anvende begrebet  

 »ydelse« i stedet for det noget tungere »vare eller tjenesteydelse«,  

 således som Forbrugerrådet foreslår.
Når Justitsministeriet er endt med at foreslå »og en tjenesteydelse eller en vare« i stk. 3, nr. 1, og »og en vare eller en tjenesteydelse« i stk. 3, nr. 3, skyldes det ønsket om i selve lovteksten at præcisere, at der i tilknytning til en henvendelse om en vare kan leveres en anden vare, der er direkte forbundet med denne, medens det ikke skal være muligt at levere en vare i stedet for en anmodet tjenesteydelse.
Det er navnlig Forbrugerrådet, der i skrivelse af 22. juni 1987 til Justitsministeriet har fremhævet betydningen heraf.
4. Forbrugerrådets forslag til § 5, stk. 2, nr. 4, svarer i det væsentligste til lovforslagets § 5, stk. 3, nr. 9, sammenholdt med § 5, stk. 4.
Justitsministeriet finder det tvivlsomt, om det er lettere for læseren af lovteksten at udlede det resultat, at der er fortrydelsesret, af undtagelsens undtagelse i Rådets forslag (».
. . forudsat . . .«) end af lovforslaget, hvor bestemmelsen er formuleret i et selvstændigt stykke (»Forbrugeren har dog fortrydelsesret . . .«).
5. Forbrugerrådets forslag til § 5, stk. 2, nr. 5, svarer til lovforslagets § 5, stk. 3, nr. 5. Forbrugerrådet har dog præciseret, at aftalen skal være indgået under omførslen.
Formuleringen af lovforslagets bestemmelse svarer til den gældende formulering af § 5, stk. 3, nr. 3. På baggrund af, at stk. 3, nr.
5, er en undtagelse fra reglen i stk. 1 om aftaler, der indgås under et møde med den erhvervsdrivende uden for dennes faste forretningssted, er det ikke Justitsministeriets opfattelse, at den nugældende formulering kan have givet anledning til tvivl.
Forbrugerrådets formulering er imidlertid mere præcis end den gældende formulering.
Hvis Retsudvalget ønsker det, har Justitsministeriet intet imod at fremsætte et ændringsforslag herom.
6. Efter Forbrugerrådets forslag skal der være fortrydelsesret ved forsikringsaftaler, idet man bl.a. henviser til, at de forbrugerhensyn, som betinger den almindelige regel om fortrydelsesret, også gør sig gældende ved forsikringsaftaler.
EF-Kommissionen undersøger for tiden i forbindelse med et generelt arbejde vedrørende forsikringsaftaler, om der er grund til at udarbejde særlige bestemmelser om fortrydelsesret ved forsikringsaftaler, der indgås ved dørsalg eller på anden måde.
Justitsministeriet finder, at en nærmere overvejelse af dette spørgsmål bør afvente arbejdet i EF, og der er derfor medtaget en undtagelse for forsikringsaftaler i lovforslagets § 5, stk. 3, nr. 7, i overensstemmelse med bestemmelsen i direktivets art. 3, stk. 2, d).
Hertil kommer, at der vil blive indført fortrydelsesret i tilfælde, hvor forbrugeren selv har tilkaldt forsikringsselskabet, f.eks.
 telefonisk.
Dette vil formentlig kunne få betydning for indgåelse af forsikringsaftaler, hvor forbrugeren ønsker, at forsikringsdækningen skal indtræde allerede fra begæringens indgivelse.
7. Efter Forbrugerrådets forslag skal der indføres fortrydelsesret ved aftaler om værdipapirer og kontantkøb på købestævner, markeder, udstillinger m.v.
Som anført i bemærkningerne til lovforslagets § 5, stk. 3, nr. 8 og nr. 10, svarer disse bestemmelser til gældende ret.
Efter Justitsministeriets opfattelse har der ikke i praksis vist sig at være behov for at indføre fortrydelsesret i disse tilfælde.
Under høringen over lovforslaget har Det Danske Handelskammer i øvrigt foreslået, at undtagelsen i lovforslagets § 5, stk. 3, nr.
10, tværtimod bør udvides, således at køb på udstillinger generelt undtages fra fortrydelsesretten.
Handelskammeret har henvist til, at der på udstillinger ofte vil være et stort udbud af varer af samme art, således at forbrugeren har mulighed for at sammenligne pris og kvalitet, og til, at det er forbrugeren selv, der beslutter sig for at besøge en udstilling.
8. Som nævnt i Justitsministeriets besvarelse af Retsudvalgets spørgsmål nr. 2 (L 20 - bilag 10) har Justitsministeriet ikke noget imod, at der gennemføres en ændring af reglen i § 6, stk.
2, således at fortrydelsesretten i alle tilfælde skal regnes fra modtagelsen af varerne, dog at fortrydelsesretten ved bestillingskøb først regnes fra mødedatoen, hvis Retsudvalget finder, at den afvejning, der ligger til grund for den gældende regel, ikke længere bør opretholdes.
Som anført ovenfor under punkt 6 finder Justitsministeriet dog ikke, at der for tiden bør gennemføres fortrydelsesret for så vidt angår forsikringsaftaler.
9. Forbrugerrådets forslag til § 8, stk. 4, svarer til lovforslagets ændring af § 8, stk. 4, dog er der i Rådets forslag tilføjet »leje af løsøre«.
Justitsministeriet finder, at leje af løsøre er omfattet af begrebet tjenesteydelse, hvorfor Justitsministeriet finder, at tilføjelsen må anses for overflødig.
 10. Som anført ovenfor til Forbrugerrådets affattelse af § 5, stk.
2, nr. 3, finder Justitsministeriet, at det vil være uforståeligt for forbrugeren, at det i loven fastslås, at forbrugeren har fortrydelsesret ved enkeltstående tjenesteydelser, men at der på den anden side skal betales vederlag for ydelsen.
 Derudover finder Justitsministeriet, at Rådets forslag til § 8, stk.
5, i praksis vil kunne give anledning til tvister, navnlig i tilfælde, hvor værdien af en delvis udført tjenesteydelse skal ansættes, for at den rette andel af vederlaget kan fastsættes.
11. Efter Forbrugerrådets forslag til § 1, stk. 4, skal reglerne om forbud mod uanmodet henvendelse og fortrydelsesret ved aftaler indgået uden for fast forretningssted også finde anvendelse i en situation, hvor der indgås aftale om en tjenesteydelse mellem to private, og den der leverer tjenesteydelsen repræsenteres af en erhvervsdrivende.
I bemærkningerne til den gældende § 1, stk. 4, (FT 1977-78, Tillæg A, sp. 741) er anført: »Stk. 4 omfatter ikke aftaler om tjenesteydelser, idet de situationer, der tænkes på i stk. 3, næppe forekommer ved sådanne aftaler.« (Henvisningen til stk. 3 skal rettelig være til stk. 2).
Justitsministeriet bekendt indgås der heller ikke i dag aftaler af betydning for lovens anvendelsesområde, hvor en privat skal udføre en tjenesteydelse for en anden privat, og hvor aftalen indgås gennem en professionel mellemmand, hvorfor den af Rådet foreslåede ændring findes at være overflødig.
12. Spørgsmålet om adgangen til uanmodet henvendelse om bestilling af bøger blev indgående drøftet i forbindelse med lovens behandling i 1978. Justitsministeriet er ikke bekendt med, at undtagelsen har givet anledning til misbrug eller lignende.
13. Forbrugerrådet foreslår, at området for fortrydelsesretten efter lovens kapitel 4 udvides til andre former for »fjernsalg« end postordresalg.
Det foreslås bl.a., at reglerne om postordresalg også skal omfatte salgsaftaler, der indgås ved hjælp af et læsbart medie.
Justitsministeriet er enig i, at der vil opstå nye former for tilbud og indgåelse af aftaler i forbindelse med brug af de elektroniske medier, og at der derfor kan blive behov for at justere de almindelige aftaleretlige regler og også reglerne om fortrydelsesret.
Justitsministeriet finder imidlertid, at udformningen af den nærmere regulering bør vente, til der i praksis foreligger erfaringer med de pågældende aftaleformer.
Forbrugerrådet foreslår endvidere, at der bør indføres fortrydelsesret for medlemmer af bog- og pladeklubber, der bestiller eller efter aftaler løbende modtager bøger m.v., således at fortrydelsesretten kan gøres gældende efter modtagelsen af hver bog.
Efter den gældende lov falder bogklubber uden for begrebet postordresalg, men der består efter § 14, stk. 2, en adgang til at opsige sådanne aftaler med 3 måneders varsel.
Justitsministeriet har ikke det fornødne grundlag for at kunne afgøre, om der er et reelt behov for at indføre fortrydelsesret i forbindelse med modtagelse af bøger og grammofonplader som led i et medlemskab af en bog- eller pladeklub.
Det er imidlertid nærliggende at antage, at gennemførelsen af en sådan regulering på en ikke uvæsentlig måde vil kunne gribe ind i disse udbredte måder at distribuere bøger og plader på.
 Spørgsmål 5:
Ministerens kommentar udbedes til henvendelsen fra Butikshandelens Fællesråd (L 20 - bilag 13).
 Svar:
Butikshandelens Fællesråd finder, at det er betænkeligt, at tjenesteydelser skal omfattes af fortrydelsesretten.
Man peger i denne forbindelse på, at det i praksis kan være vanskeligt at sondre mellem hovedreglen og undtagelserne vedrørende fortrydelsesret ved tjenesteydelser, at det er betænkeligt, at fortrydelsesretten kan gøres gældende, selv om udførelsen af ydelsen er påbegyndt eller afsluttet, og at der ikke vil kunne kræves vederlag herfor.
Endvidere beklager Butikshandelens Fællesråd, at bestemmelserne i den gældende lovs § 5, stk. 3, nr. 2, 4 og 5, ikke kan opretholdes.
Efter Justitsministeriets opfattelse er de forhold, som nævnes i henvendelsen, en følge af bestemmelserne i EF-direktivet, navnlig at direktivet som anført i lovforslagets almindelige bemærkninger pkt. 3.4. forpligter til, at aftaler om alle former for tjenesteydelser som udgangspunkt skal være omfattet af reglerne om fortrydelsesret.
Undtagelserne i den gældende lovs § 5, stk. 3, nr. 4 og 5, om køb af varer, som lovligt kan sælges på torve m.m. og køb på købestævner og udstillinger, hvis salgsgenstand og købesum udveksles samtidig, opretholdes, i det omfang købet ikke sker i tilknytning til en udflugt arrangeret af den pågældende erhvervsdrivende, jf.
lovforslagets almindelige bemærkninger pkt. 3.6. og bemærkningerne til § 5, stk. 3, nr. 9-11, og stk. 4.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Udvalget har modtaget mundtlige og/eller skriftlige henvendelser fra:
Assurandør-Societetet, Centralforeningen for Danske Assurandører, Den Danske Forlæggerforening, Funktionærernes og Tjenestemændenes Fællesråd og Lohses Forlag.
I et bilag til tillægsbetænkningen er optrykt de spørgsmål, udvalget stillede til justitsministeren, efter at betænkning over lovforslaget var afgivet tillige med justitsministerens svar herpå.
Herefter indstiller et flertal (Socialdemokratiets, Socialistisk Folkepartis og Det Radikale Venstres medlemmer af udvalget) lovforslaget til vedtagelse med de stillede ændringsforslag.
Et mindretal (Det Konservative Folkepartis, Venstres og Centrum-Demokraternes medlemmer af udvalget) indstiller lovforslaget til vedtagelse i den affattelse, hvori det foreligger efter 2. behandling.
Et andet mindretal (Fremskridtspartiets medlem af udvalget) indstiller lovforslaget til forkastelse.
Ændringsforslag Af et flertal (S, SF og RV):
Til § 1 1) Før nr. 1 indsættes som nyt nummer:
»01. I lovens titel ændres ordet »postordresalg« til:  

 »fjernsalg«.' 2) I den under nr. 1 foreslåede affattelse af § 5 udgår  

stk. 3, nr.
 7.
 Nr. 8-11 bliver herefter nr. 7-10.
3) I den under nr. 2 foreslåede affattelse af § 6, stk. 2,  

 indsættes efter »Ved køb af varer« ordene: », ved  

 forsikringsaftaler«, og efter »det købte« indsættes: »,  

 forsikringsbetingelserne«.
4) I det under nr. 3 foreslåede nye 2. pkt. i § 7, stk.  

 1, indsættes efter »overgivelsen af varen« ordene: »eller forsikringsbetingelserne«.
 5) Efter nr. 4 indsættes som nye numre:
 »02. Overskriften til kapitel 4 affattes således:
 »Fortrydelsesret ved fjernsalg«.
 03. § 10, stk. 1, affattes således:
»Som fjernsalg betegnes aftale om salg af varer, ifølge hvilken varen skal sendes til køberen, når sælgeren i katalog, brochure, annoncer eller ved andet læsbart medie har tilbudt at sende varen efter bestilling afgivet pr. telefon, brev eller andet læsbart medie, og køberen har afgivet bestilling på denne måde.
Reglerne om fjernsalg finder tilsvarende anvendelse ved bestilling af varer, tegning af abonnement eller forsikring, afgivet under eller i forbindelse med den erhvervsdrivendes telefoniske henvendelse til forbrugeren uden dennes forudgående anmodning.« 04. I § 10, stk. 2, ændres »postordresalg« til:  

 »fjernsalg«.
 05. § 11, stk. 1, 1. pkt., affattes således:
»Vil køberen efter køb af varer, jf. § 10, stk. 1, bruge fortrydelsesretten, skal han senest ugedagen efter, at han har fået varen eller det første parti heraf i hænde, tilbagesende eller tilbagegive det modtagne til sælgeren.« 06. Efter § 12 indsættes som ny paragraf:
»§ 12 a.
Vil forbrugeren efter tegning af abonnement eller forsikring, jf. § 10, stk. 1, 2. pkt., bruge fortrydelsesretten, skal han underrette den erhvervsdrivende herom senest ugedagen efter, at han har fået forsikringsbetingelserne, abonnementsaftalen eller den første levering i hænde. § 6, stk.
3-4, § 8, stk. 4, og § 9 finder tilsvarende anvendelse.« 07. I § 13 indsættes efter stk. 1 som nyt stykke:
 »Stk. 2. Ved tegning af abonnement eller forsikring, jf. § 10, stk.
1, 2. pkt., skal sælgeren senest 3 dage efter den telefoniske bestilling til køberen fremsende en skriftlig bekræftelse af aftalen og tydelig oplysning om fortrydelsesretten.« Stk. 2-3 bliver herefter stk. 3-4.
08. I § 13, stk. 2, der bliver stk. 3, ændres »stk. 1«  

 til: »stk. 1 eller stk. 2«.' Bemærkninger Til nr. 1 Ændringsforslaget er en konsekvens af ændringsforslag nr. 5.
Til nr. 2 Efter forslagsstillernes opfattelse bør der ske en fjernelse af § 5, stk. 3, nr. 7, således at fortrydelsesretten også gælder ved forsikringsaftaler indgået uden for fast forretningssted.
Til nr. 3 og 4 Ændringsforslagene er en konsekvens af ændringsforslag nr. 2.
Til nr. 5 Ved de foreslåede ændringer af lovens kapitel 4 udvides begrebet postordresalg og den fortrydelsesret, der er knyttet hertil, til også at omfatte tilbud og indgåelse af aftaler foretaget ved brug af elektroniske medier.
Endvidere udstrækkes fortrydelsesretten til også at gælde bestillinger m.v. afgivet i forbindelse med lovlige uanmodede telefoniske henvendelser.
På den baggrund foreslås begrebet postordresalg ændret til fjernsalg.
Ændringsforslaget indebærer ikke nogen ændringer for så vidt angår salg af bøger via bogklubber m.v.
Ole Espersen (S) Korneliusen (S) Torben Lund (S) Lissa Mathiasen (S) Erik B.
Smith (S) Ebba Strange (SF) nfmd.
Carsten Andersen (SF) Ingerlise Koefoed (SF) Hagen Hagensen (KF) fmd.
Grethe Fenger Møller (KF) Annelise Gotfredsen (KF) Helge Adam Møller (KF) Bjørn Elmquist (V) Elsebeth Kock-Petersen (V) Birgith Mogensen (CD) Pia Kjærsgaard (FP) Bernhard Baunsgaard (RV) Partierne KRF og FK havde ikke medlemmer i udvalget.
Bilag Udvalgets spørgsmål til justitsministeren og dennes besvarelse heraf Spørgsmål 6:
Ministerens kommentarer udbedes til ændringsforslag nr. 1, 2 og 6 i 3. udkast til betænkning over L 20 (L 20 - bilag 18).
 Svar:
Til nr. 1 Det foreslås, at der ikke skal være adgang til at rette uanmodet henvendelse til forbrugeren vedrørende bestilling af bøger.
Det fremgår af bemærkningerne til ændringsforslaget, at forslagsstillerne ikke mener, at der er tilstrækkelig grund til at undtage henvendelser vedrørende bestilling af bøger fra forbudet i lovens § 2, stk. 1, mod uanmodet henvendelse på bopælen m.v.
Den danske Forlæggerforening har telefonisk oplyst, at et sådant salg i dag i det væsentlige alene foregår i forbindelse med salg af kristelig litteratur især i Jylland, hvor halvdelen af et mindre forlags omsætning indtjenes via kolportagevirksomhed.
Det vil herunder tillige stadig være aktuelt at opretholde adgangen hertil ved udgivelser af meget omfattende værker som f.eks. et nyt »Salmonsens leksikon« eller lignende.
Justitsministeriet er ikke bekendt med, at undtagelsen har givet anledning til misbrug eller lignende.
Det foreslås endvidere, at salg af forsikringer ved såvel personlige som telefoniske henvendelser til forbrugeren skal være forbudt.
Assurandør-Societetet har over for Justitsministeriet oplyst, at en del forsikringsselskaber i høj grad bygger på decentrale assurandører, og Societetet bekendt sker der også i et vist omfang personlig og telefonisk henvendelse til forbrugerne.
Ifølge bemærkningerne til ændringsforslaget mener forslagsstillerne ikke, at der er tilstrækkelig grund til at undtage henvendelser vedrørende tegning af forsikringer fra forbudet i lovens § 2, stk. 1, mod uanmodet henvendelse på bopælen m.v.
Som anført i Justitsministeriets besvarelse af Retsudvalgets spørgsmål nr. 3 (L 20 - bilag 10) var baggrunden for den gældende undtagelse i § 2, stk. 2, nr. 4, at et flertal af ordførerne ikke kunne støtte et forbud mod dørsalg af forsikringer, jf.
bemærkningerne til lovforslaget ved genfremsættelsen, FT 1977-78, Tillæg A, sp. 749. Der var under 1. behandling i Folketinget bred enighed om, at væsentlige sociale hensyn talte for en undtagelse for dette område, idet et forbud antagelig ville medføre, at en del private ikke ville få tegnet de nødvendige forsikringer, f.eks. indbo- og ansvarsforsikringer.
Som anført i bemærkningerne til den gældende lov samme sted sp. 748, kunne det endvidere til støtte for undtagelsen anføres, at der ikke var konstateret misbrug af adgangen til uanmodet henvendelse på forsikringsområdet, og at forsikringsbehovet i modsætning til behovet for varer og de fleste andre tjenesteydelser ikke fremtræder med umiddelbar klarhed for forbrugeren, som ikke føler en øjeblikkelig tilfredsstillelse ved, at behovet bliver opfyldt.
Hertil kommer, at forsikringsydelser traditionelt er blevet solgt ved henvendelser til forbrugeren på dennes bopæl, og at det i visse tilfælde kan være hensigtsmæssigt, at assurandøren får lejlighed til at besøge forbrugerens bopæl f.eks. for at danne sig et indtryk af indboets værdi i forbindelse med tegning af en indboforsikring.
Gennemføres ændringsforslaget vedrørende § 2, stk. 2, nr. 4, vil det efter Justitsministeriets opfattelse være nødvendigt at foretage konsekvensændringer i forslagene til lovforslagets nummer 04, 07 og 08, jf.
Justitsministeriets nedennævnte besvarelse af spørgsmål nr. 7.
Til nr. 2 Såfremt ændringsforslag nr. 1 ikke gennemføres, foreslås det, at der gives fortrydelsesret ved forsikringsaftaler indgået uden for fast forretningssted.
Om dette spørgsmål har Justitsministeriet udtalt følgende i besvarelsen af Retsudvalgets spørgsmål nr. 4 (L 20 - bilag 15):
»EF-Kommissionen undersøger for tiden i forbindelse med et generelt arbejde vedrørende forsikringsaftaler, om der er grund til at udarbejde særlige bestemmelser om fortrydelsesret ved forsikringsaftaler, der indgås ved dørsalg eller på anden måde.
Justitsministeriet finder, at en nærmere overvejelse af dette spørgsmål bør afvente arbejdet i EF, og der er derfor medtaget en undtagelse for forsikringsaftaler i lovforslagets § 5, stk. 3, nr. 7, i overensstemmelse med bestemmelsen i direktivets artikel 3, stk. 2, d)».
Såfremt ændringsforslag nr. 2 gennemføres, bør det fastlægges, hvornår fortrydelsesfristen for forsikringsaftaler begynder at løbe, og hvornår der bør gives oplysning om fortrydelsesretten.
En gennemførelse af ændringsforslag nr. 2 vil således formentlig betyde, at der bør ændres i ændringsforslag nr. 4 og nr. 5, jf.
affattelsen af § 6, stk. 2, og § 7, stk. 1, i Forbrugerrådets henvendelse til Retsudvalget (L 20 - bilag 11) side 5 og 6.
Til nr. 6 Det foreslås, at reglerne om postordresalg erstattes af regler om »fjernsalg«.
Såfremt ændringen gennemføres, bør ordet »postordresalg« i lovens undertitel ændres til  

 »fjernsalg«.
Hovedparten af de salgsmetoder, som er omfattet af den foreslåede regels første led, er allerede omfattet af de gældende regler om postordresalg.
Det er derfor tvivlsomt, om forslaget giver fortrydelsesret i videre omfang for så vidt angår sådanne fjernsalg, end tilfældet er efter gældende ret.
I Justitsministeriets besvarelse af Retsudvalgets spørgsmål nr. 4 (L 20 - bilag 15) har Justitsministeriet udtalt følgende om problemet:
»Justitsministeriet er enig i, at der vil opstå nye former for tilbud og indgåelse af aftaler i forbindelse med brug af de elektroniske medier, og at der derfor kan blive behov for at justere de almindelige aftaleretlige regler og også reglerne om fortrydelsesret.
Justitsministeriet finder imidlertid, at udformningen af den nærmere regulering bør vente, til der i praksis foreligger erfaringer med de pågældende aftaleformer«.
Der foreslås endvidere en særlig regel specielt af betydning for bog- og pladeklubsalg, idet der indføres fortrydelsesret efter modtagelsen af hver bog/plade.
Efter den gældende lov falder bog- og pladeklubber uden for begrebet postordresalg.
 Justitsministeriet har i besvarelsen af Retsudvalgets spørgsmål nr.
4 (L 20 - bilag 15) givet udtryk for, at gennemførelsen af en sådan regulering må antages at få væsentlig betydning for disse udbredte måder at distribuere bøger og plader på.
Den danske Forlæggerforening har telefonisk over for Justitsministeriet oplyst, at man er enig i denne vurdering.
Den foreslåede bestemmelse om fjernsalg indeholder endelig en regel, der gennemfører en generel fortrydelsesret for alle aftaler, der er indgået i forbindelse med telefoniske henvendelser, i det omfang dette lovligt kan finde sted.
Det er en udvidelse af det samlede område for fortrydelsesretten, idet de gældende regler i denne sammenhæng kun giver adgang til fortrydelsesret, når den erhvervsdrivende personligt har henvendt sig på bopælen.
Baggrunden herfor er ifølge forarbejderne til den gældende lov, at det navnlig er i denne situation, at forbrugeren kan føle sig overrumplet, jf.
FT 1977-78, Tillæg A, sp. 752.
Som eksempel på tilfælde, der vil være omfattet af den foreslåede udvidelse af fortrydelsesretten, kan nævnes, at et meget stort antal avisabonnementer tegnes i tilslutning til uanmodede telefoniske henvendelser fra bladhusene.
Det bør vel i øvrigt nærmere præciseres, hvad der menes med »i forbindelse med«.
Finder Retsudvalget, at bestemmelsen om fjernsalg bør gennemføres, skal Justitsministeriet pege på følgende forhold i de øvrige ændringsforslag, der er en konsekvens af bestemmelsen om fjernsalg:
I forslaget til lovforslagets nr. 07 bør der formentlig henvises  

 til § 10, stk. 1, 2. pkt.
Formuleringen af § 12 a synes ikke at tage højde for tegning af abonnement, der omfatter redningstjeneste eller sygetransport, jf. den gældende lovs § 2, stk. 2, nr. 5, idet der ved en sådan aftale ikke er tale om, at forbrugeren får »forsikringsbetingelserne eller den første levering i hænde«.
Efter Justitsministeriets opfattelse bør der ikke i § 12 a fastsættes, at § 6, stk. 5, finder tilsvarende anvendelse.
Den gældende lovs § 6, stk. 5, henviser til § 1, stk. 4, som alene handler om aftaler om køb.
De aftaler, der er omfattet af forslaget til § 12 a, er ikke aftaler om køb.
Det må i øvrigt antages, at der ikke indgås aftaler af betydning mellem to private om tegning af abonnement eller forsikring, hvor aftalen indgås gennem en professionel mellemmand.
 Spørgsmål 7:
Ministeren bedes oplyse, hvorledes ændringsforslag nr. 6 skal affattes, såfremt bogklubber ikke skal være omfattet af fortrydelsesret ved fjernsalg.
 Svar:
Såfremt der ikke skal være fortrydelsesret ved bogklubsalg efter modtagelsen af hver bog, bør følgende sætning formentlig udgå af forslaget til affattelsen af § 10, stk. 1, i forslaget til lovforslagets nr. 04:
»eller ved forudgående aftale med sælgeren har tiltrådt, at varen skal sendes til køberen, hvis den ikke afbestilles.« Ændringen medfører, at der heller ikke indføres fortrydelsesret ved salg af andre typer varer, som sælges på samme måde som bøger i bogklubber, f.eks. plader.
 Spørgsmål 8:
Ministeren bedes oplyse, hvorledes ændringsforslag nr. 6 skal udformes, hvis man forudsætter en vedtagelse af ændringsforslag nr. 1.
 Svar:
Hvis ændringsforslag nr. 1 vedtages, bør der efter Justitsministeriets opfattelse foretages følgende ændringer:
 Ad forslaget til nr. 04:
 § 10, stk. 1, 2. pkt., affattes således:
»Reglerne om fjernsalg finder tilsvarende anvendelse ved bestilling af varer og tegning af abonnement, afgivet under eller i forbindelse med den erhvervsdrivendes telefoniske henvendelse til forbrugeren uden dennes forudgående anmodning«.
 Ad forslaget til nr. 07:
I forslaget til § 12 a udgår følgende ord: »eller forsikring« - »forsikringsbetingelserne eller«.
 Ad forslaget til nr. 08:
 I forslaget til § 13, stk. 2, udgår ordene: »eller forsikring«.
