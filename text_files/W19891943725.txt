 Ankestyrelsen har behandlet to sager vedrørende spørgsmålet om  

 modregning i overskydende skat.
 Der var i ingen af sagerne grundlag for at statuere manglende  

 overholdelse af en fastsat betalingsordning.
 Der var herefter ikke hjemmel i henhold til bistands-lovens § 27, stk.  

 3, til at foretage modregning i overskydende skat.
 Ankestyrelsen lagde ved afgørelsen vægt på forarbejderne til lov nr.
250 af 22. maj 1986 og herved baggrunden for, at det oprindelige  

 lovforslag om at indføre en direkte adgang for kommunerne til at søge  

 fyldestgørelse for tilbagebetalingspligtig kontanthjælp i overskydende skat,  

 blev ændret.
Fyldestgørelsesadgangen begrænsedes således til forfaldne afdrag  

 vedrørende en betalingsordning, der ikke var overholdt.
 REDEGØRELSE FOR DE ENKELTE SAGER:
1. J.nr. 16181-88 REDEGØRELSE FOR SAGEN:
 K underskrev i juli og august 1985 erklæring om tilbagebetaling i henhold  

 til bistandslovens § 26, stk. 1, nr. 1. Den tilbagebetalingspligtige hjælp  

 udgjorde 6.910 kr.
 Skatteforvaltningen fastsatte den 16. juli 1987 en afdragsordning,  

 hvorefter K fra 1. juni - 1. september 1987 skulle afdrage 100 kr. månedlig.  

 Pr. 1. oktober 1987 blev afdragene forhøjet til 150 kr. månedlig.
 Socialforvaltningen fandt ved afgørelse af 29. juli 1987 ikke grundlag for  

 at kritisere den af skattevæsenet i henhold til bistandslovens § 27, stk. 1,  

 fastsatte afdragsordning.
 Socialforvaltningen fandt det ikke stridende mod bistandslovens § 27, stk.  

 1. at lade husstandens samlede indtægt incl. sociale ydelser til børnene  

 indgå i vurderingen af K's betalingsevne.
 Ved afgørelse af 22. marts 1988 fandt Ankestyrelsen, at der ikke var  

 hjemmel til at lade børnetilskud, børnebidrag og børnefamilieydelse indgå i  

 opgørelsen af K's indtægter ved vurderingen af betalingsevnen efter  

 bistandslovens § 27, stk. 1.
 Der måtte imidlertid ved udøvelsen af skønnet over betalingsevnen tages  

 hensyn til, at udgifter, der vedrørte børnenes behov, i et vist omfang var  

 dækket af de omhandlede sociale ydelser til børnene.
 Ankestyrelsen hjemviste herefter sagen til socialforvaltningen med henblik  

 på en fornyet vurdering af betalingsevnen og eventuel fastsættelse af en  

 afdragsordning på grundlag af det anførte.
 Socialforvaltningen meddelte den 1. juni 1988 K henstand med  

 tilbagebetalingen indtil 1. august 1988. Forvaltningen bemærkede samtidig, at  

 eventuel overskydende skat for indkomståret 1987 skulle indbetales på  

 restancen, uanset den bevilgede henstand, samt at tilbagebetaling af  

 indbetalte afdrag indtil dags dato kun ville blive foretaget, såfremt der  

 blev fremsat ønske herom.
 Skatteforvaltningen meddelte den 22. juni 1988, i anledning af K's  

 anmodning om udbetaling af overført overskydende skat for indkomståret 1987  

 med 998 kr., at overførslen blev fastholdt.
 AFGØRELSEN, DER KLAGES OVER:
 Socialforvaltningen tiltrådte, at skatteforvaltningen havde afslået K's  

 anmodning om at undlade at modregne i den overskydende skat for indkomståret  

 1987 til nedbringelse af det offentliges tilgodehavende på  

 tilbagebetalingspligtig bistandshjælp.
 Socialforvaltningen fandt ikke, at afgørelsen stred imod bistandslovens §  

 27, stk. 1, da K ikke skønnedes at være uden tilstrækkelige midler til  

 afholdelse af nødvendige faste udgifter og til dækning af familiens  

 almindelige underhold.
 KLAGEN TIL ANKESTYRELSEN:
 Sagen blev anket af K, der henviste til, at der ikke var tale om en  

 afdragsordning, der ikke var overholdt.
 SUPPLERENDE OPLYSNINGER EFTER ANKEN:
 Socialforvaltningen oplyste, at K var blevet bevilget henstand med  

 tilbagebetaling indtil 1. februar 1989.
 Socialforvaltningen anførte videre, at den omstændighed, at der var  

 bevilget henstand med afvikling af gælden ikke i det foreliggende tilfælde  

 udelukkede, at skatten anvendtes som anført, idet K ikke skønnedes at mangle  

 tilstrækkelige midler til dækning af underhold, ligesom der var taget  

 udtrykkeligt forbehold om, at eventuel overskydende skat skulle anvendes til  

 nedbringelse af gælden.
 Optaget til principiel behandling sammen med j.nr. 20685-89.
 LOVGRUNDLAG:
 Bistandslovens § 27, stk. 1 og stk. 3.
 ANKESTYRELSENS AFGØRELSE:
 Der var ikke hjemmel til at foretage modregning i den overskydende skat i  

 henhold til bistandslovens § 27, stk. 3, idet der ikke var tale om  

 ikke-overholdelse af en fastsat betalingsordning.
 Der blev herved lagt vægt på, at der var givet henstand med betalingen  

 indtil 1. august 1988.
 Kommunens meddelelse den 1. juni 1988 i forbindelse med henstanden om, at  

 eventuel overskydende skat for indkomståret 1987 skulle indbetales på  

 restancen kunne ikke betragtes som en aftale om betaling, som ikke var  

 overholdt.
 2. J.nr. 20685-89.
 REDEGØRELSE FOR SAGEN:
 K modtog i januar 1987 kontanthjælp med tilbagebetalingspligt i henhold  

 til bistandslovens § 26, stk. 1, nr. 1, med ca. 4.000 kr.
K blev den 12. marts 1987 indkaldt til møde på inkassokontoret, hvor der  

 blev fastsat en tilbagebetalingsordning med 100 kr. månedlig, første gang 1.  

 april 1987 og foreløbig i 4 måneder.
Sagen skulle herefter tages op til  

 fornyet vurdering.
K fik samtidig udleveret et budgetskema, der skulle udfyldes og  

 tilbagesendes.
K tilbagesendte ikke skemaet.
 K bestred efterfølgende, at der var tale om en foreløbig  

 tilbagebetalingsordning.
K betalte ikke afdrag pr. 1. april 1987, idet hun angav, at hun ikke havde  

 modtaget giroindbetalingskort.
Pr. 1. maj 1987 indbetalte K 100 kr.
 Den 11. maj 1987 anmodede K telefonisk inkassokontoret om at få udbetalt  

 overskydende skat med 3.230 kr.
 K blev orienteret om, at den fastsatte betalingsordning var blevet ændret  

 således, at den overskydende skat skulle indgå som afdrag på den  

 tilbagebetalingspligtige hjælp.
 Inkassokontoret henviste til, at den fastsatte betalingsordning var blevet  

 taget op til revision, jf. bistandslovens § 27, stk. 1, på grund af K's  

 ændrede økonomiske muligheder som udbetaling af overskydende skat havde  

 medført.
 K indankede afgørelsen for amtsankenævnet.
 Amtsankenævnet tiltrådte ved afgørelse af 14. oktober 1987 kommunens  

 afgørelse hvorefter overskydende skat på 3.230 kr. var anvendt til delvis  

 betaling af tilbagebetalingspligtig kontanthjælp.
 Ankestyrelsen meddelte ved skrivelse af 19. november 1987, at styrelsen  

 allerede havde antaget sager med samme problem til behandling, hvorfor K's  

 sag ikke ville blive taget under behandling.
Ankestyrelsen offentliggjorde i september 1988 en afgørelse vedrørende  

 spørgsmålet om indtrædelse i overskydende skat. (* 1) K anmodede herefter den 1. februar 1989 amtsankenævnet om genoptagelse af  

 sagen.
 AFGØRELSEN, DER KLAGES OVER:
 Amtsankenævnet fandt ikke grundlag for at ændre sin tidligere trufne  

 afgørelse, hvorefter overskydende skat på 3.230 kr. var anvendt til delvis  

 betaling af tilbagebetalingspligtig kontanthjælp.
 KLAGEN TIL ANKESTYRELSEN:
 Sagen blev anket af K, der fandt at der var sket modregning i skatten uden  

 fastsættelse af en ny betalingsordning, og uden at der var foretaget en  

 vurdering efter bistandslovens § 27, stk. 1.
 Antaget til principiel behandling:
 Sagen blev antaget til principiel behandling til afklaring af, om der er  

 adgang til for kommunen direkte at indtræde (modregne) i hele kravet på  

 overskydende skat i tilfælde, hvor der ikke foreligger en misligholdt  

 betalingsordning.
 LOVGRUNDLAG:
 Bistandslovens § 27, stk. 1 og stk. 3.
 ANKESTYRELSENS AFGØRELSE:
 Der var efter det oplyste ikke grundlag for at statuere manglende  

 overholdelse af en betalingsordning.
 Der var herefter ikke hjemmel til at foretage modregning i den  

 overskydende skat i henhold til bistandslovens § 27, stk. 3.
 (* 1) Se SM 0-66-88.
