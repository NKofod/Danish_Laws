Fremsat den 10. februar 2022 af Morten Messerschmidt (DF), Liselott Blixt (DF), René Christensen (DF), Kristian Thulesen Dahl (DF), Pia Kjærsgaard (DF), Marie Krarup (DF) og Peter Skaarup (DF) Forslag til folketingsbeslutning om udvisning af udlændinge, der hjælper illegale udlændinge i Danmark Folketinget pålægger regeringen at skærpe de relevante bestemmelser i udlændingeloven, således at udlændinge med lovligt ophold i Danmark udvises, hvis de hjælper, skjuler eller på anden måde assisterer illegale udlændinge, der befinder sig i Danmark.
Skærpelsen skal gennemføres inden udgangen af 2022.
Bemærkninger til forslaget Hvert år afviser myndighederne et stort antal asylansøgere eller ophæver opholdstilladelser for udlændinge, fordi grundlaget for tilladelsen ikke længere er til stede.
De pågældende har derefter pligt til selv at udrejse af Danmark.
Nogle udlændinge følger kravet om udrejse, men et ukendt antal forsvinder fra myndighedernes radar og lever et illegalt liv under jorden i Danmark.
Det sker bl.a. med hjælp og assistance fra herboende udlændinge med lovligt ophold.
Forslagsstillerne ønsker at stoppe hjælpen til de afviste asylansøgere, som er gået under jorden.
Det skal ske ved at indføre regler, så man kan udvise de herboende udlændinge, der hjælper, skjuler eller på anden måde assisterer de afviste asylansøgere i Danmark.
Hvor mange lever illegalt i Danmark? I december 2014 kom den første egentlige analyse af, hvor mange illegale indvandrere der opholder sig i Danmark.
Det drejer sig om analysen »Antallet af illegale indvandrere er steget markant de seneste år« udarbejdet af ROCKWOOL Fondens Forskningsenhed.
I analysen skønner ROCKWOOL Fondens Forskningsenhed, hvor mange illegale indvandrere der henholdsvis mindst og højst har været i Danmark.
I 2008 lå antallet mellem 9.000 og 21.000. I 2010 var der færre, nemlig mellem 7.000 og 16.000. Herefter steg antallet i 2013 til mellem 20.000 og 49.000 illegale indvandrere, hvor forskningsenhedens bedste bud er 33.000. Talmaterialet i analysen bygger på politiets registreringer af illegale indvandrere, som politiet har været i kontakt med og sigtet på grund af ulovligt ophold eller illegalt arbejde.
 Efterfølgende er ROCKWOOL Fondens Forskningsenhed kommet med en opdateret analyse, »De illegale indvandrere i Danmark, 2008-2018« fra december 2019. Heri fremgår det, at det estimerede antal illegale indvandrere i Danmark i 2018 er på ca. 26.000. Det præcise antal er usikkert, men under de givne antagelser er der 95 pct. sandsynlighed for, at det i 2018 lå mellem knap 22.900 og knap 28.900 personer, jf. analysens side 2.
En illegal underklasse Det burde være åbenlyst for enhver, at det ikke går, at der i Danmark opholder sig et  antal illegale udlændinge svarende til indbyggertallet i en pænt stor dansk provinsby.
De illegale udlændinge modtager selvsagt ikke offentlige ydelser af nogen art, men lægehjælp afvises ikke.
De illegale lever derfor af illegalt og sort arbejde, social dumping, tiggeri og kriminalitet som tyveri, indbrud, smugling og salg af narkotika, prostitution, hjælp fra andre i Danmark m.m.
På mange måder lever de illegale udlændinge en kummerlig tilværelse i Danmark, hvor de både udnyttes af og udnytter andre.
I nogle bydele i storbyerne fylder de illegale udlændinge en del i gadebilledet, hvilket selvsagt skaber utryghed for beboere i området, ligesom de fylder på herberger.
Ifølge udlændinge- og integrationsminister Mattias Tesfaye er hans opgave som minister at sørge for, at vi har et effektivt asylsystem, hvor folk faktisk rejser ud, hvis de får afslag på asyl, så der ikke »går hårdknude i den« og folk f.eks. bliver hængende i et stofmisbrug på Vesterbro.
Det fremgik af artiklen »Tesfaye mødt med tryglen, skrig og Hariboslik på Vesterbro«, Politiken den 15. februar 2020.
Det burde være klart, at et stort og stigende antal illegale udlændinge i Danmark på alle måder er uønsket.
Da problemet er stigende, skal der ske handling.
Det er på alle måder et kæmpe problem, at der vokser en illegal underklasse frem i Danmark  eller andre europæiske lande, hvortil nogle af de illegale fra Danmark rejser.
Straf for at hjælpe illegale udlændinge i Danmark Med det store antal udlændinge, der estimeres at leve illegalt i Danmark, er det nødvendigt, at myndighederne tager nye sanktioner i anvendelse for at komme dette voksende problem til livs.
Udlændingeloven indeholder i § 59 forskellige strafbestemmelser, hvor straffen for forsætligt at bistå en udlænding med ulovligt at indrejse og opholde sig her i landet m.m. er bøde eller fængsel i indtil 2 år.
Forslagsstillerne savner dog en sanktion, der målrettet går efter de udlændinge med lovligt ophold i Danmark, der hjælper, skjuler eller på anden måde assisterer illegale udlændinge i Danmark.
Forslagsstillerne ønsker derfor, at en udlænding med lovligt ophold i Danmark skal straffes ved at miste sin opholdstilladelse i Danmark, hvis denne hjælper, skjuler eller på anden måde assisterer en illegal udlænding, der befinder sig i Danmark.
Hvis man kan miste sin opholdstilladelse, vil færre herboende udlændinge med lovligt ophold formentlig indlade sig på at hjælpe illegale landsmænd/udlændinge, da sanktionen er mærkbar.
Illegale udlændinge vil uden hjælp fra andre i Danmark få sværere ved at leve illegalt i Danmark, hvorfor flere formentlig vil efterleve reglen om selv at udrejse af Danmark.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udvisning af udlændinge, der hjælper illegale udlændinge i Danmark.
(Beslutningsforslag nr.
B 87) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
