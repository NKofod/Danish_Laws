Skriftlig fremsættelse (18. juni 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om arbejdsløshedsforsikring m.v. og lov om sygedagpenge (Yderligere forlængelse af perioder, der ses bort fra ved forbrug af arbejdsløshedsdagpenge, midlertidig ret til dagpenge til selvstændige og yderligere midlertidig forlængelse af retten til sygedagpenge) (Lovforslag nr.
L 203) Lovforslaget udmønter dele af aftale mellem regeringen og Venstre, Radikale Venstre, Socialistisk Folkeparti, Enhedslisten, Det Konservative Folkeparti og Alternativet om udfasning af hjælpepakker, stimuli-initiativer og eksportinitiativer af 15. juni 2020.
 Hjælpepakkerne vil blive udfaset i takt med, at samfundet åbner op igen.
 Aftalepartierne ønsker samtidig fortsat direkte at kompensere virksomheder og medarbejdere i særligt udsatte erhverv, herunder virksomheder der fortsat er omfattet af forbud, eller hvis kerneforretning er væsentligt begrænset af forsamlingsforbuddet m.v.
 Partierne er bl.a. enige om at:
 Selvstændige får mulighed for at få ret til dagpenge uden 12 måneders forudgående a-kassemedlemsskab i perioden 9. juli til 8. august.
Dagpengereglerne for selvstændigt erhvervsdrivende, der fortsat er direkte omfattet af et egentlig forbud, gøres mere fleksible.
De kan derfor opnå ret til dagpenge uden, at virksomheden reelt skal ophøre.
Ordningen vil gælde fra 9. juli til 8. september.
 Udfase den midlertidige suspendering af anciennitetstællingen i dagpengesystemet, hvor tiltaget forlænges med yderligere 2 måneder, så lediges dagpengeanciennitet sættes på pause frem til og med 31. august 2020. Tiltaget omfatter også suspendering af betaling af G-dage ved arbejdsfordeling og hjemsendelser, opgørelse af karens og forbrug af supplerende dagpenge.
Udfase den midlertidig forlængelse af retten til sygedagpenge ved at ordningen forlænges med tre måneder.
Det vil indebære, at ingen sygedagpengemodtagere overgår til jobafklaringsforløb til og med den 30. september 2020.
 Det foreslås, at loven træder i kraft dagen efter bekendtgørelsen i Lovtidende, og at lovforslaget kan stadfæstes straks efter dets vedtagelse.
De samlede økonomiske konsekvenser af lovforslaget skønnes at medføre merudgifter på ca. 336 mio. kr. i 2020, 305 mio. kr. i 2021, 153 mio. kr. i 2022, 56 mio. kr. i 2023, 19 mio. kr. i 2024 og 9 mio. kr. i 2025 før skat og tilbageløb.
Den samlede virkning af lovforslaget skønnes at reducere beskæftigelsen med ca. 3.800 fuldtidspersoner i perioden 2020-2025.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
