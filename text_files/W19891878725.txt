 En automobilforhandler, der som passiv investor med en andel på 25%  

 havde været med til at stifte et anpartsselskab med henblik på opførelse og  

 salg af huse, og som senere sammen med en bygmester måtte overtage 2  

 medanpartshaveres anparter, blev anset for skattepligtig af kursavancer på  

 pantebreve, købt af anpartsselskabet i forbindelse med dettes konkurs.
 A klagede for indkomståret 1985 over, at de stedlige skattemyndigheder  

 havde anset ham for indkomstskattepligtig i henhold til statsskattelovens §  

 4, litra a, af kursgevinst på 142.511 kr., opnået ved salg af pantebreve, som  

 oprindelig var købt af B ApS, hvori klageren var hovedanpartshaver.
Det fremgik af sagens oplysninger, at klageren var autoforhandler.
I 1975  

 havde klageren sammen med 2 ejendomsmæglere og en bygmester stiftet  

 anpartsselskabet B, således at hver af deltagerne havde indskudt 1/4 af  

 anpartskapitalen på 30.000 kr.
De 2 ejendomsmæglere havde forinden fået  

 tilbudt et jordstykke til bebyggelse af rækkehuse, og klageren blev tilbudt  

 at medvirke i dette projekt sammen med bygmester C.
Klageren havde herefter  

 indskudt 7.500 kr. i det nystiftede anpartsselskab på betingelse af, at han  

 ikke skulle deltage aktivt i projektet.
I henholdsvis 1977 og 1978 var 2 af anpartshaverne kommet i økonomiske  

 vanskeligheder og måtte følgelig udtræde af selskabet.
Klageren og bygmester  

 C havde herefter overtaget de udtrædendes anparter, således at hver herefter  

 ejede 50% af anpartskapitalen.
 De i sagen omhandlede sælgerpantebreve, der var modtaget af B ApS ved salg  

 af de opførte ejendomme, havde klageren og medanpartshaveren købt af  

 selskabet i forbindelse med dettes konkurs i 1979, da selskabets bankgæld var  

 sikret dels ved pantebrevsbeholdningen og dels ved de 2 anpartshaveres  

 personlige kaution.
Klageren og medanpartshaveren havde gensidigt kautioneret for hinandens  

 gæld.
De havde ved selskabets konkurs overtaget hver halvdelen af  

 sælgerpantebrevene, overtaget selskabets restgæld til banken og afdraget på  

 denne gæld ved kontant indbetaling.
De stedlige skattemyndigheder havde ved ansættelsen fundet, at uanset at  

 klageren ikke havde deltaget direkte i byggevirksomheden, havde klageren haft  

 en bestemmende indflydelse i selskabet, idet han havde ejet 50% af  

 anpartskapitalen.
Dermed måtte klageren anses for at have haft en så nær  

 tilknytning til selskabets næringsvirksomhed, at de opnåede kursavancer på  

 sælgerpantebrevene også måtte være indkomstskattepligtige hos klageren i  

 medfør af statsskattelovens § 4, litra a.
Klagerens repræsentant nedlagde over for Landsskatteretten påstand om  

 nedsættelse af den ansatte indkomst med 142.511 kr.
Til støtte herfor anførte  

 revisoren bl.a., at der ikke skulle ske afsmitning med hensyn til beskatning  

 af kursgevinster på sælgerpantebreve fra selskabet B ApS til klageren.
Han  

 forklarede, at det var en udefra kommende omstændighed, der havde gjort, at  

 klageren var kommet til at eje 50% af anpartsselskabet, ligesom det altid  

 havde været hensigten, at klageren skulle være passiv investor i selskabet.
Det var revisorens opfattelse, at det måtte være af afgørende betydning  

 for at statuere afsmitning, om investor på investeringstidspunktet havde til  

 hensigt at deltage aktivt eller passivt i virksomhedens drift, ligesom det  

 måtte være af afgørende betydning, om investor var hovedaktionær på  

 stiftelsestidspunktet.
Investeringen i selskabet havde for klagerens  

 vedkommende udelukkende været passiv pengeanbringelse.
 Landsskatteretten måtte ved afgørelsen lægge til grund, at klageren måtte  

 anses for at være omfattet af hovedaktionærbegrebet som defineret i  

 aktieavancebeskatningsloven, når han ejede mindst 25% af selskabets  

 aktiekapital, hvorved bemærkedes, at det afgørende måtte være  

 aktionærforholdene på det tidspunkt, hvor pantebrevene blev købt, og hvor  

 klageren ejede 50% af anparterne.
Landsskatteretten fandt herefter, at klagerens erhvervelse af pantebrevene  

 - under hensyn til hans bestemmende indflydelse i anpartsselskabet - havde  

 haft en så nær tilknytning til selskabets næringsvirksomhed, at de opnåede  

 kursavancer måtte anses som indkomstskattepligtige for klageren i henhold til  

 bestemmelsen i statsskattelovens § 4, litra a.
Den påklagede ansættelse blev  

 følgelig stadfæstet.
 LV 1988, E 5.3.2.1.
