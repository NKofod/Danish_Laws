Pressenævnets kendelse i sag nr. 2009-6-0862 [K] har klaget til Pressenævnet over artiklen 81-årig dømt skyldig i Lolland-Falsters Folketidende den 4. februar 2009, idet han mener, at god presseskik er tilsidesat.
 Klagen er modtaget i Pressenævnet den 13. juli 2009.
[K] har til støtte for klagen bl.a. anført, at avisen har bragt forkerte oplysninger.
Klager er ikke længere bosat i Danmark og fik ikke besked om, at artiklen var skrevet og offentliggjort.
Han har derfor ikke haft mulighed for at klage tidligere.
 Pressenævnets formand udtaler:
Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. Da klagen vedrører en artikel bragt den 4. februar 2009, og nævnet først har modtaget klagen den 13. juli 2009, er fristen overskredet.
Klagen over Lolland-Falsters Folketidende afvises derfor i medfør af medieansvarsloven § 43, stk. 3. Det forhold, at klager ikke tidligere var bekendt med artiklens offentliggørelse, kan ikke føre til et andet resultat.
