Skriftlig fremsættelse (12. november 2014) Transportministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om en Cityring og lov om Metroselskabet I/S og Udviklingsselskabet By og Havn I/S (Afgrening fra Cityringen til Sydhavnen, mulighed for udvidelse af afgreningen til Nordhavnen, reduktion af statens ejerandel af Udviklingsselskabet By & Havn I/S, projektering af en Nordhavnstunnel m.v.) (Lovforslag nr.
L 68) Lovforslaget er en udmøntning af den principaftale, der blev indgået den 27. juni 2014 mellem staten og Københavns Kommune om metroafgreningen til Sydhavnen samt om den fremtidige udvikling af Nordhavnen.
 Med lovforslaget tilvejebringes et grundlag for, at indholdet i principaftalen kan gennemføres.
Lovforslaget indeholder forslag om både projektering, anlæg og drift af en udvidelse af Cityringen med en afgrening til Sydhavnen.
Endvidere reguleres finansieringen af uforudsete udgifter mv.
Herudover indeholder lovforslaget forslag til, at en udvidelse af Cityringen med afgreningen til Nordhavnen kan omfatte yderligere stationer, end de stationer, der fremgår af kortbilaget over afgreningen til Nordhavnen.
Københavns Kommune vil med tilslutning fra Metroselskabet I/S øvrige ejere kunne træffe beslutning senere om en udvidelse, uden at dette nødvendiggør en senere lovændring.
 Lovforslaget indeholder endvidere forslag til projektering af en Nordhavnstunnel, herunder at transportministeren bemyndiges til at forberede, undersøge, projektere og sikre en Nordhavnstunnel i fortsættelse af Nordhavnsvej samt tilslutning til vejnettet i Nordhavn.
 Lovforslaget indeholder endelig forslag om, at Udviklingsselskabet By & Havn I/S skal bidrage til afgreningen fra Cityringen til Sydhavnen samt afgreningskammeret, en udvidelse af afgreningen fra Cityringen til Nordhavnen og til Nordhavnstunnelen samt tilkoblingsanlæg.
Med lovforslaget foreslås, at statens ejerandel i By & Havn I/S på 45 pct. nedbringes til 5 pct., og at Københavns Kommunes ejerandel forøges fra 55 pct. til 95 pct.
I overensstemmelse med principaftalen er dette statens bidrag til Sydhavnsafgreningen.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale forslaget til det Høje Tings velvillige behandling.
