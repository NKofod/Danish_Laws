Bekendtgørelse om forskellige forhold vedrørende Statstidende I medfør af § 1, stk. 3-4, § 3, stk. 6, § 7, stk. 3, § 8 og § 9 i lov nr. 419 af 31. maj 2000 om Statstidende, som ændret ved lov nr. 621 af 12. juni 2013, fastsættes:
Kapitel 1 Administration og formidling § 1. Digitaliseringsstyrelsen er af finansministeren udpeget som udgiver af Statstidende.
 Stk. 2. Udgiver varetager administrationen og formidlingen af Statstidende til offentligheden.
Kapitel 2 Elektronisk Statstidende § 2. Hvor der er knyttet retsvirkninger til offentliggørelsen af en meddelelse i Statstidende, følger retsvirkningerne af offentliggørelsen på www.statstidende.dk.
 Stk. 2. Offentliggørelse efter stk. 1 sker ved en opdatering af Statstidende alle hverdage kl. 04.00 i form af en PDF-fil, undtagen mandage og dagen efter 2. påskedag, 2. pinsedag og 2. juledag.
 Stk. 3. Statstidende er gratis tilgængelig på folkebibliotekerne (hovedbibliotekerne). Tilgængeligheden skabes via internettet.
 § 3. Udgivelsen af Statstidende sker alene elektronisk.
Kapitel 3 Databaseindhold, anvendelse, offentliggørelse m.v.
 § 4. Meddelelser optages i Statstidende gennem registrering i Statstidendes database.
Stk. 2. Databasen må kun indeholde meddelelser som foreskrevet i lov om Statstidende.
Meddelelsestyperne fremgår af bilag 1, som opdateres én gang årligt af Digitaliseringsstyrelsen.
Stk. 3. Databasen føres og opbevares på udgivers anlæg.
Anlægget kan dog placeres hos en af udgiver valgt driftsansvarlig.
 Stk. 4. Hvis Statstidende offentliggøres gennem et teknisk rammesystem, hvori andre selvstændige »tidender« ligeledes offentliggøres, skal det tekniske rammesystem opbygges på en sådan måde, at meddelelser optaget i Statstidende fremstår klart adskilt fra øvrige meddelelser.
 § 5. Meddelelser optages i Statstidende ved at informationsleverandøren via internettet via et interface, som stilles til rådighed af udgiver eller af redaktionen, inddaterer data, som herefter godkendes af redaktionen inden endelig indlæsning i databasen, jf. dog stk. 2.
Stk. 2. Hvis udgiveren finder, at der foreligger særlige forhold, der gør, at en fysisk person, som er informationsleverandør, ikke må forventes at kunne foretage inddatering via internettet, skal udgiver tilbyde, at informationsleverandøren fremsender manuskript til manuel indtastning hos udgiver eller hos den af udgiver udpegede redaktionelle underleverandør.
Udgiver kan bestemme, at manuskriptet skal afgives på en særlig formular.
Stk. 3. Ved vurderingen af, om der foreligger særlige forhold, kan indgå forhold som fysisk og kognitiv funktionsnedsættelse og manglende digitale kompetencer.
Ved vurderingen skal udgiver lægge afgørende vægt på informationsleverandørens beskrivelse af egen evne og mulighed for at foretage inddatering via internettet.
 Stk. 4. Alle meddelelser skal af udgiver forsynes med tydelig angivelse af indrykkers identitet.
 § 6. I de tilfælde, hvor meddelelsen fremsendes elektronisk eller inddateres via internettet via det interface, som er stillet til rådighed, skal udgiver sikre, at meddelelsen registreres og offentliggøres, som den er modtaget, medmindre udgiver konstaterer, at en meddelelse indeholder urigtige eller vildledende oplysninger, jf. § 7.
Stk. 2. I de tilfælde, jf. § 5, stk. 2, hvor meddelelsen fremsendes ved manuskript til manuel indtastning, skal udgiver foretage en korrekturlæsning til sikring af kvaliteten af det indtastede.
Oplysninger om korrekturlæsningen skal registreres med dato, tidspunkt og ansvarlig korrekturlæser.
§ 7. Udgiver er forpligtet til at foretage en redaktionel kontrol af de modtagne meddelelser forud for offentliggørelsen til sikring af, at der ikke behandles urigtige eller vildledende oplysninger i systemet.
Den redaktionelle kontrol kan efter udgivers skøn begrænses til en kontrol af samtlige meddelelser, som indeholder personoplysninger og herudover kontrol i form af stikprøver.
Stk. 2. Hvis udgiver konstaterer eller får oplysning om, at en meddelelse indeholder urigtige eller vildledende oplysninger, skal udgiver efter forudgående kontakt til informationsleverandøren snarest muligt slette eller berigtige disse oplysninger.
De udførte ændringer skal registreres med dato, tidspunkt og navn på den person, som har foretaget ændringen.
Stk. 3. I de tilfælde, hvor det efter offentliggørelsen af en meddelelse konstateres, at denne indeholder urigtige eller vildledende oplysninger, berigtiges den fejlagtige meddelelse gennem en ændringsmeddelelse.
Samtidig tilføjes i den oprindelige meddelelse en henvisning til ændringsmeddelelsen.
 § 8. Meddelelserne i databasen offentliggøres på den af informationsleverandøren ønskede dato, jf. dog stk. 2.
 Stk. 2. For meddelelser, hvortil der ikke er knyttet nogen retsvirkninger, kan udgiver fravige stk. 1, hvis informationsleverandøren ikke har fremsendt meddelelsen i rimelig tid inden den ønskede indrykningsdato.
 Stk. 3. Ved videregivelse af masseudtræk skal udgiver ved en erklæring fra modtageren sikre sig, at modtagerens anvendelse af oplysningerne er i overensstemmelse med gældende lovgivning.
Kapitel 4 Sikkerhedsforanstaltninger § 9. For udgivers anlæg, som benyttes til administration og offentliggørelse af databasen, gælder de sikkerhedsforskrifter, der er anført i nærværende kapitel.
 Stk. 2. Reglerne om sikkerhedsforanstaltninger gennemgås én gang årligt med henblik på at sikre, at de er fyldestgørende og afspejler de faktiske forhold hos udgiver.
 § 10. Når en person via internettet har haft almindelig, offentlig adgang til databasen, må der ikke foretages registrering heraf med efterfølgende mulighed for at konstatere, hvem som har brugt systemet, jf. dog stk. 2.
 Stk. 2. Udgiver skal foretage en registrering af alle uautoriserede adgangsforsøg til databasen.
 Stk. 3. Læserne af Statstidende skal af udgiver tilbydes krypteret kommunikation, som sikrer fortrolighed og autenticitet af de leverede oplysninger.
 § 11. Hvis en person ønsker at abonnere på kundgørelser i elektronisk form, kan udgiver stille krav om, at vedkommende meldes til systemet og benytter brugernavn og adgangskode eller en digital signatur med et sikkerhedsniveau svarende til OCES-standarden, kvalificerede certifikater eller højere.
 § 12. Informationsleverandøren skal for at få adgang til at levere data elektronisk tilmeldes systemet og benytte brugernavn og adgangskode eller en digital signatur med et sikkerhedsniveau svarende til OCES-standarden, kvalificerede certifikater eller højere.
Stk. 2. I forbindelse med tilmeldingen fremsendes brugernavn og adgangskode til informationsleverandøren for at give en rimelig sikkerhed for, at den tilmeldtes identitet er korrekt.
Hvis informationsleverandøren ønsker at benytte en digital signatur med et sikkerhedsniveau svarende til OCES-standarden, kvalificerede certifikater eller højere, jf. stk. 1, skal vedkommende signere en tilmelding.
 Stk. 3. Ved hver levering af data elektronisk skal der foretages følgende:
 1) En sikker identifikation af den enkelte leverandør ved anvendelse af det tildelte brugernavn og autorisationskode eller en digital signatur med et sikkerhedsniveau svarende til OCES-standarden, kvalificerede certifikater eller højere.
 2) Maskinel registrering (logning) af samtlige data.
 Stk. 4. Ved levering via internettet skal der etableres særlige sikkerhedsforanstaltninger (f.eks. kryptering), som sikrer, at data ikke kommer til uvedkommendes kendskab.
§ 13. Kun de personer, som udgiver autoriserer hertil, må have adgang til de redaktionelle og systemadministrative funktioner.
Forsøg på at benytte funktioner, hvortil brugeren ikke er autoriseret, afvises af systemet.
 Stk. 2. De autoriserede brugere tildeles enten et brugernavn og en personlig og fortrolig adgangskode eller benytter en digital signatur med et sikkerhedsniveau svarende til OCES-standarden, kvalificerede certifikater eller højere.
 Stk. 3. Udgiver er forpligtet til at give samtlige autoriserede brugere den fornødne instruktion i behandlingen af data, herunder at gøre alle bekendt med reglerne om sikkerhedsforanstaltninger.
Stk. 4. Udgiver må kun autorisere personer, for hvem en udvidet adgang er nødvendig for udførelsen af deres arbejde.
Hvert halve år kontrollerer udgiver, at de autoriserede personer fortsat opfylder betingelserne.
Stk. 5. Autorisationen skal angive, i hvilket omfang brugerne må forespørge, masseudtrække, inddatere eller slette oplysninger samt oprette eller ændre meddelelser.
I alle tilfælde, hvor der sker en oprettelse eller ændring af meddelelser, skal der foretages en maskinel registrering (logning) af data.
 Stk. 6. Udgiver skal en gang om måneden udskrive meddelelse om de transaktioner, hvorved en autoriseret bruger har foretaget masseudtræk og i tilknytning hertil foretage en stikprøvekontrol af formålet med disse transaktioner.
 § 14. Følgende sikkerhedskrav er gældende for abonnenter efter § 11, informationsleverandører efter § 12 og autoriserede brugere efter § 13 ved benyttelse af systemet:
 1) Indtastning af adgangskode skal ske ikke-læsbart.
 2) Samtlige brugergrupper, som har logget sig ind på systemet, vil efter længere tids inaktivitet blive logget ud af systemet.
 3) Der foretages en maskinel registrering (logning) af alle uautoriserede adgangsforsøg i overensstemmelse med bestemmelserne herom i den til enhver tid gældende sikkerhedsbekendtgørelse (bekendtgørelse om sikkerhedsforanstaltninger til beskyttelse af personoplysninger, som behandles for den offentlige forvaltning).
Kapitel 5 Databasens sletning og arkivering § 15. Oplysninger slettes efter 5 år.
 § 16. Det Kongelige Bibliotek indsamler og bevarer de offentliggjorte meddelelser i Statstidende i overensstemmelse med reglerne i lov om pligtaflevering og efter nærmere aftale med udgiver af Statstidende om vilkårene herfor, herunder de tekniske forhold.
 Stk. 2. Der etableres automatiske rutiner for hjemtagning og arkivering af alle offentliggjorte meddelelser ved, at en elektronisk agent via internettet kopierer alle sider med nye meddelelser i Statstidende til arkivet i Det Kongelige Bibliotek.
 Stk. 3. De hjemtagne meddelelser videresendes efterfølgende af Det Kongelige Bibliotek til Statsbiblioteket uden udgivers mellemkomst.
Kapitel 6 Betaling og prisfastsættelse § 17. Der opkræves ikke betaling for læsning af og søgning i Statstidende, herunder anvendelse af særlige informationsprofiler, udvidede søgefaciliteter samt abonnement, hvis de udvalgte oplysninger læses via internettet eller modtages som e-post, jf. dog stk. 2 og 3.
 Stk. 2. Udgiver opkræver betaling for:
 1) Levering af oplysninger fra Statstidende via fax eller papirkopi.
 2) Optagelse af meddelelser i Statstidende (indrykning).
 Stk. 3. Udgiver kan opkræve betaling for masseudtræk af oplysninger fra Statstidende.
 Stk. 4. Betalingen, jf. stk. 2-3, fastsættes på grundlag af den samlede omkostningsbestemte pris.
 Stk. 5. Indrykningsprisen, jf. stk. 2, nr. 2, fastsættes som en pris pr. indrykket meddelelse afhængigt af meddelelsestype.
 § 18. Udgivers afgørelser om betaling efter § 17, stk. 2-3, og prisfastsættelse efter § 17, stk. 5, kan ikke indbringes for anden administrativ myndighed.
Kapitel 7 Ikrafttræden m.v.
 § 19. Bekendtgørelsen træder i kraft den 15. august 2014.
 Stk. 2. Samtidig ophæves bekendtgørelse nr. 932 af 6. oktober 2005 om forskellige forhold vedrørende Statstidende.
Finansministeriet, den 4. april 2014 Bjarne Corydon / Lars Frelle-Petersen Bilag 1 Bilaget beskriver, hvilken type oplysninger (meddelelsestyper - kolonne A) der optages og offentliggøres via Statstidendedatabasen.
Bilaget opdateres, som det fremgår af § 4, stk. 2, en gang årligt af Digitaliseringsstyrelsen.
Hvis kolonne B er udfyldt, vurderes det, at meddelelser af typen nævnt i kolonne A kan omfatte oplysninger om personer, som i anden sammenhæng ville blive anset for fortrolige.
Kolonne B beskriver da, hvilke dele af oplysningerne der identificerer den eller de personer, som det fortrolige forhold vedrører.
Ifølge lov om Statstidende § 5, stk. 2, må sådanne oplysninger ikke kunne fremsøges på personidentifikationen i et længere tidsrum end 1 år fra offentliggørelse.
