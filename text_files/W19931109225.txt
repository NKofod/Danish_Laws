Udtalt, at et kreditoplysningsbureaus onlinesystem var indrettet  

 således, at der blev videregivet oplysninger i strid med lovens § 12, stk. 4,  

 og meddelt bureauet pålæg om at ændre søgemulighederne i onlinesystemet Registertilsynet har i beretningsåret taget stilling til, hvorvidt  

 søgemulighederne i et kreditoplysningsbureaus onlinesystem var i  

 overensstemmelse med lovens § 12, stk. 4. Bestemmelsen angiver, at  

 videregivelse af summariske oplysninger om enkeltpersoners skyldforhold kun  

 må ske på en sådan måde, at oplysningerne ikke kan danne grundlag for  

 vurderingen af økonomisk soliditet og kreditværdighed for andre end de  

 pågældende enkeltpersoner.
 Baggrunden herfor var to klagesager, hvor personer var blevet nægtet  

 kredit med den begrundelse, at adressen, andre personer i husstanden eller  

 andre familiemedlemmer, var registreret i bureauet.
Bureauet redegjorde i den forbindelse for søgekriterierne i  

 onlinesystemet.
Det fremgik af redegørelsen, at det bl.a. var muligt at søge  

 i registeret på fornavn eller efternavn kombineret med gadenavn (uden  

 nummerangivelse) og postnummer.
 Registertilsynet udtalte herefter, at man fandt det overordentlig  

 kritisabelt, at kreditoplysningsbureauets register var indrettet således, at  

 der blev videregivet oplysninger i strid med lovens § 12, stk. 4.
 Samtidig meddelte Registertilsynet i medfør af § 23, stk. 5, bureauet  

 pålæg om at ophøre med at videregive summariske oplysninger om  

 enkeltpersoners skyldforhold på en sådan måde, at oplysningerne kunne danne  

 grundlag for vurdering af økonomisk soliditet og kreditværdighed for andre  

 end de pågældende enkeltpersoner, herunder at ophøre med at føre sine  

 registre med mulighed for søgning på for- og efternavn alene eller for- eller  

 efternavn kombineret med gadenavn uden nummerangivelse og postnummer.
Kreditoplysningsbureauet anmodede herefter Registertilsynet om at tage  

 afgørelsen op til fornyet vurdering.
Der blev i forbindelse hermed afholdt et  

 møde, hvor det bl.a. blev demonstreret, hvorledes søgning kunne foretages i  

 bureauets onlinesystem.
Det fremgik herefter, at der ved indtastning af et initial (for fornavn),  

 et efternavn, vejnavn samt postnummer fremkom en oversigt, hvor der - ud over  

 den person forespørgslen vedrørte - var opført et antal registreringer  

 vedrørende andre personer med samme efternavn, men med forskellige fornavne,  

 samt en person, hvis fornavn begyndte med samme bogstav som det indtastede  

 initial, men med forskelligt efternavn.
Alle havde adresse på den indtastede  

 vej, men i forskellige husnumre.
Denne form for oversigt var efter det  

 oplyste tilgængelig for bureauets abonnenter i forbindelse med onlinesøgning.
 Sagen blev på dette grundlag behandlet på et møde i *Registerrådet.
 Registertilsynet udtalte herefter, at tilsynet var af den opfattelse, at  

 kreditoplysningsbureauets onlinesystem skulle indrettes på en sådan måde, at  

 der som minimum skulle søges på et navn, dvs. et for- og et efternavn, og  

 adresse inklusiv husnummer, etage og postnummerkode.
 Det var endvidere Registertilsynets opfattelse, at såfremt abonnenten var  

 i besiddelse af fødselsdatoen på den person, som forespørgslen vedrørte,  

 ville det ikke være i strid med lovens § 12, stk. 4, at systemet indrettedes  

 således, at alternativ søgning på navn, vejnavn - uden husnummer og  

 etageangivelse - postnummer og fødselsdato var mulig.
 Registertilsynet lagde herved vægt på, at forvekslingsrisikoen måtte anses  

 for minimal, hvis fødselsdato indgik som søgekriterium sammen med navn,  

 vejnavn og postnummer.
Med henblik på yderligere at sikre mod videregivelse af summariske  

 oplysninger i strid med lovens § 12, stk. 4, meddelte Registertilsynet i  

 medfør af lovens § 23, stk. 6, tillige bureauet pålæg om som et  

 abonnementsvilkår at fastsætte, at abonnenten alene må foretage søgning i  

 onlinesystemet vedrørende den ene person, som kreditvurderingen angår,  

 herunder eventuelle medhæftende debitorer samt kautionister.
Det ville ikke  

 være lovligt at benytte onlinesystemet til søgning på ægtefæller/bofæller,  

 andre medlemmer af husstanden eller andre i øvrigt, som ikke samtidig indgik  

 i det konkrete retsforhold.
Kreditoplysningsbureauet har efterfølgende meddelt, at man er indstillet  

 på at efterkomme de meddelte pålæg, men at man ønsker at drøfte visse  

 detailspørgsmål med tilsynet.
Sagen verserede fortsat ved redaktionens  

 slutning.
 (*1) Registertilsynets Årsberetning 1993 side 110.
