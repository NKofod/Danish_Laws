Konkrete afgørelser vedr. § 10 fra ÅB 2006 II (N.j.nr. 06-520-00820) Den kvindelige ansøger, som var blevet dømt for drab på sin daværende kæreste, søgte om erstatning for de psykiske og fysiske skader, som hun i månederne op til drabet var blevet påført af kæresten.
Overgrebene var ikke blevet politianmeldt.
Under straffesagen mod ansøger lagde landsretten ved strafudmålingen bl.a. vægt på, at ansøger inden drabet jævnligt blev slået af kæresten, som også tvang hende til sex, og at ansøger vurderede, at hendes eget og sønnens liv var i fare, samt at ansøger ikke mente, at det var muligt at få kæresten ud af sit liv ved at politianmelde ham.
Ansøgeren havde i ansøgningen til nævnet angivet trusler om yderligere vold som årsag til den manglende politianmeldelse.
Efter lovens forarbejder, jf. betænkning nr. 751/1975, side 37, er frygt for repressalier ikke i almindelighed en gyldig grund til at undlade at foretage politianmeldelse uden unødigt ophold.
Nævnet meddelte på den baggrund ansøger afslag på erstatning med henvisning til, at overgrebene ikke var blevet anmeldt til politiet, jf. offererstatningslovens § 10, stk. 1. Nævnet fandt endvidere ikke, at der i sagen forelå sådanne særlige omstændigheder som medførte, at nævnet kunne se bort fra den manglende anmeldelse.
