Skriftlig fremsættelse (6. november 2014) Undervisningsministeren (Christine Antorini):
 Herved tillader jeg mig for Folketinget at fremsætte:
Forslag til lov om ændring af lov om Arbejdsgivernes Uddannelsesbidrag (Finansiering af elevers ophold på kostafdelinger m.v.) (Lovforslag nr.
L 56) Med lovforslaget foreslås indført en ny refusionsordning i lov om Arbejdsgivernes Uddannelsesbidrag (AUB). Lovforslagets formål er at bidrage til at gøre erhvervsuddannelserne til et mere attraktivt uddannelsestilbud til de unge og at tilskynde arbejdsgiverne til at oprette praktikpladser.
LO og DA har i forbindelse med overenskomstfornyelsen på det private arbejdsmarked i 2014 indgået aftale om, at arbejdsgivere forpligtes til at finansiere erhvervsuddannelseselevers udgifter til kost og logi på kostafdelinger ved institutioner for erhvervsrettet uddannelse.
Udgiften afholdes i forbindelse med elevers ophold på skole.
LO og DA har fremført ønske om, at arbejdsgiverne via ændring af lov om Arbejdsgivernes Uddannelsesbidrag får denne udgift refunderet af AUB.
AUBs udgift herved foreslås finansieret ved en forhøjelse af arbejdsgiverbidraget til AUB.
 Lovforslaget indfører en refusionsordning, således at arbejdsgivere fra AUB får refunderet afholdte udgifter til ophold på kostafdelinger for erhvervsuddannelseselever i forbindelse med skoleophold.
Det foreslås, at på områder, hvor der er indgået overenskomster om arbejdsgiverfinansierede ophold på kostafdelinger, skal de i overenskomsten fastsatte ydelser udredes af alle arbejdsgivere inden for området.
Samme model gælder for befordringstilskud efter AUB-loven.
 Med henblik på at finansiere den nye refusionsordning, inklusiv udgifter til ordningens administration, foreslås arbejdsgiverbidraget sat op med 51 kr. pr. fuldtidsbeskæftiget.
 Det foreslås, at loven træder i kraft den 1. januar 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
