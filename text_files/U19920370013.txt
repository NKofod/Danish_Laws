Et norske rederi ejer selvlasterskibe registreret i Norge.
Skibene er  

 forsynet med fastmonteret kran, der betjenes af en enkelt mand, som fungerer  

 som matros, når der ikke lastes eller losses.
I øvrigt skal der ikke bruges  

 arbejdskraft ved lastningen/losningen.
 SiD varslede i 1991 konflikt mod rederiet for at opnå overenskomst for  

 losse/lastearbejdet på selvlasterskibene.
 Under henvisning til, at det arbejde, som sagen angik, i mere end 20  

 år uanfægtet var foregået på norske skibe - og dermed på norsk territorium -  

 og været udført på norske overenskomstvilkår af norske søfolk og med særlige  

 tillæg for arbejde med last, fandtes SiD ikke at have en så stærk faglig  

 interesse i at få overenskomst på området, at det ville være berettiget at  

 iværksætte en konflikt mod rederiet med det formål at opnå en overenskomst  

 som nævnt, hvorfor konfliktvarslet fandtes uretmæssigt.
 Sagens problem er, om indklagede, Specialarbejderforbundet i Danmark, som  

 organisation for havnearbejdere med kollektive kampskridt kan stille krav om  

 overenskomst for arbejde på klageren, Rolf Wagle's selvlasterskibe, når de  

 laster og losser i danske havne.
 PARTERNES PÅSTANDE:
 Klageren har påstået de indklagede tilpligtet at anerkende, at den af  

 Specialarbejderforbundet i Danmark over for klageren varslede konflikt,  

 omfattende samtlige rederiets skibe, som skulle anløbe danske havne, er  

 uretmæssig.
 De indklagede har påstået frifindelse.
 SAGSFREMSTILLING:
 Klageren er et 100% norskejet rederi-aktieselskab med adresse i Norge.  

 Selskabet bestyrer en række partrederier, der ejer bl.a. selvlasterskibe  

 registreret i det norske skibsregister eller det norske internationale  

 skibsregister.
 Siden 1969 har nogle af disse selvlasterskibe udført en række transporter  

 af gods til og fra danske havne.
Selvlasterskibene, der er på omkring 1.500 tons d.w., er udstyret med en  

 fast monteret kran (gravemaskine). Den kan på skinner bevæges i fire  

 retninger, og kranarmen og gribekloen kan hver for sig rotere.
Kloen kan tage  

 ned til en enkelt tømmerstok, og kranen kan flytte godset direkte mellem skib  

 og bil på kaj.
Kranen betjenes fra sit styrehus af en mand, således at der  

 herudover hverken på skibet eller på laste/lossestedet bruges arbejdskraft.
Den mand, der betjener kranen på rederiets skibe, er forhyret som  

 matros/maskinkjører og fungerer som matros, når skibet ikke laster eller  

 losser.
Vilkårene for ansættelsen er overenskomst mellem Fraktefartøyenes  

 Arbeidsgiverforening og Norsk Sjømannsforbund.
Overenskomsten bestemmer, at  

 der for arbejde med last normalt skal betales et tillæg på 39,25 kr. pr. time  

 plus feriepenge.
Der har ikke været beskæftiget danske havnearbejdere med at  

 losse eller laste disse skibe.
Den 9. september 1991 skrev Specialarbejderforbundet i Danmark til  

 rederiet, at forbundet ønskede at få overenskomst for laste/lossearbejdet på  

 skibe, der ejes eller chartres af rederiet til at anløbe danske havne for at  

 optage gods.
Forbundet meddelte samtidig, at man over for rederiet eventuelt  

 ville iværksætte konflikt, herunder sympatikonflikt og således agtede at  

 blokere for tilførsel af gods og brændstof.
 Rederiet svarede den 26. september 1991, at man ikke mente, der var  

 arbejde at udføre for havnearbejdere ved lastning af selvlasterne.
 Den 9. oktober 1991 fastholdt forbundet kravet om overenskomst, fordi  

 havnearbejdet, herunder lastning og losning samt håndtering på kaj, ikke i  

 forvejen var dækket af en kollektiv overenskomst.
 I den følgende tid forsøgte parterne forgæves ved forhandlinger at blive  

 enige, og forbundet besluttede derefter at iværksætte konflikt over for  

 samtlige rederiets skibe, der anløber dansk havn, fra og med den 25. maj  

 1992. Dette blev meddelt rederiet den 18. maj 1992.
 Sagen blev derefter af klageren indbragt for Arbejdsretten som hastesag,  

 og ved et retsmøde den 21. maj 1992 erklærede forbundet sig indforstået med,  

 at konflikten udsættes indtil 3 dage efter Arbejdsrettens dom i sagen.
På spørgsmål fra Specialarbejderforbundet i Danmark har det Norske  

 Sjømannsforbund den 4. august 1992 oplyst, at forbundet for de skibe, som er  

 registreret i det norske skibsregister, har aftale om godtgørelse for arbejde  

 med last.
Bestemmelsen herom dækker de tilfælde, hvor mandskabet pålægges  

 arbejde med last, men giver ikke mandskabet ret til sådant arbejde.
For de  

 skibe, der er registreret i Norsk Internationalt Skibsregister er der ikke  

 tarifaftale med forbundet om arbejde med last.
Overenskomst for provinsen mellem Sammenslutningen af Havne- og  

 Købmandsorganisationer i Danmark og Specialarbejderforbundet i Danmark  

 vedrørende havnearbejdere indeholder som særlige bestemmelser aftale om  

 tillægsbetaling for kørsel med forklifts, bobcats og lignende mekaniske  

 hjælpemidler, lempning i skib til kran og føring af mobilkran (§ 1). Der er  

 endvidere (§6) bestemmelse om, at der til arbejde om bord i skibe på over  

 160/400 tons d.w. antages arbejdere fra land.
Overenskomstens § 7, stk. 1,  

 bestemmer om winchman:
 »Når havnearbejderne udfører arbejdet om bord i et skib med mekanisk  

 spil, antages - når spillet benyttes - winchman fra land og betales som en  

 mand af holdet.
 Hvor et skib vægrer sig ved at antage winchman fra land, men kræver  

 spillet betjent af besætningen, forhøjes taksten for såvel bord- som  

 landarbejde med 10 pct.
 Ved alle skibe af anden nationalitet end dansk, norsk og svensk, skal, når  

 havnearbejderne udfører arbejdet om bord, winchman tages fra land.
I de tilfælde, hvor der skal antages winchman fra land, og hvor der ikke  

 blandt arbejderne kan skaffes mandskab til betjening af skibets spil, er et  

 skib berettiget til med eget mandskab at udføre dette arbejde, uden at der  

 kan kræves tillægsbetaling af nogen art.« FORKLARINGER:
Carl Wagle har bl.a. forklaret, at rederiet blev etableret af hans farfar  

 i 1937 og i dag ejes 100% af hans far, Rolf Wagle.
Det har kontor i Oslo og  

 ingen filialer i udlandet.
Selskabet er bestyrende reder for de partrederier,  

 der ejer skibene.
Parthaverne er kaptajner, andre ansatte i selskabet samt  

 købmænd og andre, der er interesseret i skibsfarten.
Sejladsen med selvlastere til Danmark udføres for tiden af 4 skibe, hvoraf  

 1 (Tove) er registreret i norsk skibsregister, mens de øvrige er registreret  

 i Norsk Internationalt Skibsregister.
De sejler alle fortrinsvis tømmer til  

 Sverige fra østjyske havne for Det danske Hedeselskab.
Herudover er der  

 enkelte sejladser med koks og andet gods til forskellige danske havne.
Hvis  

 rederiet skal belastes med extra udgifter til lastning/losning i Danmark, vil  

 sejladsen ikke længere være rentabel.
Hedeselskabet har oplyst, at det heller  

 ikke har mulighed for at bære yderligere omkostninger.
 Heller ikke i Norge bruges havnearbejdere ved lastning/losning af  

 selvlastere, og der har aldrig været indsigelse fra det norske sømandsforbund  

 eller krav om overenskomst for norske havnearbejdere.
 Det er rigtigt, at der ikke er overenskomst for de skibe, der er  

 registreret i Norsk Internationalt Skibsregister, men norske søfolk også på  

 disse skibe har samme vilkår som efter overenskomsten.
For nogle af modtagerhavnene i Sverige har rederiet inden for det sidste  

 år efter pres fra de svenske organisationer måttet acceptere som en  

 forsøgsordning, at svenske havnearbejdere ansættes af svenske agenter til at  

 betjene kranerne på rederiets selvlasterskibe.
Godsmodtagerne - fortrinsvis  

 svenske papirfabrikker - betaler ekstraudgiften og har påtaget sig det  

 økonomiske ansvar for eventuelle skader, herunder på maskineriet.  

 Erfaringerne fra forsøgsordningen er dårlige, fordi havnearbejderne har  

 vanskeligt ved at betjene maskinerne.
De skibe, der ikke er selvlastere, betjenes i danske havne af danske  

 havnearbejder, men aftalerne herom bliver indgået af afskiberne eller en  

 dansk agent, aldrig af rederiet.
Rederiet har tilsvarende praksis i andre  

 lande og mener, at kun for store rederier og/eller for fast havnefart er det  

 muligt for rederiet selv at træffe aftale om havnearbejde.
Per Storesletten har bl.a. forklaret, at han er kaptajn i rederiet og  

 parthaver i partrederierne.
Han sejler af og til selvlasterne på danske  

 havne.
 Rederiets søfolk mønstres på sædvanlig måde for en tur ad gangen.
Arbejdet med at betjene kranen er vanskeligt, fordi den har mange  

 finesser, herunder fjorten bevægelser mod seks på normale spil.
Det tager  

 mindst et år at oplære en mand til arbejdet, der er meget belastende og  

 kræver stor koncentration.
På almindelige fragtskibe er der ofte winch, et hydraulisk spil med krog  

 på wire, hvormed man hejser godset fra lasten til kajen.
Det er meget enklere  

 at betjene en winch end at betjene kranen på en selvlaster.
I de svenske havne, hvor rederiet har fået påtvunget almindelige  

 havnearbejdere, er det gået dårligt.
Man har nu måttet finde folk, der har  

 erfaring som skovarbejdere.
 Knud Erik Hansen har bl.a. oplyst, at han er forretningsfører for  

 havnearbejderne og selv gammel havnearbejder.
Danske havnearbejdere håndterer meget tømmer.
De bliver uddannet til  

 betjening af winch og kraner, og de er ifølge overenskomst med  

 Arbejdsgiverforeningen for Handel, Transport og Service forpligtet til at  

 udføre sådant arbejde og desuden arbejde med store sværvægtsbomme, der er  

 langt mere kompliceret end de maskiner, sagen drejer sig om.
 Mange lastbiler, der betjenes af SiD-medlemmer, har desuden kraner af  

 næsten samme dimensioner.
Det kræver naturligvis en vis rutine at betjene sådant maskineri, men det  

 er ikke arbejde, som danske havnearbejdere ikke kan klare.
Efter de  

 indberetninger, forbundet har fået, har kraner, der ganske svarer til dem på  

 Rolf Wagles selvlastere, været betjent af danske havnearbejdere, f.eks. i  

 Grenå.
 Selvom størstedelen af aftaler om havnearbejde bliver indgået med danske  

 arbejdsgivere, er der eksempler - vel omkring 10% af arbejdet - på kontrakter  

 med udenlandske arbejdsgivere, herunder omkring færgefart og håndtering af  

 forarbejdet fisk.
Når sagen først nu er rejst over for rederiet, er det muligvis, fordi  

 problemet med de seneste års nedgang i arbejdsmængden er blevet mere aktuelt  

 for forbundet.
Det har i mange år været drøftet blandt havnearbejdere.
Under  

 forhandlingerne med rederiet har forbundet forgæves foreslået en  

 forsøgsordning, således at det kunne konstateres, om arbejdet kan udføres af  

 danske havnearbejdere.
 PARTERNES ARGUMENTER:
 Til støtte for påstanden har klageren gjort gældende, at indklagede ikke  

 forfølger et lovligt fagligt formål, når man søger at gennemtvinge en  

 overenskomst, således at danske midlertidigt beskæftigede havnearbejdere skal  

 erstatte norske fuldtidsbeskæftigede søfolk omfattet af norsk overenskomst.
 Arbejdet udføres i det hele fra skibene d.v.s. på norsk territorium, og  

 der er intet ansættelsesforhold til danske arbejdsgivere.
 De indklagede har således ikke godtgjort at have en rimeligt begrundet  

 faglig interesse i at få overenskomst på dette område.
Arbejdet ligger desuden udenfor forbundets naturlige faglige område.
Det  

 kræver lang oplæring og er mere kompliceret end arbejde med landbaserede  

 hjælpemidler eller med winch.
Det kunne i øvrigt efter de eksisterende danske  

 overenskomster ikke kræves, at winchman skulle tages fra land.
Da der ikke  

 bruges havnearbejdere ville det ikke gøre nogen forskel, at reglerne for  

 winchman kom til anvendelse.
De indklagede har ikke dokumenteret, at danske havnearbejdere har  

 tilstrækkelig uddannelse og erfaring til at betjene klagernes kraner, eller  

 at de overhovedet har prøvet tilsvarende maskineri.
Klagerne er naturligt  

 interesseret i at have sine egne erfarne folk til at betjene kranen for at  

 undgå, at der på gods, kran eller skib kommer skader, der kunne koste store  

 beløb.
 De indklagede har i øvrigt i mere end tyve år vidst, at arbejdet blev  

 udført af andre end deres medlemmer, og har ved passivitet mistet en  

 eventuelt ret til at kræve overenskomst på området.
De indklagede har her overfor anført, at der er tale om en dansk  

 arbejdsplads, der er havnearbejdernes naturlige faglige område, dels fordi  

 dette forbund var først til at kræve overenskomst, dels fordi der er tale om  

 lastning og losning, og endelig fordi havnearbejdere er overenskomstmæssigt  

 forpligtet til at udføre arbejde af denne karakter, som intet andet dansk  

 fagforbund er nærmere til at have overenskomst for.
Det følger endvidere af  

 ILO- konventionen om de sociale virkninger af nye metoder for lastning og  

 losning, at registrerede havnearbejdere har fortrinsret ved antagelse af  

 arbejdskraft til havnearbejde.
Havnearbejdere uddannes til at betjene kraner o. lign., og klagerens  

 maskiner er ikke væsentligt forskelligt fra det, der i øvrigt betjenes af  

 lastvognschauffører og havnearbejdere.
Den omstændighed, at skibets mandskab  

 også kan betjene maskineriet, kan ikke hindre Specialarbejderforbundet i  

 Danmark i at få overenskomst for arbejdet i danske havne på samme måde som  

 svenske havnearbejdere har fået for svenske havne.
Den overenskomst, der er indgået med det Norske Sjømannsforbund, omfatter  

 kun tre af de fire skibe, der sejler på danske havne, og den giver ikke  

 arbejdstagerne ret til arbejdet med last.
Denne overenskomst hindrer derfor  

 ikke de indklagedes krav.
 ARBEJDSRETTENS BEGRUNDELSE OG KONKLUSIONER:
 Det arbejde, sagen drejer sig om, har uanfægtet i mere end 20 år foregået  

 på norsk territorium og været udført på norske overenskomstvilkår af norske  

 søfolk og med særlige tillæg for arbejde med last.
 Under disse omstændigheder findes de indklagede ikke at have en så stærk  

 faglig interesse i at få overenskomst på området, at det ville være  

 berettiget at iværksætte en konflikt mod klageren med det formål at opnå en  

 sådan overenskomst, og der gives derfor klageren medhold i påstanden under  

 sagen.
 T h i k e n d e s f o r r e t :
 Den konflikt, som Specialarbejderforbundet i Danmark den 18. maj 1992  

 varslede over for klageren, Rolf Wagle A/S, er uretmæssig.
 I sagsomkostninger skal indklagede betale 2.000 kr. til Arbejdsretten.
 (* 1) Henvisninger: Per Jacobsen s.202 (note 144), s.264 ff, s.308 ff, Per  

 Jacobsen Lovlig brug af kampskridt til støtte for overenskomstkrav s. 30-31,  

 s. 43, s. 48, s. 73, K. 92.058, K. 90.336 (A 1991, s. 88), K. 90.361 (A 1991,  

 s. 97), K. 7745 (A 1976, s.162).
