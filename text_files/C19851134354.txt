 Et ejendomsmæglerfirma har over for registertilsynet rejst spørgsmålet om,  

 hvorvidt en administrator af en ejendom kan blive registreret som dårlig  

 betaler i et kreditoplysningsbureau, hvis ejeren af ejendommen ikke er i  

 stand til at stille et skyldigt beløb til rådighed for firmaet som  

 administrator.
 Registertilsynet anmodede i den anledning Advokatrådet om en udtalelse i  

 sagen, idet spørgsmålet efter registertilsynets opfattelse må ses i  

 sammenhæng med formueretlige regler.
 Advokatrådet har ved skrivelse af 6. juni 1985 afgivet udtalelse i sagen.  

 Man vedlægger til orientering kopi af Advokatrådets skrivelse.
Det fremgår heraf, at et sædvanligt administrationsforhold vedrørende fast  

 ejendom ikke adskiller sig fra andre fuldmagtsforhold.
Dette indebærer, at  

 administrator handler i ejerens navn og for dennes regning, jfr. aftalelovens  

 § 10, stk. 1.
Efter registertilsynets opfattelse, vil en registrering af en  

 administrator som dårlig betaler i et kreditoplysningsbureau på grundlag af,  

 at ejeren af ejendommen ikke er i stand til at stille det skyldige beløb til  

 rådighed, derfor være i strid med lov om private registre m.v. § 9, stk. 1.  

 Registertilsynet finder det i denne forbindelse uden betydning, at  

 administrator ud fra et kendskab til ejerens økonomiske situation eventuelt  

 kan have pådraget sig erstatningsansvar.
Det skal dog bemærkes, at der i de i  

 Advokatrådets skrivelse omtalte tilfælde, hvor kreditor har haft føje til at  

 tro, at administrator var ejer og således handlede for egen regning og  

 risiko, vil bestå en fordring mod administrator, hvorfor registrering i disse  

 tilfælde vil være i overensstemmelse med lov om private registre m.v.,  

 såfremt de sædvanlige registreringsbetingelser i øvrigt er opfyldt.
 Kopi af denne skrivelse er d.d. tilsendt Advokatrådet til orientering.
 P.R.V.
 E.B.
Tina Franck Til foreningen af kreditoplysningsbureauer i Danmark.
