 Ministeriet fandt, at adgangsbestemmelserne ikke bør være til hinder  

 for, at en ejendom på landet udnyttes landbrugsmæssigt, hvorfor der blev  

 givet dispensation til benyttelse af eksisterende overkørsel til drivhus uden  

 detailhandel.
 I brev af 20. januar 1988 har De klaget over, at R-Amtsråd har afslået  

 ansøgning om tilladelse til at opføre et drivhus på matr.nr. a, V-by.
Det fremgår af akterne, som er modtaget fra amtskommunen, og som De  

 derefter er gjort bekendt med, at ejendommen ligger ved hovedlandevejen A-K  

 på en strækning, for hvilken der gælder adgangsbestemmelser.
Ejendommen, der  

 er en parcel af en i 1973 nedlagt landbrugsejendom, har registreret tilladt  

 adgang for enfamilieshus.
 Amtsrådet har ikke meddelt zonelovstilladelse til opførelse af drivhus og  

 har på Vejdirektoratets vegne afslået at dispensere fra  

 adgangsbestemmelserne.
 Til støtte for klagen er det anført, at drivhuset ikke som nævnt i den  

 oprindelige ansøgning agtes benyttet til dyrkning med henblik på detailsalg.  

 Der skal ikke drives detailhandel fra ejendommen.
 R-Amtsråd har anbefalet, at der ikke i henhold til lov om offentlige veje,  

 § 80, gøres undtagelse fra adgangsbestemmelserne, men er indstillet på at  

 give den nødvendige tilladelse efter zoneloven, såfremt der skulle blive  

 givet tilladelse efter vejloven.
Vejdirektoratet har indstillet, at afslaget fastholdes.
Der er tale om  

 nyopførelse af en driftsbygning på en ejendom, der er godkendt til  

 enfamiliesbeboelse, ikke om at muliggøre en rimelig udnyttelse af en  

 bestående og tiloversbleven landbrugsbygning.
Ministeriet er enig med Vejdirektoratet i, at bemærkningerne i  

 vejlovscirkulæret af 6. december 1985 om udnyttelse af tidligere  

 landbrugsbygninger ikke kan finde anvendelse.
Imidlertid finder ministeriet,  

 at adgangsbestemmelserne ikke bør være til hinder for, at en ejendom på  

 landet udnyttes landbrugsmæssigt, når det sker med adgang ad en bestående  

 overkørsel, og det ikke medfører detailhandel, samt når der ikke i øvrigt er  

 konkrete færdselsmæssige omstændigheder, der taler imod det.
 Ministeriet meddeler derfor den fornødne dispensation fra  

 adgangsbestemmelserne til, at den bestående overkørsel til enfamilieshus på  

 matr.nr. a, V-by, tillige benyttes som adgang til drivhus inden for rammerne  

 af, hvad der er tilladt efter loven om by- og landzoner.
 Det er et vilkår for dispensationen, at den bortfalder, hvis der drives  

 detailhandel fra ejendommen.
 Offentliggjort i VEJLOVE udgivet af DAFOLO.
