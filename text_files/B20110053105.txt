 Bekendtgørelse om ændring af bekendtgørelse om styring af sikkerhed og sundhed på offshoreanlæg m.v.
§ 1 I bekendtgørelse nr. 729 af 3. juli 2009 om styring af sikkerhed og sundhed på offshoreanlæg m.v. foretages følgende ændringer:
 1. Indledningen affattes således:
»I medfør af § 17, § 18, stk. 6, §§ 22, 26, 37, 43 a og 49, § 50, stk. 4, § 72, stk. 1, og § 76, stk. 3, i lov nr. 1424 af 21. december 2005 om sikkerhed m.v. for offshoreanlæg til efterforskning, produktion og transport af kulbrinter (offshoresikkerhedslov), som ændret ved lov nr. 1400 af 27. december 2008 og lov nr. 287 af 15. april 2009, fastsættes efter bemyndigelse i henhold til § 61, stk. 3:« 2. § 1, stk. 2-4, affattes således:
 »Stk. 2. §§ 2-18, 22-25, 27, § 37, stk. 1, 3 og 5, § 38, nr. 4, og §§ 39-43 finder endvidere anvendelse på rørledninger omfattet af offshoresikkerhedslovens § 3, stk. 2, jf. § 1 i bekendtgørelse om udvidelse af anvendelsesområdet for offshoresikkerhedsloven.
 Stk. 3. §§ 2-4, § 5, stk. 1 og 3, §§ 6-10, § 11, stk. 2 og 4, § 12 stk. 3, §§ 19-21, 24, 27-34, § 35, stk. 2, og §§ 37-43 finder endvidere anvendelse på indkvarteringsfaciliteter på skibe og indretninger, som ikke er omfattet af offshoresikkerhedslovens definition i § 2, stk. 1, og hvor personer, der arbejder på et offshoreanlæg, indkvarteres, i det omfang det har betydning for sikkerheden og sundheden for de indkvarterede personer, jf. § 2 i bekendtgørelse om udvidelse af anvendelsesområdet for offshoresikkerhedsloven.
Stk. 4. §§ 2-4, § 5, stk. 1 og 3, §§ 6-10, § 11, stk. 2 og 4, § 12, stk. 3, §§ 21-35, § 37, stk. 2-4, og §§ 38-43, finder endvidere anvendelse på de aktiviteter med tilhørende arbejdspladser, indkvarteringsfaciliteter, udstyr m.v., på andre skibe og indretninger end dem, der er nævnt i offshoresikkerhedslovens § 3, stk. 3 og 4 (specialfartøjer m.v.), og som ikke er omfattet af definitionen i offshoresikkerhedslovens § 2, stk. 1, i det omfang aktiviteterne er direkte eller indirekte knyttet til efterforskning og produktion af kulbrinter, jf. § 3 i bekendtgørelse om udvidelse af anvendelsesområdet for offshoresikkerhedsloven.« 3. I § 1 indsættes som stk. 5:
»Stk. 5. Bekendtgørelsen finder endvidere anvendelse på de aktiviteter på offshoreanlæg, som ikke er nævnt i § 2, stk. 1, i offshoresikkerhedsloven, og som er omfattet af undergrundsloven og har sikkerheds- og sundhedsmæssig betydning, jf. § 4 i bekendtgørelse om udvidelse af anvendelsesområdet for offshoresikkerhedsloven.« § 2 Bekendtgørelsen træder i kraft den 1. juni 2011.
