Bekendtgørelse om visse regler om folkeskolens undervisning i dansk som andetsprog af fordrevne børn og unge fra Ukraine I medfør af § 5, stk. 8, i lov om folkeskolen, jf. lovbekendtgørelse nr. 1887 af 1. oktober 2021, som ændret ved lov nr. 693 af 24. maj 2022, fastsættes efter bemyndigelse i henhold til § 1, nr. 15, i bekendtgørelse nr. 828 af 10. juni 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
§ 1. Reglerne i §§ 2-4 gælder for elever med opholdstilladelse efter lov om midlertidig opholdstilladelse til personer, der er fordrevet fra Ukraine.
Reglerne supplerer de regler, der er fastsat bekendtgørelse om folkeskolens undervisning i dansk som andetsprog.
§ 2. I modtagelsesklasser, der udelukkende består af elever som nævnt i § 1, 1. pkt., kan elevtallet højst være 18 ved skoleårets begyndelse.
Det skal tilstræbes, at elevtallet ikke bliver højere i løbet af skoleåret.
 Stk. 2. En modtagelsesklasse, der udelukkende består af elever som nævnt i § 1, 1. pkt., kan omfatte syv klassetrin, hvis eleverne har samme sproglige behov og øvrige forudsætninger.
 § 3. En elev, som går i en modtagelsesklasse, der udelukkende består af elever som nævnt i § 1, 1. pkt., kan med forældrenes samtykke fritages for undervisningen i et fag, dog ikke dansk og matematik, hvis det skønnes umuligt at afhjælpe elevens vanskeligheder gennem supplerende undervisning, jf. folkeskolelovens § 5, stk. 5. Eleven skal have anden undervisning i stedet.
§ 4. Reglerne om en mindste varighed af undervisningstiden og reglerne om minimumstimetal, jf. folkeskolelovens § 14 b, stk. 1, og § 16, stk. 1 og 2, kan fraviges i modtagelsesklasser, der udelukkende består af elever som nævnt i § 1, 1. pkt.
Det er en betingelse, at eleverne undervises i et omfang, så undervisningen kan leve op til folkeskolens formål og Fælles Mål for folkeskolens fag og emner.
I de fag, hvor der er prøver, skal undervisningens indhold desuden fastlægges således, at kravene i de enkelte fag ved prøverne kan opfyldes.
 § 5. Bekendtgørelsen træder i kraft den 6. juli 2022.
