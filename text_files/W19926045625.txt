I efteråret 1991 ønskede en klager K at overføre en  

 boligsparekontrakt, der var oprettet i 1989, som førtes hos et pengeinstitut  

 P2, til P1. P2 ønskede imidlertid ikke at overføre ordningen, idet P2 ønskede  

 at forbeholde sig modregningsret for sit tilgodehavende hos K, hvorfor P2  

 ville opgøre boligsparekontrakten, når den havde løbet i tre år.
Det fremgik  

 endvidere af sagen, at boligsparekontrakten ikke var opfyldt, idet der efter  

 de dagældende regler ikke var indbetalt 1.200 kr. årligt på ordningen.
K  

 indbragte sagen for Ankenævnet med påstand om, at P2 tilpligtedes at udbetale  

 fra kontoen.
K fik medhold.
 Kendelse af 18. november 1992 i sag nr. 221/1992 (Boligsparekontrakt,  

 overførsel, modregning).
I efteråret 1991 anmodede klageren K sit pengeinstitut P1 om, at en den  

 24. marts 1989 oprettet boligsparekontrakt, som førtes hos pengeinstituttet  

 P2 blev overført til P1. Efter at have kontaktet P2 meddelte P1 K, at P2 ikke  

 ønskede at overføre ordningen.
Efter K's henvendelse til P2 oplyste P2, at P2  

 forbeholdt sig modregningsret for sit tilgodehavende hos K, ligesom P2  

 meddelte, at boligsparekontrakten var spærret og ville blive opgjort, når den  

 havde løbet i tre år.
Det fremgik endvidere af sagen, at boligsparekontrakten  

 ikke var opfyldt, idet der ikke var indbetalt 1.200 kr. årligt på ordningen.
 K indbragte sagen for Ankenævnet med påstand om, at P2 tilpligtedes at  

 udbetale fra kontoen.
 P2 nedlagde påstand om frifindelse.
 Ankenævnet tog klagerens påstand til følge med disse bemærkninger:
»Indestående på en boligsparekonto kan i et tidsrum af 3 år regnet  

 fra den førte indbetaling ikke gøres til genstand for udlæg, udpantning eller  

 arrest, jvf. § 7, stk. 2, i lovbekendtgørelse nr. 145 af 20. marts 1987 om  

 boligsparekontrakter, og dette gælder, selv om kravet om en årlig  

 mindsteindbetaling på 1.200 kr. ikke er opfyldt, og kontrakten derfor anses  

 for bortfaldet.
Det følger heraf, at et pengeinstitut ikke i bindingsperioden  

 kan foretage modregning i indestående på en boligsparekonto, selv om  

 kontrakten er misligholdt.
Ankenævnet finder, at dette tillige må indebære,  

 at et pengeinstitut ikke kan afvise at overføre kontoen til et andet  

 pengeinstitut med den begrundelse, at man har en fordring mod kontohavere,  

 for hvilken man har til hensigt at foretage modregning ved bindingsperiodens  

 udløb, idet dette reelt har karakter af anteciperet modregning.
I den foreliggende sag må det lægges til grund, at P2 i efteråret 1991 og  

 senest ved skrivelse af 6. januar 1992 har afvist at efterkomme K's anmodning  

 om overførsel af indeståendet på hans boligsparekonto til et andet  

 pengeinstitut.
Da bindingsperioden først udløb den 31. marts 1992, var dette  

 efter det anførte uberettiget.
Som konsekvens heraf må P2 være forpligtet til  

 at udbetale kontoens indestående til K, idet P2 under disse omstændigheder  

 ikke kan støtte ret på den modregning, der er foretaget efter  

 bindingsperiodens udløb.« (* 1) Offentliggjort i Fagskrift for Finansvæsen og Ankenævnets  

 årsberetning for 1992.
