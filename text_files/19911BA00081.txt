Nr BSF 81 Forslag til folketingsbeslutning Folketingsbeslutning om ændring af lov om  

 elforsyning Fremsat af Poul Nielson (S) Martin Glerup (S) Tove Lindbo Larsen (S)  

 Ingrid Rasmussen (S) Duetoft (CD) den 26. marts 1992 Vedtaget ved anden (sidste) behandling den 5. maj 1992 Folketinget opfordrer regeringen til senest i oktober 1992 at fremsætte  

 forslag til lov om ændring af lov om elforsyning, således at der skabes en  

 utvetydig hjemmel for Elsam og Elkraft til at engagere sig i etablering og  

 drift af kraftvarmeværker m.v. i udlandet.
Dette skal kunne ske med baggrund  

 i elselskabernes eksisterende kapitalgrundlag, herunder den løbende  

 forskudshenlæggelse, og inden for en samlet risiko- og garantiforpligtelse på  

 op til 1 mia. kr.
 Endvidere opfordres regeringen til i samme sammenhæng at skabe klar  

 lovmæssig hjemmel for, at elselskaberne kan tilbyde tredjeparts finansiering  

 som et led i bestræbelserne på at gennemføre elbesparelser.
Oprindeligt fremsat forslag Folketinget opfordrer regeringen til senest i oktober 1992 at fremsætte forslag til lov om ændring af lov om elforsyning, således at der skabes en utvetydig hjemmel for Elsam og Elkraft til at engagere sig i etablering og drift af kraftvarmeværker m.v. i udlandet.
Dette skal kunne ske med baggrund i elselskabernes eksisterende kapitalgrundlag, herunder den løbende forskudshenlæggelse, og inden for en samlet risiko- og garantiforpligtelse på op til 1 mia. kr.
Bemærkninger til forslaget I lyset af såvel udviklingen på energiområdet i EF som situationen i en  

 række tidligere Østlande tegner der sig betydelige muligheder for en  

 eksportmæssig udnyttelse af dansk knowhow på kraftvarmeområdet.
Et direkte  

 engagement i etablering og drift af kraftvarmeværker og andre former for  

 elproduktion i udlandet vil kunne indebære betydelige miljømæssige og  

 kommercielle fordele, men usikkerhed med hensyn til Elsams og Elkrafts  

 formelle handlemuligheder indebærer, at der i praksis kun gennemføres meget  

 små aktiviteter på området.
I betragtning af dansk kraftvarmeteknologis internationale placering og i  

 betragtning af, at en indsats på dette område formentlig er den mest  

 effektive måde at forbedre miljøet i regionen på, bør der skabes sikkerhed  

 for, at sådanne engagementer kan gennemføres.
Danske erfaringer med  

 vindmølleparker, renovering af kraftværker og anvanceret røggasrensning kan  

 også danne grundlag for aktivitet i udlandet.
Det forudsættes, at Elsam og Elkraft anlægger en forholdsvis forsigtig  

 strategi og starter med relativt overskuelige projekter, og at gennemførelsen  

 af disse i alle tilfælde udskilles i særligt selskabsmæssigt regi.
Det  

 skønnes imidlertid rigtigst at angive en samlet ramme på 1 mia. kr. for de  

 til enhver tid eksisterende hæftelser allerede ved den her foreslåede  

 lovændring, således at der skabes den fornødne fleksibilitet til, at  

 hjemmelen kan rumme en positiv udvikling.
 Administrativt forudsættes det, at elprisudvalget skal modtage anmeldelser  

 af engagementerne og påse, at disse holdes inden for de kriterier, der  

 nærmere måtte blive opstillet i forbindelse med den foreslåede lovændring.
Skriftlig fremsættelse Poul Nielson (S):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om ændring af lov om elforsyning.
(Beslutningsforslag nr.
B 81).
 Jeg skal i øvrigt henvise til forslagets tekst og de bemærkninger, der  

 ledsager det, og anbefale det til Tingets velvillige behandling.
