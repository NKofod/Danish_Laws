Offererstatningslovens § 1 - nævnets stillingtagen til, om skaden skyldes en overtrædelse af straffeloven, nævnets j.nr. 14-520-04769 I n.j.nr. 14-520-04769 afsluttede politiet sagen, idet politiet ikke fandt, at der var de nødvendige beviser til, at en domstol ville finde den af ansøger udpegede skadevolder skyldig i at have udøvet vold mod ansøger.
Politiets afgørelse blev stadfæstet af statsadvokaten.
Til brug for behandlingen af ansøgers ansøgning om erstatning modtog Erstatningsnævnet sagens akter fra politiet.
Det fremgik heraf, at et navngivent vidne var til stede under episoden.
Vidnet sås imidlertid ikke at være blevet afhørt under politiets behandling af sagen.
Tilsvarende gjaldt den udpegede og identificerede skadevolder.
 Nævnet anmodede i lyset heraf politiet om at foranstalte en afhøring af det navngivne vidne, idet en forklaring fra den pågældende var nødvendig for, at nævnet kunne vurdere, om det kunne lægges til grund, at ansøger havde været udsat for en straffelovsovertrædelse, og dermed om hun var berettiget til erstatning i medfør af offererstatningsloven.
