Personlige værgemåls  

 rækkevidde Personspørgsmål 61.1.
 "Deres brev af 26. februar 1997 vedrørende  

 værgemål er af Lovafdelingen i Justitsministeriet oversendt til  

 Civilretsdirektoratet til besvarelse.
 I den anledning kan vi oplyse følgende:
 Værgemålsområdet er nærmere  

 reguleret i Justitsministeriets lov nr. 388 af 14. juni 1997.
 Med værgemålsloven er der gennemført en  

 revision af de tidligere gældende regler om umyndiggørelse af  

 voksne, således at reglerne er gjort mere tidssvarende og smidige.  

 Samtidig med værgemålslovens ikrafttræden blev lov om  

 umyndighed og værgemål (myndighedsloven) og lov om anbringelse og  

 bestyrelse af umyndiges midler m.v. ophævet.
Et væsentligt element i den ny  

 værgemålslov er, at der ved alle værgemål skal  

 foretages en vurdering af, i hvilket omfang og på hvilke områder  

 der er brug for en værge til at varetage økonomiske og  

 personlige forhold.
De enkelte værgemål skal afpasses efter de  

 konkrete og individuelle behov hos den person, som sagen drejer sig om, og  

 værgemålet må ikke være mere omfattende end  

 nødvendigt.
 Den grundlæggende bestemmelse i den nye  

 værgemålsordning findes i lovens § 5,  hvorefter der kan  

 iværksættes værgemål for den, der på grund af  

 sindssygdom, herunder svær demens, eller hæmmet psykisk udvikling  

 eller anden form for alvorlig svækket helbred er ude af stand til at  

 varetage sine anliggender, hvis der er et behov for det.
Værgemål efter § 5 kan omfatte både  

 økonomiske og personlige anliggender, men kan begrænses til blot  

 en af delene.
Værgemålet kan endvidere begrænses til at  

 angå bestemte økonomiske aktiver eller anliggender, f.eks.  

 forvaltning af fast ejendom eller pensionsbeløb eller  

 repræsentation ved bestemte aftaler, f.eks. kreditkøb eller  

 indgåelse af lejemål.
Værgemålet kan også  

 begrænses til at angå bestemte personlige forhold, f.eks.  

 beslutning om flytning på plejehjem.
Værgemål vedrørende personlige  

 forhold medfører ikke indgreb i den pågældendes  

selvbestemmelse og handlefrihed.
Værgemålet  

 medfører ret for værgen til at repræsentere den, der er  

 under værgemål, i vigtigere  forhold af personlig karakter ved at  

 træffe beslutninger om forhold, som den pågældende på  

 grund af sin tilstand ikke selv kan tage stilling til.
 Værgemålsloven åbner ikke mulighed for  

 fratagelse af handleevnen vedrørende personlige forhold.
Det er vanskeligt at opstille klare retningslinier for,  

 hvad der ligger inden for og uden for det personlige værgemåls  

 grænser.
Dette må dels bero på de konkrete  

 omstændigheder, dels må dette efterhånden fastlægges  

 gennem praksis.
 Det ligger imidlertid fast, at et personligt  

 værgemål ikke giver værgen ret til tvangsmæssigt at  

 anbringe eller indlægge den pågældende på  

 institution, hospital eller lignende.
På tilsvarende vis må visse beslutninger  

 vedrørende personlige forhold som udgangspunkt anses for at ligge uden  

 for det personlige værgemåls rammer.
Dette vil f.eks. være  

 tilfældet ved beslutninger om dagligdags spørgsmål, hvor  

 der ikke er tale om opgaver af retlig karakter.
 Indtil den 1. januar 1997 fandtes reglerne om  

 umyndiggørelse i myndighedsloven.
 Personlig umyndiggørelse kunne ske efter  

 myndighedslovens § 46, hvis det skønnedes, at en person var ude af  

 stand til selv at drage omsorg for sin person.
Retsvirkningerne af en personlig umyndiggørelse  

 var, at værgen overtog den retlige kompetence til at drage omsorg for  

 den umyndiggjortes person.
Dette indebar, at værgen kunne træffe  

 beslutning om bestemte vigtigere foranstaltninger af personlig karakter.
 Retsstillingen omkring rækkeviden af den personlige  

 umyndiggørelse var på visse punkter præget af usikkerhed.  

 Sammenfattende må det dog antages, at en personlig  

 umyndiggørelse efter de dagældende regler ikke indebar, at  

 værgen havde hjemmel til at overvinde modstand med hensyn til  

 personlige spørgsmål, som de personer, der var i stand til  

 på en eller anden måde at tilkendegive en holdning, gav udtryk  

 for.
