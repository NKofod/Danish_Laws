Nr BSF 105 Forslag til folketingsbeslutning om indførelse af betalingsordninger,  

 betalingsringe, bompenge m.v. for den gennemkørende biltrafik Fremsat af Margrete Auken (SF) Tommy Dinesen (SF) Aage Frandsen (SF) Steen  

 Gade (SF) Anni Svanholt (SF) den 19. marts 1997 Folketinget opfordrer regeringen til at skabe mulighed for, at kommuner og  

 amter som en del af trafikplanlægningen i disse områder kan indføre  

 betalingsordninger, betalingsringe, bompenge m.v. for den gennemkørende  

 motoriserede trafik.
Bemærkninger til forslaget Forslaget er i det væsentlige en genfremsættelse af beslutningsforslag B  

 114 fra folketingsåret 1995-96, forhandlingerne s. 4863 og 6386 og tillæg A  

 s. 4432.
Formålet med at oprette betalingsringe er at nedbringe CO2-forureningen og  

 trafikkens øvrige miljøbelastning af de tætte byområder.
Samtidig kan der  

 tilvejebringes midler til en udbygning/billiggørelse af den kollektive  

 trafikbetjening af byerne.
Midlerne kan bruges til oprettelse af lokale  

 støjpuljeordninger til nedbringelse af trafikstøjen i belastede  

 boligområder/opholdsrum samt til at nedlægge parkeringspladser og opbygge  

 trafiksanerede veje og pladser.
En væsentlig årsag til den globale CO2-forurening er privatbilismen.
Det  

 er derfor vigtigt at gøre noget effektivt for at begrænse bilismen, hvis man  

 skal problemet til livs.
Der findes ikke en enkelt metode til at løse  

 problemet.
I stedet kan der peges på flere forskellige elementer: større  

 miljøafgifter på benzin og diesel, differentierede afgifter på biler, således  

 at de mindst forurenende slipper billigst, forbedring af den kollektive  

 trafik, bedre forhold for bløde trafikanter etc.
De trafikskabte lokale miljøproblemer er størst i byerne.
Her er der ikke  

 kun tale om CO2-forurening, men også støjforurening og forurening som følge  

 af emissioner fra trafikken bestående af sod, benzen, toulen, xylen og  

 kvælstofdioxider.
Disse mistænkes for at give luftsvejsirritationer og nedsat  

 lungefunktion især hos børn.
Der er derfor et helt akut behov for, at man  

 lokalt og regionalt får nogle planlægningsinstrumenter som f.eks.  

 betalingsringe til at regulere trafikmængden.
I dag har kommunerne og amterne  

 ikke mulighed for at anvende økonomiske styringsinstrumenter for at begrænse  

 den gennemkørende pendlingstrafik.
Der er heller ikke på nuværende tidspunkt  

 mulighed for at anvende økonomiske styringsmidler til at begrænse f.eks. den  

 gennemkørende tunge lastbiltrafik i tætbebyggede byområder.
Det er ikke kun i Danmark, at der diskuteres indførelse af betalingsringe.  

 For kort tid siden blev det vedtaget i Sverige, at Stockholm skal have  

 betalingsring.
I Oslo og Singapore har man haft disse ordninger længe med  

 stor succes begge steder.
 I dag er spørgsmålet, hvem der kan beslutte at oprette en betalingsring,  

 indføre bompenge, pålægge vejskatter m.v.
SF mener, at denne kompetence bør overlades til de politisk valgte  

 forsamlinger i kommunerne og i særlige tilfælde til amterne.
Indtægterne fra  

 ordningerne skal samtidig øremærkes til en tiltrængt forbedring af den  

 kollektive trafik, således at den kollektive trafik kan opfylde det  

 transportbehov, der skabes, når pendlere lader bilen stå.
 Da det ikke er muligt helt at fjerne biltrafikken fra byerne, skal der  

 være mulighed for, at en del af pengene anvendes til oprettelse af støjpuljer  

 til at formindske støjen i boligområder, der støder op til større veje,  

 herunder lydisolering af de boliger, der ligger tæt op ad større trafikanlæg.
Samtidig vil en sænkning af biltrafikken i byerne betyde, at flere  

 parkeringspladser kan nedlægges, og at der kan oprettes veje og pladser, hvor  

 både den kollektive trafik, cyklisterne og fodgængerne får langt bedre  

 vilkår.
De kommunale og regionale betalingsordninger skal således også kunne  

 anvendes til finansiering af sådanne formål.
Selv om SF har foreslået betalingsringe m.v. flere gange før, mener  

 forslagsstillerne, at tiden er modnet nu: i regeringens »Natur- og  

 miljøpolitiske Redegørelse«, side 483, står der, at »ud over  

 parkeringsafgifter er bompenge eller vejskatter en mulighed for at regulere  

 omfanget af den lokale biltrafik.
Regeringen vil nærmere undersøge behovet  

 for anvendelse af sådanne styringsmidler«.
Det Radikale Venstre har  

 luftet ideen flere gange, og i forbindelse med debatten om overborgmester  

 Jens Kramer Mikkelsens forslag om større benzinafgifter øst for Storebælt  

 udtalte Poul Andersen, et af de socialdemokratiske medlemmer af Folketingets  

 Trafikudvalg, i Jyllands-Posten den 31. januar 1997, at partiet nu seriøst  

 arbejder med betalingsringe rundt om København.
Skriftlig fremsættelse Margrete Auken (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af betalingsordninger,  

 betalingsringe, bompenge m.v. for den gennemkørende biltrafik.
(Beslutningsforslag nr.
B 105).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
