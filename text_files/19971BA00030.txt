Nr BSF 30 Forslag til folketingsbeslutning om udvikling af demokratiet i kommuner og  

 amter Fremsat af Frank Aaen (EL) Bruno Jerup (EL) den 23. oktober 1997 Folketinget opfordrer regeringen til at fremsætte lovforslag, der styrker  

 demokratiet i kommuner og amter.
Lovforslagene skal indeholde følgende  

 elementer:
 1. Lov om offentlighed i forvaltningen skal anvendes i alle selskaber,  

 som kommuner er involveret i, uanset selskabsform.
 Der udarbejdes lovforslag, som fastslår, at lov om offentlighed i  

 forvaltningen skal anvendes i alle selskaber, kommuner er involveret i, dvs.  

 at det gøres til en betingelse for kommunernes deltagelse i fælleskommunale  

 selskaber, aktieselskaber m.v., at selskabet i sine vedtægter forpligter sig  

 til at virke i overensstemmelse med lov om offentlighed i forvaltningen.
 2. Der indføres en demokratisk formålsparagraf i den kommunale  

 styrelseslov.
 Der indføres en demokratisk formålsparagraf i lov om kommunernes styrelse.
Formålsparagraffen skal slå fast, - at det er et hovedformål med loven at sikre en stadig udvidelse af  

 demokratiet med stadig større indflydelse til folkevalgte, brugere og ansatte  

 på den kommunale virksomhed, - at ændringer i den kommunale opgavevaretagelse, organisation og  

 administration altid skal bevæge sig i retning af større indflydelse til  

 folkevalgte, brugere og ansatte.
 3. Mulighed for nyvalg i valgperioden.
 Den kommunale valglov ændres, så der bliver mulighed for at gennemføre  

 nyvalg til kommunalbestyrelsen/amtsrådet under følgende omstændigheder:
- 10 pct. af samtlige stemmeberettigede borgere i kommunen skriver under  

 på et begrundet krav om nyvalg - nyvalget gennemføres 2 måneder efter, at det er konstateret, at 10 pct.  

 af de stemmeberettigede har skrevet under.
Den nyvalgte kommunalbestyrelse  

 konstituerer sig og tiltræder senest 1 måned efter valget - den nyvalgte kommunalbestyrelses funktionsperiode begrænses til udløbet  

 af den sædvanlige valgperiode, således at der uanset denne mulighed holdes  

 kommunal- og amtsrådsvalg samtidig hvert 4. år i hele landet.
 4. Sikring af uafhængige tilsynsråd.
 Der udarbejdes forslag til lovændringer, der sikrer:
- at tilsynsrådene får kompetence til at behandle alle sager, der berører  

 kommunernes ageren, - at tilsynsrådene udvides, således at der sikres en bredere politisk  

 sammensætning, og således at andelen af amtsrådsmedlemmer mindskes (f.eks.  

 ved at der også udpeges en repræsentant fra Advokatrådet, samt at  

 kommunalbestyrelsesmedlemmer fra partier og lister i amtet, der ikke er  

 repræsenteret i amtsrådet, vælger en yderligere repræsentant), - at lov om kommunernes styrelse ændres således, at der indføres pligt for  

 kommunalbestyrelsesmedlemmer til at offentliggøre modtagelse af gaver,  

 private økonomiske interesser og bestyrelsesposter, og der indføres  

 sanktioner for mangelfulde oplysninger (f.eks. tilbageholdelse af vederlag).
 5. Bedre sikring af offentligt ansattes ytringsfrihed.
De offentligt ansattes ytringsfrihed understreges og sikres, f.eks. i form  

 af en ændring af lov om offentlighed i forvaltningen.
Det skal fastslås, - at de offentligt ansattes ytringsfrihed kun er begrænset af de lovgivne  

 tavshedspligter, - at de offentligt ansatte direkte opfordres til at give deres mening til  

 kende og deltage i den offentlige debat.
Det gælder i særdeleshed inden for  

 deres arbejdsområde, hvor det må formodes, at de i særlig grad kan tilføre  

 den offentlige debat ny viden, indsigt og kvalitet.
 6. Bedre arbejdsbetingelser for kommunalbestyrelsesmedlemmer.
Lov om kommunernes styrelse ændres, således at der sikres - lovhjemmel til at ansætte medhjælp direkte til det enkelte  

 kommunalbestyrelsesmedlem eller til grupper som minimum inden for rammerne af  

 kommunalbestyrelsesmedlemmernes vederlag og øvrige tilskud til udgifter i  

 forbindelse med hvervet, - ret til at få besvaret spørgsmål inden for en bestemt tidsfrist, - muliggørelse af samtidig udsendelse af dagsorden med bilag til  

 udvalgsmøder og kommunalbestyrelsesmøder til den enkelte listes 1. og 2.  

 suppleant, - at kommunalbestyrelsesmedlemmer, der modtager bistandshjælp eller SU,  

 ikke får kommunalbestyrelsesvederlaget trukket i disse ydelser.
 7. Større åbenhed omkring kommunalbestyrelsens arbejde.
Der udarbejdes forslag, der - indfører pligt til at lade udarbejde udskrift af kommunalbestyrelsens  

 forhandlinger, - indfører ret for radio- og tv-stationer til at transmittere direkte fra  

 kommunalbestyrelsesmøderne, - i forbindelse med den årlige budgetredegørelse til borgerne indføres  

 pligt til også at trykke partiernes budgetforslag som bilag.
 8. Bedre forhold for lokallisterne.
Der gennemføres en hurtigere godkendelsesprocedure for bogstaver til  

 lokale lister.
Fristen for godkendelse reduceres fra 2 uger til 2 dage,  

 således at lister, der ønsker bogstaver og listebetegnelser, der ikke er  

 reserveret til de landsdækkende partier, får bogstaver tildelt hurtigt efter,  

 at kandidatlisten er indleveret.
Bemærkninger til forslaget Almindelige bemærkninger Det kommende kommunal- og amtsrådsvalg er en god anledning til at se på,  

 hvordan det kommunale demokrati fungerer.
Desværre er det billede, der tegner  

 sig, ikke særlig kønt.
I de senere år har tilbedelsen af markedskræfterne ført til, at mange  

 kommunale og offentlige ansvarsområder er blevet udsat for udliciteringer og  

 privatiseringer.
Indflydelsen og magten er således flyttet fra det  

 folkevalgte og mere kontrollerbare niveau til private økonomiske interesser  

 og markedet.
Samtidig er mange beslutninger i decentraliseringens navn lagt  

 ud til ledelserne i både kommunale og amtslige institutioner, hvorved  

 demokratiet ofte er blevet ofret til fordel for påståede effektivitetshensyn.
 Enhedslisten ønsker at vende denne udvikling, så der tværtimod overlades  

 mere indflydelse til brugere, ansatte og folkevalgte.
Samtidig er det lokale politiske liv mange steder ved at sande til i  

 kedsomhed, bureaukrati og lukkethed.
Almindelige mennesker kan ikke se,  

 hvordan de kan påvirke initiativer og beslutninger.
Mange kommunalbestyrelser  

 holder gabende kedsommelige møder, ligesom det folkelige engagement i  

 kommunens styre har svære vilkår.
Selve kommunalbestyrelsesmøderne er ofte  

 præget af at være ustrukturerede, med ringe diskussionslyst, ringe offentlig  

 interesse og fremmøde.
En væsentlig grund er, at den kommunale styrelseslov ikke giver  

 tilstrækkelige garantier i form af håndfaste demokratiske spilleregler.
Det  

 politiske flertal i en kommunalbestyrelse har for let spil og for gode  

 muligheder for at udvikle et magtmonopol, der kvæler tilløb til opposition og  

 dermed også den lokale politiske debat.
 Derfor stiller Enhedslisten nu en række forslag, der kan skabe bedre  

 arbejdsvilkår for alle kommunalpolitikere, sikre nogle bedre demokratiske  

 spilleregler og modvirke forskellige former for magtmisbrug.
 Hertil hører også forslag, der kan sikre, at tilsynsrådenes virksomhed  

 bliver mere omfattende og deres sammensætning ændres, så deres uafhængighed  

 sikres.
Enhedslisten mener, at kun et udviklet demokrati kan sikre en dynamisk og  

 velfungerende offentlig sektor.
Demokrati er den offentlige sektors vigtigste  

 drivkraft.
Opgaven er at give brugerne, de ansatte og de folkevalgte reel  

 mulighed for at styre kommunernes og amternes aktiviteter.
 Brugeres, ansattes og de folkevalgtes engagement og kreativitet kan sikre,  

 at kommunernes mange opgaver løses på en god måde, at nye presserende opgaver  

 på bl.a. miljøområdet tages op - og at de mange angreb fra borgerlig side på  

 den offentlige sektor slås tilbage.
 Derfor fremsættes dette beslutningsforslag indeholdende en række forslag,  

 der kan bidrage til at udvikle demokratiet i kommunerne.
 Forslaget skal ses i sammenhæng med andre selvstændige forslag fra  

 Enhedslisten.
 Det drejer sig dels om forslag til lov om ændring af lov om folkeskolen.  

 (Demokratisering af folkeskolens styrelse) (L 34), dels om kommende forslag  

 om oprettelse af lokale økologiske råd, indførelse af kommunal miljøgaranti  

 samt større mulighed for trafikpolitiske tiltag i kommunerne.
Bemærkninger til de enkelte punkter Ad 1.
Der er en række demokratiske problemer i forbindelse med kommuners  

 deltagelse i diverse selskaber.
Bl.a. gælder offentlighedsloven ikke, og  

 offentlighedens indsigt og mulighed for at følge med i udviklingen af disse  

 aktiviteter forringes.
 Ad 2.
I de senere år er der sket en langsom udhuling af det lokale demokrati i  

 takt med, at stadig flere områder er blevet udliciteret og privatiseret.
I  

 hvert enkelt tilfælde er der tale om, at det folkevalgte niveau tømmes for  

 indflydelse, og at muligheden for at inddrage ansatte og brugere i, hvordan  

 opgaverne skal løses, bliver mindre.
Tilsvarende ønskes det at bremse tendensen i retning af større indflydelse  

 til ledere i det kommunale bureaukrati på bekostning af ansatte, brugere og  

 folkevalgte.
For Enhedslisten er forudsætningen for, at man kan tale om  

 demokratisk decentralisering, at uddelegering af kompetence fra det  

 folkevalgte niveau til de enkelte institutioner i alle tilfælde følges af  

 større indflydelse til brugere og ansatte.
 Med en demokratisk formålsparagraf i den kommunale styrelseslov ønsker  

 Enhedslisten, at det sikres, at almindelige menneskers muligheder for  

 indflydelse - direkte såvel som inddirekte via valgte politikere - på deres  

 lokalsamfund til stadighed udvides og ikke begrænses.
 Ad 3.
Det er afgørende for udviklingen af et levende demokrati, at vælgerne har  

 mulighed for at reagere, hvis de valgte politikere handler direkte i modstrid  

 med, hvad et stort flertal af vælgerne ønsker og forventer.
Den faste 4-årige  

 valgperiode er på mange måder en fordel, men Enhedslisten mener, den bør  

 suppleres med en nødventil i form af en mulighed for at gennemføre nyvalg.
 Enhedslisten finder endvidere, at et sådant nyvalg er et godt supplement  

 til tankerne om i højere grad at gennemføre lokale folkeafstemninger om  

 forskellige emner, da det ofte er vanskeligt at fastlægge et præcist og  

 meningsfyldt tema for lokale folkeafstemninger og temaet for  

 folkeafstemningen rives ud af en naturlig, bredere sammenhæng.
 Ad 4.
 De nuværende amtslige tilsynsråd skal holde øje med, om  

 kommunalbestyrelserne overholder landets love og forskellige administrative  

 principper.
Imidlertid er reglerne utilstrækkelige.
En række sager, bl.a fra Odense,  

 illustrerer problemerne:
- tilsynsrådene tager sjældent sager op på eget initiativ, - tilsynsrådene viger for andre særlige tilsynsmyndigheder, f.eks. for  

 Tilsynet med Udbud.
Når sager falder inden for disse områder, må tilsynsrådet  

 ikke blande sig, - tilsynsrådet behandler kun myndighedsbeslutninger, dvs. beslutninger i  

 kommunalbestyrelserne (og flertalsbeslutninger i udvalg, hvor disse har  

 beslutningskompetence). Tilsynsrådene fører således ikke tilsyn med enkelte  

 kommunalbestyrelsesmedlemmer - kun hvor f.eks. habilitet har betydning for  

 afgørelserne, - tilsynsrådene er sammensat af amtsrådene og består derfor af (ganske få)  

 repræsentanter for de største politiske partier og vel at mærke partier, der  

 er repræsenteret i amtsrådet.
Det er derfor tænkeligt, at tilsynsrådene i  

 deres afgørelser er påvirket af f.eks. deres kendskab til og forståelse for  

 deres partikammerater og deres beslutninger.
 Forslaget om at indføre en pligt til at oplyse om forhold, der kan tjene  

 til at vurdere kommunalbestyrelsesmedlemmers habilitet, giver tilsynsrådene  

 et grundlag at vurdere disse sager på - herunder et grundlag for at tage  

 sager op på tilsynsrådets eget initiativ.
 Ad 5.
Med jævne mellemrum dukker der konkrete sager op, der sætter  

 spørgsmålstegn ved offentligt ansattes ytringsfrihed.
Et særlig ondartet  

 eksempel er truslerne om fyring af en ansat ved Farum Kommune, der formastede  

 sig til at ironisere over borgmesteren.
Sådanne sager virker uden tvivl afskrækkende på mange offentligt ansatte  

 og kan hæmme lysten til at deltage i den offentlige debat.
Det er skadeligt  

 for arbejdsmiljøet i hele den offentlige sektor, og den offentlige sektor  

 mister uden tvivl vigtige bidrag fra de ansatte i form af forslag til  

 fornyelse og forandringer - såvel internt som i den offentlige debat.
 Enhedslisten mener, det er nødvendigt at lovsikre de offentligt ansattes  

 ytringsfrihed for at flytte grænserne og for at løfte spørgsmålet væk fra  

 juridisk pindehuggeri i forskellige tilsynsrådssager og  

 ombudsmandsafgørelser.
 Ad 6.
Flertallets, borgmesterens og udvalgsformændenes store tidsmæssige  

 ressourcer og muligheder for at (mis)bruge den kommunale forvaltning til at  

 undersøge, forberede og udarbejde forslag og indstillinger giver  

 flertalspartier en alt for dominerende stilling i det kommunalpolitiske  

 arbejde.
Modsat har mindretalspartier og enkeltmedlemmer af  

 kommunalbestyrelserne alt for ringe muligheder for at hamle op med flertallet  

 og kommunens politiske ledelse.
De senere års store stigning i de vederlag,  

 der udbetales, løser desværre ikke de fleste kommunalbestyrelsesmedlemmers  

 problem, nemlig den begrænsede tid, der er til rådighed, når familie og  

 arbejde samtidig skal passes i rimeligt omfang! Derfor foreslår Enhedslisten,  

 at der åbnes op for, at der kan ansættes medhjælp i et antal timer.
Indførelse af en ret til at få besvaret spørgsmål inden for en bestemt  

 tidsfrist ligger i forlængelse af, hvad flere kommuner allerede har  

 gennemført.
Forslaget giver et nyt redskab i arbejdet med at kontrollere  

 administrationen og kan være et bidrag til, at alle  

 kommunalbestyrelsesmedlemmer sikres nogle minimumsrettigheder til hjælp og  

 assistance fra kommunens administration.
 En ret til at få tilsendt bilagsmateriale til suppleanter for de enkelte  

 partigrupper kan være med til at kvalificere og samtidig lette organiseringen  

 af partiernes baggrundsarbejde i forbindelse med kommunalbestyrelsesarbejdet.
For nogle år siden besluttedes, at dagpengemodtagere ikke skulle trækkes i  

 dagpengene.
Det er på tide, at et tilsvarende hensyn tages til modtagere af  

 bistandshjælp og SU.
At sidestille bistands- og SU-modtagere med alle andre  

 kommunalbestyrelsesmedlemmer med hensyn til vederlag forekommer også rimeligt  

 i betragtning af, at kommunalbestyrelsesarbejde fortsat betragtes som  

 borgerligt ombud, der forudsættes at kunne klares ved siden af et normalt  

 arbejde.
Det berører således ikke bistandsklienters mulighed for at stå til  

 rådighed for arbejdsmarkedet, ligesom det ikke forhindrer studerende i at  

 studere.
 Ad 7.
 For kvaliteten af den politiske debat er det vigtigt at kunne holde  

 kommunalbestyrelsesmedlemmerne fast på de synspunkter, løfter og argumenter,  

 der fremføres i kommunalbestyrelsessalene landet over.
 Udarbejdelse af udskrifter af forhandlingerne vil ligeledes gøre  

 lokalpressens anstrengelser for at rapportere fra møderne betydelig lettere  

 og mere kvalificeret.
 Tilsvarede gælder naturligvis indførelsen af ret til at transmittere  

 direkte fra kommunalbestyrelsesmøderne.
I forhold til den årlige, kortfattede redegørelse for indholdet af  

 årsbudgettet (lov om kommunernes styrelse § 39, stk. 2) må det efterhånden  

 konstateres, at det ikke lader sig gøre - eller at kommunalbestyrelsernes  

 flertal ikke magter at udarbejde en redegørelse af neutralt oplysende  

 karakter.
Og det er vel heller ikke overraskende, at et flertal, der netop i  

 modsætning til et eller flere mindretal i kommunalbestyrelsen har foreslået  

 og fået et budgetforslag vedtaget, ønsker at fremstille budgettet og de  

 politiske begrundelser for prioriteringerne i det bedst mulige lys som det  

 eneste fornuftige og ansvarlige resultat af mange overvejelser og  

 forhandlinger.
Enhedslisten finder, at budgetredegørelsen skal anerkendes som  

 det, den er, nemlig et partsindlæg - og hvis den skal spille en demokratisk  

 rolle, så må flertallets partsindlæg suppleres med mindretallenes  

 partsindlæg, f.eks. i form af, at mindretalsforslagene til budgettet trykkes  

 som bilag.
 Ad 8.
Som det er nu, kan kandidatlister først afleveres 6 uger inden valget, og  

 borgmesteren har som formand for valgudvalget 2 uger til at tildele et  

 bogstav.
Det betyder, at lokallister kan komme meget tæt på valget, før de  

 ved, hvilket bogstav de opstiller under.
Det giver ulige og svære vilkår i  

 forhold til de etablerede landsdækkende partier.
Bl. a. kan det knibe at nå  

 at producere valgmateriale m.v.
Desuden forekommer det ikke rimeligt, at  

 borgmesteren, der ofte vil være medlem af et »konkurrerende« parti,  

 dermed har mulighed for at forsinke en ny lokal listes valgkampagne.
Skriftlig fremsættelse Frank Aaen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udvikling af demokratiet i  

 kommuner og amter.
(Beslutningsforslag nr.
B 30).
