Betænkning afgivet af Socialudvalget den 7. maj 2015 Betænkning over Forslag til lov om ændring af lov om aktiv socialpolitik (Justering af regler om tilskud til tandpleje m.v.) [af ministeren for børn, ligestilling, integration og sociale forhold (Manu Sareen)]:
1. Udvalgsarbejdet Lovforslaget blev fremsat den 25. marts 2015 og var til 1. behandling den 9. april 2015. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for børn, ligestilling, integration og sociale forhold sendte den 9. februar 2015 dette udkast til udvalget, jf.
SOU alm. del  bilag 125. Den 25. marts 2015 sendte ministeren for børn, ligestilling, integration og sociale forhold de indkomne høringssvar og et notat herom til udvalget.
Spørgsmål Udvalget har stillet 8 spørgsmål til ministeren for børn, ligestilling, integration og sociale forhold til skriftlig besvarelse, som denne har besvaret.
2. Indstillinger Et flertal i udvalget (S, RV, SF og EL) indstiller lovforslaget til vedtagelse uændret.
 Et mindretal i udvalget (V, LA og KF) indstiller lovforslaget til forkastelse ved 3. behandling.
 Et andet mindretal i udvalget (DF) vil ved 3. behandling stemme hverken for eller imod lovforslaget.
3. Politiske bemærkninger Venstres og Det Konservative Folkepartis medlemmer af udvalget mener, at socialt udsatte borgere har brug for støtte til tandpleje.
V og KF mener dog, at den mulighed allerede foreligger via aktivlovens § 82, hvorefter udsatte borgere kan søge om at få dækket deres udgifter til bl.a. tandbehandling.
I en tid med knappe økonomiske ressourcer mener V og KF, at der skal fokuseres på de udsatte borgere, der har et konkret økonomisk behov for støtte til tandpleje, og ikke på en bred gruppe af borgere, der ikke nødvendigvis alle har behov for yderligere støtte.
Derfor kan V og KF ikke støtte lovforslaget.
Dansk Folkepartis medlemmer af udvalget er optaget af, at der i Danmark tages hånd om de socialt udsatte borgere og de mennesker, som har særligt vanskelige levevilkår.
Intentionerne om at støtte udsatte borgere og udvise social ansvarlighed ved at forbedre udsatte menneskers tandpleje optager også DF.
Der skal ikke herske tvivl om, at uanset hvor man befinder sig på den sociale rangstige, er der et ønske om at have en høj tandsundhed, da dette også påvirker den generelle trivsel hos mennesker.
Der findes heldigvis i dag støttemuligheder på tandplejeområdet.
 DF mener ikke, at alle kontanthjælpsmodtagere som udgangspunkt bør have samme rettigheder, da der er forskel på, hvilken samlet økonomi man som kontanthjælpsmodtager har.
DF mener, at der i dag kan være andre grupper i Danmark, som også kunne have brug for ekstra støtte til tandpleje.
Der er f.eks. en gruppe af folke- og førtidspensionister, der har så lave indkomster, at de økonomisk kan sammenlignes med kontanthjælpsmodtagerne.
 DF finder, at målgruppen burde have været mere gennemtænkt.
DF er fortsat skeptisk over for finansieringsmodellen generelt på regeringens og Enhedslistens finanslov for 2013, hvorfra midlerne til dette forslag kommer.
Finansieringen svarer ikke til Dansk Folkepartis ønsker om finanslovsfinansiering.
DF bakker intentionerne op, men bakker ikke op om målgruppe og finansieringsmodel.
Derfor stemmer DF hverken for eller imod lovforslaget.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Orla Hav (S) fmd.
Pernille Rosenkrantz-Theil (S) Mette Reissmann (S) Jens Joel (S) Karen J.
Klint (S) Astrid Krag (S) Julie Skovsby (S) Marlene Borst Hansen (RV) Liv Holm Andersen (RV) Lotte Rod (RV) Trine Mach (SF) Özlem Sara Cekic (SF) Karina Lorentzen Dehnhardt (SF) Finn Sørensen (EL) Pernille Skipper (EL) Hans Andersen (V) Anne-Mette Winther Christiansen (V) nfmd.
Tina Nedergaard (V) Finn Thranum (V) Eyvind Vesselbo (V) Fatma Øktem (V) Karen Ellemann (V) Karin Nødgaard (DF) Susanne Eilersen (DF) Karina Adsbøl (DF) Jens Henrik Thulesen Dahl (DF) Merete Riisager (LA) Thyra Frank (LA) Tom Behnke (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
