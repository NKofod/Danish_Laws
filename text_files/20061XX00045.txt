Skriftlig fremsættelse (25. oktober 2006) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
Forslag til lov om  

 ændring af sundhedsloven og lov om klage- og erstatningsadgang inden for  

 sundhedsvæsenet (1 måneds behandlingsfrist, IT-anvendelse i sundhedsvæsenet,  

 elektroniske helbredsoplysninger, adgang til Medicinprofilen m.v.) (Lovforslag nr.
L 50).
 Med lovforslaget foreslår regeringen en række initiativer,  

 som har til formål at gøre et godt dansk sundhedsvæsen endnu bedre ved at  

 nedbringe ventetiderne på sygehusbehandling gennem en yderligere styrkelse af  

 patienternes frie valg, og ved at effektivisere og kvalificere behandlingen  

 gennem en stærk og visionær udvikling af fundamentet for det fremtidige  

 sundhedsvæsen i de 5 nye regioner.
I regeringsgrundlaget fra februar 2005 har regeringen som et  

 af sine nye mål at nedsætte fristen til sygehusbehandling efter den udvidede  

 fritvalgsordning fra 2 måneder til 1 måned.
Som opfølgning herpå foreslår  

 regeringen  

 indførelse af en 1 måneds behandlingsfrist, der sigter mod, at flest mulige  

 patienter  

 skal have et behandlingstilbud hurtigst muligt.
Regeringen har som et led i økonomiaftalen for 2007 indgået  

 aftale med Danske Regioner om en reorganisering af arbejdet vedrørende  

 elektroniske patientjournaler.
Regeringen foreslår i den sammenhæng, at  

 indenrigs- og sundhedsministeren får adgang til at fastsætte regler, som har  

 til formål af skabe grundlag for udviklingen af en sammenhængende elektronisk  

 patientjournal gennem en strammere central styring med krav til  

 IT-arkitekturen  

 samt de samlede EPJ-løsninger.
 Derudover foreslås det med henblik på at styrke en  

 sammenhængende patientbehandling, at læger, sygeplejersker og jordemødre, der  

 aktuelt har en patient i behandling, får en direkte adgang til at indhente  

 helbredsoplysninger m.v. i elektroniske patientjournaler i det omfang, det er  

 sagligt og nødvendigt i forbindelse med behandlingen af patienten.
 Regeringen forslår endvidere, at der bliver grundlag for, at  

 kommuner kan deltage i samarbejder med regioner i en form, der svarer til  

 kommunale fællesskaber efter § 60 i lov om kommunernes styrelse.
 Endvidere foreslås, at de data, der indgår i Medicinprofilen,  

 kan anvendes til yderligere at fremme kvaliteten i lægemiddelbehandlingen.
 Lovforslaget omfatter herudover justeringer og opdateringer  

 på medicinområdet af beløbsgrænser og egenbetalingsloftet, beregning af  

 tilskudspriser samt en præcisering af kommunernes pligt til at indberette til  

 det Centrale Tilskudsregister (CTR).
 Endelig foreslås enkelte justeringer bl.a. af lov om klage-  

 og erstatningsadgang inden for sundhedsvæsenet, som vedrører klageadgang  

 vedrørende patienters retsstilling og Patientskadeankenævnets sammensætning.
 Idet jeg henviser til bemærkningerne til lovforslaget, skal  

 jeg anbefale det til Folketingets velvillige behandling.
