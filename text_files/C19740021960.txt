 Indledning.
 1. Ved en mellem Danmark og Schweiz den 23. november  

 1973 indgået overenskomst til undgåelse af dobbeltbeskatning vedrørende  

 skatter af indkomst og formue er dobbeltbeskatningsoverenskomsten mellem  

 Danmark og Schweiz af 14. januar 1957 ophævet og afløst af en ny  

 overenskomst.
 Om den nye overenskomst, der ligesom den tidligere indeholder en række  

 bestemmelser, der medfører afvigelser fra skattelovgivningens almindelige  

 regler i tilfælde, hvor en skatteyder udsættes for dobbeltbeskatning på grund  

 af sammenstødende skattekrav fra dansk og schweizisk side, bemærkes følgende:
 Ikrafttræden m.m.
 2. Overenskomsten trådte i kraft den 15. oktober 1974  

 og finder første gang anvendelse på skatter, der opkræves ved kilden af  

 udbytter og renter, som forfalder til betaling efter den 31. december 1973 og  

 på øvrige danske og schweiziske skatter af indkomst og formue, der opkræves  

 for tiden efter 31. december 1974, jfr. artikel 31. Den tidligere  

 overenskomst af 14. januar 1957 ophører med at gælde for så vidt angår  

 skatter af indkomst og formue, som den nye overenskomst finder anvendelse på.
3. Overenskomsten bygger såvel i sin udformning som i  

 sit indhold på OECD's modeloverenskomst af 1963 og svarer således  

 indholdsmæssigt til de fleste af de af Danmark i nyere tid indgåede  

 dobbeltbeskatningsoverenskomster.
Hvor intet særligt er anført, kan derfor  

 henvises til modeloverenskomsten og kommentaren hertil.
Det bemærkes, at det følger af artikel 21, at indkomst, hvorom ikke andet  

 udtrykkeligt er fastsat, beskattes i bopælsstaten.
Bopælsstaten har også  

 beskatningsretten til formue, hvor ikke andet er bestemt, jfr. artikel 22,  

 stk. 4.
 De væsentligste ændringer i forhold til den tidligere overenskomst er  

 følgende:
4. I artikel 2 er de af overenskomsten omfattede  

 skatter angivet.
For Danmarks vedkommende er nævnt indkomstskatterne til  

 staten med tillæg og formueskatten til staten, de kommunale indkomstskatter  

 samt kirkeskatten.
Da den nye overenskomst som hovedregel ophæver en  

 foreliggende dobbeltbeskatning ved en såkaldt exemptionsregel, er en nærmere  

 specifikation af skatterne uden betydning for skattemyndighederne.
Overenskomsten finder ifølge artikel 2, stk. 5, ikke anvendelse på særlige  

 skatter af lotterigevinster eller på arve- og gaveskatter.
Om disse sidste  

 henvises til en særlig overenskomst af 23. november 1973, der afløser den  

 tidligere overenskomst af 14. januar 1957 om beskatning af arvemidler.  

 Overenskomsten finder ligesom den tidligere heller ikke anvendelse på formue,  

 der hører til pengefideikommisser eller afløsningssummer for fideikommisser  

 (herunder danske len og stamhuse) eller på indkomst heraf, jfr. artikel 2,  

 stk. 6.
5. Artikel 3, indeholder forskellige definitioner.  

 Udtrykket "Danmark" omfatter den danske del af kontinentalsoklen,  

 men derimod ikke Færøerne og Grønland.
Ifølge artikel 30 kan overenskomsten  

 dog ved noteveksling udvides til at omfatte disse områder.
Overenskomsten af  

 14. januar 1957 er ved noteveksling af 6. september 1962 udvidet til at  

 omfatte Færøerne.
 Der er endvidere i artikel 3, stk. 1g), indsat en definition af udtrykket  

 "international trafik", jfr. artikel 8, stk. 1, artikel 15, stk. 3,  

 og artikel 22, stk. 3, om indkomst- og formuebeskatning af skibs- og  

 luftfartsvirksomhed og af løn for arbejde ombord på skib eller luftfartøj.
 6. Artikel 5 om fast driftssted indeholder i stk. 1g)  

 den afvigelse fra modeloverenskomsten, at et bygnings-, anlægs- eller  

 monteringsarbejde skal være af mere end 24 måneders varighed for at udgøre et  

 fast driftssted.
 Det er endvidere i en forhandlingsprotokol til artikel 5, stk. 3, udtalt,  

 at der ikke ved en kombination af de i dette stykke omtalte aktiviteter skal  

 anses at foreligge et fast driftssted.
7. Ifølge artiklerne 10, 11 og 12 tilkommer  

 beskatningsretten til udbytter, renter og royalties udelukkende bopælsstaten.  

 Det fremgår af artikel 26, at retten til at opkræve skat ved kilden af  

 udbytter, renter og royalties ikke berøres af overenskomsten.
Den indeholdte  

 skat skal imidlertid tilbagebetales efter andragende, der skal være indgivet  

 inden tre år efter udløbet af det kalenderår, hvori udbyttet, renten eller  

 royaltyen er forfaldet til betaling.
Der skal senere træffes nærmere aftale  

 om fremgangsmåden i forbindelse med tilbagebetaling af erlagt kildeskat, men  

 ved andragender om tilbagebetaling af erlagt dansk kildeskat kan indtil  

 videre fortsat anvendes blanket U 31 CH, der kan fås i  

 kildeskattedirektoratet eller hos de schweiziske myndigheder.
 For så vidt angår udbytter bliver der ingen ændring i den siden 1. januar  

 1970 gældende ordning, hvorefter Schweiz har frafaldet hele sin udbytteskat  

 på 30 pct. af aktieudbytter, og Danmark frafalder hele udbytteskatten på 30  

 pct. overfor schweiziske aktionærer i danske selskaber.
 For så vidt angår renter har Schweiz nu fuldstændig givet afkald på sin  

 kildeskat på 30 pct. af renter, medens man efter den tidligere overenskomst  

 var berettiget til at beholde 10 pct.
 8. Ifølge artikel 15 tilkommer beskatningsretten til  

 vederlag for personligt arbejde i tjenesteforhold som hovedregel fortsat den  

 stat, hvori arbejdet er udført.
 Fra denne hovedregel gælder dog følgende afvigelser:
 Det er i en forhandlingsprotokol bestemt, at vederlag, som en i Danmark  

 hjemmehørende person oppebærer for arbejde udført om bord på et luftfartøj i  

 international trafik, der tilhører SAS, kun kan beskattes i Danmark.
9. Ifølge artikel 17 er beskatningsretten til  

 vederlag, der oppebæres af professionelle kunstnere og idrætsmænd tillagt den  

 stat, hvori de udøver deres virksomhed.
Samme regel finder anvendelse på  

 beløb, der f.eks. tilflyder et bureau, der formidler kunstnernes eller  

 idrætsmændenes optræden.
 Metoder til ophævelse af dobbeltbeskatning.
10. Ifølge artikel 23 skal en foreliggende  

 dobbeltbeskatning for Danmarks vedkommende, dvs. når der er tale om en i  

 Danmark hjemmehørende skatteyder, ophæves ved den såkaldte  

 "nye-exemptions-metode". Den adskiller sig fra den i den tidligere  

 overenskomst anvendte "gamle- exemptions-metode" ved, at den  

 udenlandske indkomst medregnes til den skattepligtige indkomst i  

 bopælslandet.
Schweizisk indkomst (og formue) skal derfor nu i alle tilfælde  

 medregnes til den skattepligtige indkomst (og formue) i Danmark.
Dette gælder  

 al indkomst og formue, hvortil Schweiz i henhold til overenskomstens  

 bestemmelser har beskatningsretten.
Danmark skal herefter give nedslag i den  

 danske skat med den forholdsmæssige del af denne skat, der falder på den  

 schweiziske indkomst eller formue.
 Om et særligt tilfælde, hvor Danmark skal indrømme nedslag i sine skatter  

 i form af "credit" for skatter, erlagt i Schweiz, henvises til  

 punkt 11, afsnit 3, nedenfor.
 Til- og fraflytning.
 11. Ifølge artikel 4, stk. 4, kan i tilfælde af  

 bopælsforlægning hver af staterne kun opkræve de på grundlag af fuld  

 skattepligt udskrevne skatter, der vedrører det tidsrum, i hvilket den  

 pågældende er anset for hjemmehørende i vedkommende stat.
 Bestemmelsen er i overensstemmelse med kildeskattelovens § 6, stk. 1, og §  

 35, stk. 3.
I artikel 23, stk. 3, er der indført hjemmel til, at Danmark over for  

 ikke-schweiziske statsborgere kan udøve den i kildeskattelovens § 1, nr. 2,  

 indeholdte hjemmel til fortsat at beskatte personer, som er flyttet fra  

 Danmark mindre end 4 år tidligere og ikke er undergivet fuld skattepligt i  

 Schweiz.
Udlændinge, der bosætter sig i Schweiz, vil i de fleste tilfælde  

 alene blive undergivet en "Pauschal-beskatning", der ikke kan  

 betegnes som en almindelig og fuld skattepligt.
Bestemmelsen i artikel 23,  

 stk. 3, medfører derfor, at Danmark i henhold til kildeskattelovens § 1, nr.  

 2, kan fastholde fuld skattepligt over for ikke-schweiziske statsborgere, der  

 har haft bopæl her, men er fraflyttet til Schweiz.
Danmark skal til gengæld  

 ved sin beskatning af de pågældende indrømme fradrag i de danske skatter for  

 alle i Schweiz betalte skatter af indkomst og formue.
 Særlige bestemmelser.
 12. Ifølge artikel 28, stk. 3, skal der indrømmes  

 schweiziske statsborgere, der er hjemmehørende i Danmark, fradrag i den  

 skattepligtige indkomst for bidrag til den offentlige schweiziske forsikring  

 for ældre, efterladte og invalider (Alters-Hinterlassenen- und  

 Invalidenversicherung - forkortet AHV).
Medens den danske pensionsbeskatningslov (lovbekendtgørelse nr. 522 af 26.  

 september 1973 om beskatning af pensionsordninger m.v.) ikke indrømmer  

 fradrag for bidrag til udenlandske pensionsordninger, indrømmes der ved  

 bestemmelsen i artikel 28, stk. 4, personer, der er bosat i den ene stat, men  

 ikke er statsborgere i denne stat, ret til fradrag i den skattepligtige  

 indkomst for bidrag, der indbetales til en skattemæssig anerkendt  

 personalepensionsordning i den anden stat.
Det er en yderligere betingelse,  

 at vedkommende person allerede er medlem af pågældende  

 personalepensionsordning i det ene land, før han bosætter sig i det andet.  

 Bestemmelsen finder ifølge den undertegnede forhandlingsprotokol ved  

 beskatningen i Danmark også anvendelse på schweiziske statsborgere bosat i  

 Danmark, der tidligere har opfyldt betingelserne i artikel 28, stk. 4, men  

 som i forbindelse med gennemførelsen af den første danske  

 pensionsbeskatningslov (lov nr. 310 af 9. juni 1971) har suspenderet deres  

 tilhørsforhold til en schweizisk personalepensionsordning, fordi de ikke  

 kunne opnå fradrag i Danmark for de erlagte bidrag til denne.
 Gensidig bistand.
 13. Den nye overenskomst indeholder i artikel 27  

 hjemmel for udveksling af oplysninger, som kan opnås i medfør af de to landes  

 skattelovgivning, og som er nødvendige for overenskomstens gennemførelse.
Derimod indeholder overenskomsten fortsat ikke bestemmelser om gensidig  

 bistand til inddrivelse af skatter.
Der må derfor i tilfælde, hvor der er  

 spørgsmål om inddrivelse af danske skatter i Schweiz, fortsat forholdes i  

 overensstemmelse med de i udenrigsministeriets cirkulæreskrivelse af 10.  

 august 1965 (PJ.II.j.nr. 30. D. an. 30) indeholdte retningslinier.
De lokale  

 danske skattemyndigheder kan herefter i en neutral kuvert og uden samtidig  

 underretning til ambassaden i Bern eller til nogen schweizisk myndighed  

 skrive direkte til vedkommende skatterestant på en sådan måde, at  

 henvendelsen fremtræder som rent informativ, dvs. at den ikke indeholder  

 nogen opfordring til vedkommende om at betale, men blot en angivelse af det  

 skyldige beløbs størrelse tillige med oplysninger om, hvorledes betaling vil  

 kunne ske.
 Overenskomstens praktisering.
 14. Overenskomstens bestemmelser skal praktiseres ved  

 selve skatteligningen.
 For så vidt angår indkomstårene 1974 og 1975 vil en forskudsregistrering,  

 der er foretaget i strid med overenskomstens bestemmelser, på begæring kunne  

 ændres, jfr. reglen i kildeskattelovens § 53.
 15. Tvivlsspørgsmål med hensyn til overenskomstens  

 praktisering skal forelægges skattedepartementet.
 Skattedepartementet, den 16. oktober  

 1974.
Hans P.
Gøtrik.
/ E.
Møller.
