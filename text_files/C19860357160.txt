(Selvbyggere/medbyggere) Som følge af at Bygningsreglement for småhuse er ændret pr. 1. maj 1985,  

 har direktoratet for arbejdsløshedsforsikringen udarbejdet en ændret  

 vejledning til ovennævnte bekendtgørelses § 7:
Til § 7 For medlemmer, der under ledighed - som selvbygger eller medbygger -  

 deltager i opførelsen af eget hus m.v., gælder den særlige regel, at dagpenge  

 ikke kan udbetales, så længe byggeriet står på under medvirken af den ledige.  

 Den særlige regel skyldes den formueforøgelse, som byggeriet medfører.
1. Som selvbygger betragtes en person, der deltager i  

 byggeriet fra først til sidst.
Et sådant medlem er som hovedregel udelukket  

 fra at oppebære dagpenge fra tidspunktet, hvor byggeriet påbegyndes og indtil  

 byggeriet er afsluttet.
 Som udgangspunkt skal medlemmets egen erklæring på tro og love lægges til  

 grund ved fastsættelsen af, hvornår byggeriet er påbegyndt og afsluttet.
Hvis medlemmets erklæring eller omstændighederne iøvrigt giver anledning  

 til tvivl, bør kassen foretage nærmere undersøgelser.
Kassen kan i disse  

 særlige situationer anmode om yderligere materiale til dokumentation for  

 afgrænsningen af byggeperioden.
Dette materiale kan eventuelt være:  

 byggetilladelse, anmeldelse til kommunen, samt færdigmeldelse til kommunen.
 Udbetaling af dagpenge kan dog godkendes inden byggeriet er endelig  

 afsluttet, såfremt der foreligger tilstrækkelig dokumentation for, at  

 selvbyggeren er færdig med sit arbejde.
 2. Som medbygger betragtes en person, som fra et vist  

 tidspunkt under byggeriet selv deltager i arbejdet, og eventuelt ifølge  

 aftale med entreprenøren eller de mestre, som har arbejdet, har forpligtet  

 sig til selv som medbygger at udføre en del af arbejdet.
Betingelsen for at oppebære dagpenge, indtil vedkommende selv påbegynder  

 arbejde, er i et sådant tilfælde, at medlemmet ifølge indgåede aftaler kan  

 dokumentere sin andel som medbygger, og at vedkommende ligeledes, forinden  

 han selv går igang med sin andel af byggeriet, skriftligt over for kassen kan  

 bevise, at det hidtidige arbejde er udført af andre håndværksmestre.
Dette  

 kan enten ske ved dokumentation fra de pågældende mestre eller ved  

 forevisning af regning fra disse for det udførte arbejde, men der må i alle  

 tilfælde foreligge en tro- og loveerklæring fra det pågældende medlem.
 Det afgørende for genoptagelsen af dagpengeudbetalingen er, at den lediges  

 egen medvirken ved byggeriet ophører og kan således ikke gøres afhængigt af,  

 at byggeriet er endelig afsluttet.
3. Hvis en selvbygger eller medbygger af en eller  

 anden årsag - det kan for eksempel være økonomi eller sygdom - er tvunget til  

 at indstille byggeriet, kan det pågældende medlem genindtræde i sine  

 rettigheder til dagpenge, hvis medlemmet kan sandsynliggøre, at han ikke har  

 mulighed for at fortsætte byggeriet i en længere periode.
Der må tillige  

 foreligge en tro- og loveerklæring fra medlemmet om, at byggeriet er  

 indstillet.
 Midlertidigt ophør med byggeriet på grund af vejrlig, materialemangel  

 eller lignende, medfører ikke, at dagpengeudbetalingen kan genoptages.
 4. Ved mindre byggearbejder, herunder mindre  

 ombygninger og fornyelser, kan medlemmet bevare sin dagpengeret mod, at  

 vedkommende påfører dagpengekortet de til arbejdet medgåede timer.
 5. Almindeligt reparations- og vedligeholdelsesarbejde  

 medfører ikke fradrag i dagpengene.
