Kendelse fra Pressenævnet i sag nr.  

 90/1992 Ved skrivelse af 16. november 1992 har [K] klaget til  

 Pressenævnet over B.T.'s forside og artikel på s. 8 den 1.  

 november 1992, idet klageren finder, at bladet herved har overtrådt god  

 presseskik.
Forsiden af B.T. indeholdt hovedoverskriften "Dansk  

 skibsreder efter [K]-sagen: Jeg brugte millioner på bestikkelse." På forsiden henvistes til bladets s. 8, der havde  

 rubrikken: "[A] indrømmer: Jeg har brugt millioner på  

 bestikkelse." I et stort billede af [A] var anbragt et mindre  

 portrætbillede af [K] med teksten "Under alle omstændigheder har  

 han overskredet en usynlig grænse, som erhvervsfolk ikke overskrider.  

 om [K]s ansættelse af en DSB-ansat." I selve artiklen hed det bl.a. i underrubrikken  

 "Desperat":
 "Han ønsker ikke at vurdere sagen mod [K], ud over  

 at [K] må have været ualmindeligt desperat for at ansætte  

 en tidligere DSB-mand i en periode, hvor han arbejdede med  

 DSB-kontrakter.
Jeg aner ikke om [K] kan knaldes på det, han har  

 gjort.
Under alle omstændigheder har han overskredet en usynlig  

 grænse, som erhvervsfolk ikke overskrider.
En af dem er at komme i  

 nærheden af økonomiske aftaler med offentligt ansatte tæt  

 på bevilgende myndigheder.
Vi ville aldrig drømme om at ansætte en  

 offentligt ansat på orlov, hvis han i det daglige havde blot perifer  

 berøring med rederiets aktiviteter." [K] finder, at B.T. har overtrådt god presseskik ved  

 at give læseren det indtryk, at der ved ansættelse af en  

 tidligere DSB-medarbejder er ydet bestikkelse til en offentlig ansat.  

 Imidlertid foreligger der indtil videre alene en sigtelse herom, der fortsat  

 er under politimæssig efterforskning, men ved B.T.'s omtale af sagen  

 bliver [K] dømt i pressen.
 [K] påpeger i øvrigt, at det i virkeligheden  

 forholder sig således, at han har indgået en samarbejdsaftale om  

 rådgivning vedrørende udenlandske forhold med et selskab, der  

 var ejet af den tidligere DSB-medarbejder.
Endvidere finder [K], at B.T. har overtrådt god  

 presseskik ved at bringe [A]s udtalelse "Under alle omstændigheder har  

 han overskredet en usynlig grænse, som erhvervsfolk ikke  

 overskrider." Sammenfattende har [K] anført, at B.T.'s omtale af  

 sagen er skadelig ikke alene for ham selv, men også for hans  

 entreprenørvirksomhed i dennes nuværende overgangsperiode.
 I en udtalelse om klagen har B.T. anført, at  

 omtalen af klageren den 1. november 1992 ikke på nogen måde  

 foregriber skyldsspørgsmålet eller går ud over, hvad der  

 tidligere har været offentliggjort i sagen.
Under hele sagens forløb har det netop ikke  

 været hensigten at dømme [K], men at skildre dens udvikling  

 på en fair og upartisk måde.
Under denne skildring har B.T.  

 så vidt muligt søgt at inddrage [K] hver gang, politiet eller  

 andre har haft nyt at meddele om sigtelsen.
B.T. har således bl.a.  

 henvist til nogle artikler den 28. oktober 1992, hvori det bl.a. hed:
 "Politiadvokat  Karsten  Ive, afdelingens juridiske chef,  

 sagde til B.T.:
"Jeg kan bekræfte, at [K] er afhørt og  

 sigtet, og han har fået den beskyttelse en sigtet har krav på.  

 Hans advokat, landsretssagfører  Ernest  Hartwig har været til  

 stede under hele afhøringen.
Jeg kan også tilføje, at [K]  

 nægter sig skyldig, og det har ikke været på tale at lade  

 ham fremstille i grundlovsforhør med krav om fængsling"." og:
 "[K] er overbevist om, at han også denne gang bliver  

 renset.
 "Jeg har forstået, at der er tale om en  

 såkaldt formel sigtelse af hensyn til den videre efterforskning i  

 sagen, der i relation til mig udelukkende drejer sig om den kontrakt, jeg  

 lavede med en DSB-medarbejder.
DSB-manden ønskede at indlede et samarbejde  

 vedrørende internationale projekter.
Da vi prioriterede aktiviteter i  

 den gamle østblok højt, indgik vi en kontrakt indeholdende  

 faste honorarbetalinger på otte rater af 100.000 kroner samt et  

 engangsbeløb på 200.000 kroner.
Vi har ikke betalt penge til manden, før han var  

 løst af sit kontraktforhold til DSB," pointerer [K] over for B.T." B.T. har i øvrigt anført, at [K] ikke blev  

 bedt om en udtalelse til artiklen den 1. november 1992, idet denne artikel  

 tog udgangspunkt i et interview med [A] og ikke indeholdt nogen nye  

 oplysninger eller påstande.
 Endvidere har B.T. påpeget, at bladet - efter at  

 have modtaget kopi af klageskrivelsen - allerede den 17. november 1992 bragte  

 en notits, hvori det bl.a. hed:
 "Af artiklen fremgik,at den pågældende  

 DSB-funktionær havde været ansat af [K].
[K] oplyser, at der ikke var tale om et egentligt  

 ansættelsesforhold, men om en konsulentaftale med den DSB-ansattes  

 private selskab." B.T. har endelig anført, at [A]s udtalelse, der  

 også bruges som billedtekst, nok er skarp, men ikke går ud over,  

 hvad ledende erhvervsfolk, politikere, videnskabsmænd o.lign. pr.  

 tradition kritiserer hinanden for.
 På baggrund af disse synspunkter konkluderer B.T.,  

 at artiklen hverken i sin helhed eller i de enkelte bestanddele er i strid  

 med god presseskik.
Følgende nævnsmedlemmer har deltaget i sagens  

 behandling: Else Mols, Bent A.
Koch, Ulrik Holmstrup og Ole Malmqvist.
 Pressenævnet udtaler:
Omtalen af sigtelsen mod [K] den 1. november 1992 skal ses  

 i sammenhæng med artiklerne den 28. oktober og notitsen den 17.  

 november.
Herefter fremstår en velafbalanceret dækning af sagen,  

 hvor navnlig [K] selv kommer til orde med sine synspunkter.
 På den baggrund, og da [A]s vurdering om, at [K] har  

 "overskredet en usynlig grænse", ligger indenfor den frie debats  

 rammer, finder Pressenævnet ikke grundlag for kritik af B.T. i denne  

 sag.
 Afsagt den 15. december 1992.
