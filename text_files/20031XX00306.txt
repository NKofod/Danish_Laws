Skriftlig fremsættelse (10. marts 2004) Justitsministeren  

  

 (Lene Espersen):
 Herved tillader jeg mig for Folketinget at fremsætte:
Forslag til lov om  

 ændring af lov om ægteskabs indgåelse og opløsning og forskellige andre love  

 (Regelforenkling på det familieretlige område m.v.) (Lovforslag nr.
L 179).
Lovforslaget har til formål at gennemføre en række  

 forenklinger af regler på det familieretlige område.
Der er i det væsentlige  

 tale om administrative lempelser for borgerne og det offentlige og om at gøre  

 de gældende regler mere tidssvarende.
 Lovforslaget bygger på rapporten Regelforenkling på det  

 familieretlige område, som en arbejdsgruppe under Justitsministeriet  

 afgav i  

 december 2003. Arbejdsgruppen blev nedsat i august 2002 som et led i  

 regeringens handlingsplan om regelforenkling og bestod af repræsentanter for  

 Justitsministeriet, Civilretsdirektoratet, Foreningen af statsamtmænd,  

 Foreningen af statsamtsjurister samt Indenrigs- og Sundhedsministeriet.
 Arbejdsgruppen skulle bl.a. analysere de forskellige forslag  

 til forenklinger på det familieretlige område, som fremgik af  

 Justitsministeriets handlingsplan om regelforenklinger samt de forslag, som  

 kom  

 fra bl.a. statsamter og kommuner som følge af det frihedsbrev, som indenrigs-  

 og sundhedsministeren på vegne af regeringen i januar 2002 sendte ud til  

 amter  

 og kommuner.
 Herudover skulle arbejdsgruppen som led i det løbende  

 arbejde med at sikre enkle, hensigtsmæssige og mere borgervenlige regler  

 fremkomme med forslag til forenkling af den familieretlige lovgivning.  

 Formålet  

 med overvejelserne var ikke at foretage en gennemgribende revision af den  

 familieretlige lovgivning, men alene at få justeret eksisterende bestemmelser  

 på specifikke områder, som der i praksis havde været sat spørgsmålstegn ved  

 hensigtsmæssigheden af.
 Lovforslaget svarer i det væsentlige til det i rapporten  

 indeholdte lovudkast.
 Lovforslaget indeholder navnlig følgende hovedpunkter:
 1) Kravet i ægteskabslovens § 10, stk. 1, om, at et  

 tidligere fællesbo skal være delt, før der kan indgås nyt ægteskab, foreslås  

 ophævet i tilfælde, hvor ægteskabet er ophørt ved skilsmisse.
 Forslaget sigter på at skabe administrative lempelser dels  

 for de borgere, der ønsker at indgå nyt ægteskab, dels for  

 prøvelsesmyndighederne (kommunerne). Borgere, der ønsker at indgå nyt  

 ægteskab,  

 vil således ikke længere skulle tilvejebringe dokumentation for, at det  

 tidligere fællesbo er delt, eller indgive ansøgning til kommunen om  

 dispensation (skiftefritagelse) efter lovens § 10, stk. 1, 3. pkt.  

 Tilsvarende  

 vil kommunerne ikke længere skulle vurdere, om fornøden dokumentation for, at  

 det tidligere fællesbo er delt, foreligger, ligesom kommunerne heller ikke  

 længere vil skulle behandle ansøgninger om skiftefritagelse.
 2) Kravet i ægteskabslovens § 11 om, at kommende ægtefæller  

 skal afgive erklæring om, hvorvidt de har eller venter børn med en anden mand  

 eller kvinde, foreslås ophævet, idet bestemmelsen kan opleves som  

 formynderisk  

 og unødig indblanding i parternes indbyrdes forhold.
 3) Det foreslås, at statsamtet skal kunne meddele skilsmisse  

 ved bevilling på uændrede vilkår efter forudgående separation i tilfælde,  

 hvor  

 den anden ægtefælle ikke reagerer på statsamtets henvendelser om, hvorvidt  

 ægtefællen har bemærkninger til skilsmissen.
 Forslaget er begrundet i, at den gældende ordning, hvorefter  

 der ikke kan meddeles skilsmisse ved bevilling, når den anden ægtefælle ikke  

 svarer på statsamtets henvendelser, opfattes som uhensigtsmæssig for såvel  

 borgere som myndigheder, herunder domstolene.
 Der foreslås knyttet en række forudsætninger til den  

 foreslåede ordning, herunder bl.a., at der ikke i forbindelse med skilsmissen  

 skal tages stilling til ægtefællepensionsordninger omfattet af § 54 i  

 ægteskabsloven, at der gøres en særlig indsats for, at den anden part bliver  

 bekendt med ansøgningen om skilsmissen, og at det i øvrigt tydeligt fremgår  

 af  

 statsamtets breve, at man vil lægge til grund, at parten ønsker at medvirke  

 til  

 skilsmisse på separationsvilkårene, hvis parten ikke protesterer over for  

 statsamtet.
4) Mange ægtefæller har indgået aftaler om vilkårene, inden  

 de søger separation eller skilsmisse ved bevilling.
Det kan skyldes, at de er  

 blevet bistået af advokat eller selv har kunnet indgå aftalerne i  

 mindelighed.  

 I disse situationer er der ofte ikke behov for at gennemføre  

 vilkårsforhandling.  

 Mange parter oplever i disse tilfælde den obligatoriske vilkårsforhandling  

 som  

 en unødvendig bureaukratisk forsinkelse af separationen eller skilsmissen.
 Den obligatoriske vilkårsforhandling efter ægteskabslovens §  

 44, stk. 1, foreslås derfor ophævet.
 Der kan dog være situationer, hvor det vil være betænkeligt  

 eller uhensigtsmæssigt at gennemføre separation eller skilsmisse ved  

 bevilling  

 uden vilkårsforhandling, og det foreslås derfor, at statsamtet skal kunne  

 bestemme, at vilkårsforhandling skal foretages, hvis særlige  

 omstændigheder  

 taler for det.
 Endvidere foreslås det, at der fortsat skal indkaldes til  

 vilkårsforhandling, hvis en af ægtefællerne anmoder herom, f.eks. fordi  

 ægtefællerne ikke kan blive enige om alle vilkår, eller ægtefællen eller  

 ægtefællerne i øvrigt mener at have behov for vejledning.
 5) Det foreslås, at lov om forældremyndighed og samvær  

 ændres således, at aftaler mellem forældre om, at fælles forældremyndighed  

 skal  

 ophøre, eller at forældremyndigheden skal overføres fra den ene til den anden  

 forælder, ikke længere skal godkendes af statsamtet, men blot anmeldes til  

 statsamtet.
Det må som udgangspunkt lægges til grund, at forældrene er  

 de nærmeste til at vurdere, hvad der er bedst for deres barn, og at de også  

 disponerer i overensstemmelse hermed.
På den baggrund kan det virke  

 formynderisk og utidssvarende, at statsamtet skal godkende forældrenes  

 aftaler.
6) Kriteriet for, hvornår der efter § 17, stk. 2, i lov om  

 forældremyndighed og samvær kan ske ændringer i samvær, foreslås skærpet,  

 således at der som udgangspunkt kun kan ske ændringer, hvis der er tale om  

 væsentligt forandrede forhold.
Herved tilskyndes forældrene til i højere grad  

 selv at tage ansvaret for at få samværet til at fungere.
 Skærpelsen af ændringskriteriet har alene til formål at  

 skabe mere ro om samværet og spare statsamterne for at bruge til tider ganske  

 mange ressourcer på at behandle anmodninger om ændringer eller justeringer af  

 samværet, der ikke kan forventes at føre til ændringer, eller som ikke har  

 betydning for den overordnede gennemførelse af samværet.
 Det skærpede ændringskriterium kan derimod ikke føre til, at  

 statsamtet afviser at behandle en ansøgning om ændring af samværet, hvis der  

 er  

 sket væsentlige forandringer i forholdene, eller det vil være bedst for  

 barnet,  

 at samværet ændres.
 7) Efter § 19 i lov om forældremyndighed og samvær har den  

 af forældrene, som ikke har forældremyndigheden, ret til at få orientering om  

 barnets forhold fra skoler, børneinstitutioner samt social- og  

 sundhedsvæsenet.  

 Bestemmelsen foreslås udvidet til også at omfatte privat praktiserende læger  

 og  

 tandlæger, idet en sådan udvidelse vil forbedre mulighederne for den af  

 forældrene, der ikke har del i forældremyndigheden, for at følge barnets  

 opvækst og fremskridt og holde sig orienteret, hvis der er problemer eller  

 lignende.
 8) Det foreslås, at retsplejeloven ændres således, at  

 skriftlige aftaler om samvær kan tvangsfuldbyrdes, hvis det udtrykkeligt er  

 bestemt i aftalen.
 En sådan ændring vil indebære mindre bureaukrati end den  

 nugældende ordning, hvor forældre ofte retter henvendelse til statsamterne  

 for  

 at få deres aftaler om samvær fastsat i resolutionsform, alene for at sikre,  

 at  

 aftalen kan tvangsfuldbyrdes i tilfælde af en eventuel senere uenighed.  

 Statsamterne udsteder på baggrund af sådanne henvendelser som altovervejende  

 hovedregel en resolution på grundlag af aftalen uden videre sagsbehandling.
9) Adgangen til at anerkende udenlandske afgørelser om  

 adoption, der er truffet i overensstemmelse med Haagerkonventionen af 1993,  

 foreslås udvidet.
Det vil indebære en lettelse for forældre, som adopterer  

 udenlandske børn, og hvor adoptionen gennemføres i barnets hjemland.
 Den udvidede adgang foreslås tilvejebragt gennem en  

 nyaffattelse af adoptionslovens § 28, stk. 2, der vil indebære, at  

 udenlandske  

 adoptionsafgørelser anerkendes her i landet, når adoptionen er gennemført med  

 henblik på adoption af barnet til Danmark i overensstemmelse med  

 Haagerkonventionen.
 Forslaget vil indebære lettelser for de administrerende  

 myndigheder (Civilretsdirektoratet og statsamterne), da et stort antal  

 adoptionsafgørelser fremover vil blive anerkendt umiddelbart.
 10) Det foreslås, at det skal være lettere for voksne  

 adopterede at genetablere retsforholdet til deres oprindelige slægt i  

 tilfælde,  

 hvor alle parter ønsker dette.
 Justitsministeriet får jævnligt henvendelser fra voksne  

 adoptivbørn, der har fået etableret kontakt til en af eller begge de  

 oprindelige forældre, og hvor det voksne adoptivbarn og de oprindelige  

 forældre  

 ønsker at genetablere retsforholdet imellem sig.
 I modsætning til, hvad der gælder i dag, bør der kunne  

 træffes afgørelse om genetablering af retsforholdet i situationer, hvor en  

 adoption er blevet ophævet for en person, der er fyldt 18 år, selv om  

 adoptanterne ikke er afgået ved døden, og hvor de oprindelige forældre i  

 øvrigt  

 samtykker i, at retsforholdet til adoptivbarnet genetableres.
11) Der foreslås visse lempelser i adgangen til  

 stedbarnsadoption af voksne.
Hvis f.eks. et barn er vokset op hos sin mor og  

 stedfar, skal det være muligt for stedfaderen at stedbarnsadoptere barnet,  

 når  

 det er blevet voksent, selv om han i mellemtiden er blevet skilt fra barnets  

 mor.
 Der foreslås indsat en ny bestemmelse i adoptionsloven  

 herom, således at en tidligere ægtefælle, som i realiteten har fungeret som  

 forælder til barnet, også retligt kan blive stillet som om, den pågældende  

 var  

 forælder til barnet, hvis barnet er myndig og ønsker adoptionen.
12) Der foreslås nogle lempelser i adgangen for udlændinge  

 til at indgå registreret partnerskab her i landet.
Bopæl i et land med regler  

 om registreret partnerskab, der svarer til de danske, foreslås sidestillet  

 med  

 bopæl her i landet.
De foreslåede ændringer af lov om registreret partnerskab  

 vil således bl.a. indebære, at f.eks. to danske statsborgere bosat i Sverige  

 kan indgå registreret partnerskab i Danmark.
Også f.eks. to britiske  

 statsborgere, som har haft bopæl i Sverige i to år, vil kunne indgå  

 registreret  

 partnerskab i Danmark, og en svensk statsborger bosat i Sverige vil kunne  

 indgå  

 registreret partnerskab i Danmark uanset den anden partners bopæl eller  

 statsborgerskab.
 En sådan lempelse findes ikke at stride mod det  

 grundlæggende hensyn til at undgå, at udenlandske par indgår registreret  

 partnerskab her i landet, når registreringen ingen retsvirkninger vil have i  

 deres hjemland (haltende partnerskaber).
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
