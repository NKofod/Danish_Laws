 Direktoratet anser en nærmere kontakt mellem anstalten og den indsattes  

 nærmeste pårørende for i almindelighed at være af væsentlig betydning som  

 grundlag for behandlingsarbejdet i anstalten, herunder  

 løsladelsesforberedelsen, og for et efterfølgende tilsynsarbejde.
 1. Samtaler med indsattes pårørende under disses besøg  

 på anstalten.
Det er i almindelighed ønskeligt, at der i forbindelse med de nærmeste  

 pårørendes besøg på anstalten af anstaltens personale føres en eller flere  

 forholdvis grundige samtaler med de pårørende.
Navnlig bør forsorgspersonalet  

 gennem sådanne samtaler søge at skabe sig større klarhed over de  

 familiemæssige og andre miljømæssige problemer m.v., der er knyttet til dels  

 strafafsoningen, dels den senere løsladelse med eventuelt påfølgende  

 tilsynsforløb, og på grundlag heraf søge at bidrage til problemernes løsning.
 2.Hjembesøg.
 Det må i almindelighed ligeledes betragtes som et væsentligt led i  

 forsorgsarbejdet, herunder i løsladelsesforberedelsen, at der aflægges besøg  

 i den pågældendes hjem.
 Sådanne besøg bør aflægges enten af anstaltens personale, fortrinsvis  

 forsorgspersonalet, eller af personale fra den afdeling af Dansk  

 forsorgsselskab, indenfor hvis område de pårørende er bosat, således at  

 afdelingen rapporterer til anstalten.
 Valget mellem de to fremgangsmåder må nødvendigvis i et vist omfang komme  

 til at bero på anstaltens og lokalafdelingens personalemæssige ressourcer og  

 på, hvor langt fra anstalten hjemmet er beliggende.
Besøg af anstaltens personale bør i almindelighed foretrækkes i tilfælde,  

 hvor nærmere oplysninger om hjemlige forhold skønnes at have betydning ikke  

 alene for tilsynsarbejdet efter løsladelsen, men også for behandlingsarbejdet  

 i anstalten og for løsladelsesforberedelsen, eventuelt for behandlingen af  

 sag om prøveløsladelse.
Undertiden vil hjembesøg hensigtsmæssigt kunne  

 aflægges i forbindelse med en udgangstilladelse (udgang med ledsager under en  

 del af eller hele udgangen).
 Besøg fra vedkommende afdeling af Dansk forsorgsselskab, således at denne  

 efter besøget rapporterer til anstalten, kan navnlig være hensigtsmæssigt i  

 tilfælde, hvor lokalafdelingen kender hjemmet i forvejen fra tidligere  

 personundersøgelse, tidligere tilsyn eller fra kontakt med hjemmet under  

 indsattes varetægtsophold og eventuelt under straffuldbyrdelsen.
 Dansk forsorgsselskab vil fremtidig underrette fuldbyrdelsesanstalten om  

 kontakter med hjemmet under det forudgående varetægtsophold og senere under  

 straffuldbyrdelsen.
 Selv om personale fra anstalten har besøgt hjemmet, kan det være  

 hensigtsmæssigt, at også lokalafdelingen aflægger besøg; dette gælder i  

 tilfælde, hvor afdelingen må påregnes efter løsladelsen at skulle føre tilsyn  

 med den indsatte.
 3. Samtykke fra den indsatte til anstalternes  

 henvendelser til de pårørende.
 Hvor ikke ganske særlige modhensyn gør sig gældende, må der ikke af  

 anstalten rettes skriftlig eller mundtlig henvendelse, herunder ved  

 hjembesøg, til en indsats pårørende, medmindre hans samtykke forud er  

 indhentet.
Nordskov Nielsen /Tornøe (Til samtlige anstaltsledere).
