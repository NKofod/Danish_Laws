Sag nr. 48: Gramex mod Rødding og Omegns Nærradio.
Dækningsområde  

 fastsat til 15.900 indbyggere, svarende til indbyggertallet i Gram og Rødding  

 kommuner, for hvilke lokalradioen havde sendetilladelse, eftersom der ikke  

 fandtes grundlag for at fravige dette udgangspunkt.
 I sag nr. 48:
Gramex mod Rødding og Omegns Nærradio blev af nævnet angående vederlag for benyttelse af litterære og  

 kunstneriske værker samt fotografier (Tvangslicensnævnet) den 31. maj 1991  

 afsagt sålydende kendelse:
 Ved kendelse af 10. april 1987 i en mellem Gramex og Sammenslutningen af  

 lokale radio- og TV-stationer som mandatar for en række lokale  

 radiofoniforetagender verserende tvist om størrelsen af vederlaget i henhold  

 til ophavsretslovens § 47 bestemte Tvangslicensnævnet følgende:
 »Det vederlag, de af sagen omfattede lokalradioer i medfør af  

 ophavsretslovens § 47, jf. §§ 59 og 60, vil have at betale til Gramex,  

 fastsættes således:
Lokalradioer med et dækningsområde på 50.000 indbyggere skal betale enten  

 50 øre pr. minut udsendelse af beskyttede fonogrammer, eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes henholdsvis forøges beløbene  

 proportionalt.« Efter en pristalsreguleringsbestemmelse fortsætter kendelsen således:
»Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.  

 Afgiftsordningen fastsættes med virkning fra den 1. november 1986.« Efter afsigelsen af kendelsen opstod der mellem Gramex og en række  

 lokalradioer tvist om, hvorledes dækningsområdet nærmere skulle bestemmes,  

 idet Gramex gjorde gældende, at udgangspunktet er det faktiske indbyggertal i  

 den eller de kommuner, for hvilke nærradioen har sendetilladelse  

 (»sendeområdet«), mens lokalradioerne gjorde gældende, at det  

 dækningsområde, der er grundlaget for beregning af det vederlag, som  

 lokalradioerne skal erlægge til Gramex for offentlig fremførelse af  

 fonogrammer, udgøres af det faktiske antal lyttere.
 Denne tvist blev afgjort ved nævnets kendelse af 23. juni 1988, hvor  

 nævnet fastlagde dækningsområdet for de af sagen omfattede syv lokalradioer.  

 I begrundelsen for afgørelsen anførte nævnet bl.a.:
 »Det afgørende for vederlagskravets beregning er omfanget af  

 anvendelsen og fremførelsen af fonogrammerne, uden at det deri indgår, hvor  

 mange der faktisk modtager udsendelsen.
En lokalradio må som udgangspunkt antages at henvende sig til befolkningen  

 i det område, for hvilket den har sendetilladelse, og dens dækningsområde må  

 derfor som udgangspunkt ansættes til indbyggertallet i dette område.
Der kan  

 imidlertid forekomme tilfælde, hvor en sådan opgørelse ikke vil forekomme  

 rimelig.
Eksempelvis kan der være tilfælde, hvor lokalradioens sendestyrke  

 ikke tillader en tilfredsstillende dækning af hele sendeområdet - eller  

 omvendt rækker langt derudover, og der kan tænkes tilfælde, hvor en  

 lokalradio har en holdning - religiøs, politisk eller af anden art - der  

 medfører, at den af denne grund kun kan tænkes at have interesse for en  

 begrænset del af sendeområdets indbyggere.
Det er med henblik på sådanne mere  

 principielle vurderinger, at det i nævnets kendelse af 10. april 1987 er  

 udtalt, at der ved beregningen af dækningsgrundlaget skal lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Det har derimod ikke været tanken med denne passus, at der  

 skulle lægges vægt på lokalradioens faktiske lyttertal, heller ikke selv om  

 dette begreb kunne defineres og måles på forsvarlig vis.« I en senere kendelse af 28. marts 1989 vedrørende bl.a. den københavnske  

 lokalradio »The Voice« anførte Gramex, at man som udgangspunkt  

 lægger vægt på indbyggertallet i den kommune, hvor lokalradioen har  

 sendetilladelse (»sendeområdet«). I København og Frederiksberg kan  

 sendeområderne imidlertid ikke afgrænses efter kommunegrænsen, og disse 2  

 kommuner må derfor behandles som et sendeområde med 560.000 indbyggere.
Til  

 gengæld er det i dette område udgangspunktet for Gramex, at dækningsområdet  

 ansættes til det halve indbyggertal - 280.000.
 Dette tal kunne så nedsættes eller forhøjes efter de konkrete forhold.
 Nævnet udtalte i kendelsen, at man kunne tiltræde det af Gramex valgte  

 udgangspunkt, og man fastlagde dækningsområdet for »The Voice« til  

 280.000 indbyggere.
 Det er ikke oplyst, hvornår Rødding og Omegns Nærradio begyndte sine  

 udsendelser, men ved skrivelse af 1. november 1988 fra Lokalradionævnet for  

 Rødding og Gram kommuner fik radioen sendetilladelse for Rødding og Gram  

 kommuner, der har et samlet indbyggertal på 15.900.
Der er senere oprettet et lokalradionævn for Rødding, Gram, Nr.
Rangstrup  

 og Løgumkloster kommuner (i alt 32.900 indbyggere). Dette nævn fornyede ved  

 skrivelse af 8. marts 1990 tilladelsen for Rødding og Gram kommuner.  

 Tilladelsen omfatter udsendelser på to frekvenser (104,4 og 106,9 MHz).
 Den 31. maj 1990 er sendetilladelsen udvidet til at omfatte Løgumkloster  

 kommune, men denne udvidelse har man endnu ikke kunnet benytte sig af.
 Nærradioen har studie i Rødding kommune og sender udsendelserne via  

 frekvensen 106,9 MHz til hovedmasten placeret i Rangtang, højt beliggende i  

 Gram kommune ganske nær grænsen til Rødding kommune.
 Gramex har opfordret nærradioen til at fremlægge dokumentation, evt. fra  

 Teleinspektionen, for, at radioen kun kan aflyttes i Gram kommune og ikke i  

 hele sendetilladelsens område, men har ikke modtaget sådan dokumentation.
 Da Rødding og Omegns Nærradio på intet tidspunkt har betalt vederlag til  

 Gramex, har Gramex ved klageskrift af 13. december 1990 indbragt sagen for  

 Tvangslicensnævnet med følgende påstand:
 Rødding og Omegns Nærradio (Midtlandskanalen ApS) tilpligtes at anerkende,  

 at det dækningsområde, der er grundlaget for beregningen af det vederlag, som  

 Rødding og Omegns Nærradio (Midtlandskanalen ApS) skal erlægge til Gramex for  

 offentlig fremførelse af fonogrammer i medfør af ophavsretslovens § 47  

 udgøres af indbyggertallet i Rødding og Gram kommuner svarende til 15.900  

 indbyggere fra 1. april 1989.
 Rødding og Omegns Nærradio, der ikke har afgivet svarskrift, har under den  

 mundtlige forhandling den 8. maj 1991 nedlagt påstand om, at dækningsområdet  

 for nærradioen udgøres af indbyggertallet i Gram kommune svarende til 5.136  

 indbyggere fra 1. januar 1990.
Som begrundelse for sin påstand har klageren anført, at Rødding og Omegns  

 Nærradio er en almindelig døgnudsendende musikradio finansieret ved  

 reklameindtægter, og den må betale efter et dækningsområde svarende til  

 indbyggertallet i de kommuner, som den efter ansøgning har fået  

 sendetilladelse til.
Senderen på Rangtang nær centrum for de to kommuner er  

 ikke retningsbestemt, men almindelig rundspredende og kan derfor dække hele  

 sendetilladelsens område.
Radioen er ikke en minoritetsradio og har ikke  

 godtgjort, at udsendelsernes indhold alene henvender sig til indbyggerne i  

 Gram kommune.
Indklagede har heller ikke godtgjort, at nærradioen kun kan aflyttes  

 tilfredsstillende i Gram kommune.
Det må tværtimod antages, at efter  

 teleinspektionens ændringer i nærradioens frekvensforhold i juli 1989 kan  

 nærradioen aflyttes tilfredsstillende i hele sendetilladelsens område.
Overfor det således anførte har Rødding og Omegns Nærradio gjort gældende,  

 at man stedse kun har tilsigtet at virke som nærradio for Gram kommune.
Når  

 man søgte sendetilladelse for både Gram og Rødding kommuner, var det, fordi  

 man anså det for en nødvendighed, når de to kommuner havde fælles  

 lokalradionævn, men ikke, fordi man var interesseret i at være nærradio for  

 beboerne i Rødding kommune.
Reglen må efter indklagedes opfattelse iøvrigt  

 være den, at dækningsområdet skal ansættes til indbyggertallet i den kommune,  

 hvorfra udsendelserne rundsendes, altså her Gram kommune.
 Iøvrigt er forholdet det, at indklagede ikke udsender beskyttet musik, og  

 af den grund skal der overhovedet ikke svares nogen afgift til Gramex.
 Nævnet skal udtale:
Indledningsvis bemærkes, at der under sagen alene skal tages stilling til  

 størrelsen af dækningsområdet for Rødding og Omegns Nærradio.
Det af  

 indklagede om arten af den udsendte musik anførte er derfor uden betydning  

 for afgørelsen.
 Som anført i nævnets foran omtalte kendelse af 23. juni 1988 må en  

 lokalradio som udgangspunkt antages at henvende sig til befolkningen i det  

 område, for hvilket den har sendetilladelse, her Gram og Rødding kommuner, og  

 dens dækningsområde må derfor som udgangspunkt ansættes til indbyggertallet i  

 dette område, her 15.900.
 Indklagede har ikke godtgjort, at udsendelserne ikke kan modtages  

 tilfredsstillende i begge de af sendetilladelsen omfattede kommu ner, eller  

 at udsendelserne indholdsmæssigt kun er rettet til indbyggerne i Gram  

 kommune.
 Nærradioen er heller ikke en minoritetsradio, men en almindelig, populær  

 underholdningsradio med reklamer.
 Herefter tages klagerens påstand til følge.
 Thi bestemmes:
 Rødding og Omegns Nærradio (Midtlandskanalen ApS) bør anerkende, at det  

 dækningsområde, der er grundlaget for beregningen af det vederlag, som  

 Rødding og Omegns Nærradio (Midtlandskanalen ApS) skal erlægge til Gramex for  

 offentlig fremførelse af fonogrammer i medfør af ophavsretslovens § 47  

 udgøres af indbyggertallet i Rødding og Gram kommuner svarende til 15.900  

 indbyggere fra 1. april 1989.
