Skriftlig fremsættelse (9. november 2011) Erhvervs- og vækstministeren (Ole Sohn) Herved tillader jeg mig for Folketinget at fremsætte:
Forslag til lov om ændring af patentloven og forskellige andre love (Gebyrer for Patent- og Varemærkestyrelsens sagsbehandling m.v.) (Lovforslag nr.
L 7) Formålet med lovforslaget er at sikre, at Patent- og Varemærkestyrelsens nuværende gebyrstruktur kan videreføres uændret.
Med lovforslaget bliver gebyrerne for Patent- og Varemærkestyrelsens sagsbehandling vedr. ansøgninger om patenter, varemærker m.v. og udstedte rettigheder fastsat direkte i de love, som styrelsen administrerer.
Lovforslaget overfører gebyrbestemmelserne, der i dag findes i en bekendtgørelse, til de relevante love og følger derved Rigsrevisionens anbefalinger på området.
 Lovforslaget opretholder derved Patent- og Varemærkestyrelsens nuværende gebyrstruktur og indeholder samtidig andre mindre korrektioner af enkelte uhensigtsmæssigheder i lovene, herunder en lempelse af sprogkrav til patentansøgninger.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
