 Ved Opførelsen af nye Skolebygninger planlægges alle Klasseværelser i  

 Reglen efter de Ministeriet forelagte Planer med en Størrelse af 6 x 8 Meter,  

 hvilket svarer til, at Klassen skal kunne rumme 36 Børn over 10 Aar, og man  

 ser derfor hyppigt i nyopførte Skoler, at Klasseværelserne staar halvtomme,  

 fordi Børnetallet ikke er nær saa stort.
Ministeriet finder Anledning til at henlede Opmærksomheden paa, at  

 Bestemmelsen i Cirkulære af 16. Juni 1938 om kommunale Skolebygninger § 8 kun  

 angiver det Rumfang som hvert Barn bør have, men ikke opstiller absolutte  

 Krav med Hensyn til en Klasses Størrelse.
Der vil derfor meget vel kunne  

 godkendes Planer med Klasseværelser paa mindre end 150 (m3), naar det  

 godtgøres, at Børnetallet i Klasserne efter foreliggende Oplysninger ikke vil  

 blive større, end at det kan rummes i Klasser af den foreslaaede Størrelse,  

 og at der desuden er en rimelig Margin til Modtagelse af et stigende  

 Børnetal.
 Til Vejledning kan anføres, at et Klasseværelse beregnet til 30 Børn kun  

 behøver at have en Længde af 7 m, et Klasseværelse til 24 Børn en Længde af 6  

 m, og et Klasseværelse til 18 Børn eller derunder en Længde af 5 m.
 Undervisningsministeriet, den 2. Oktober  

 1941.
Jørg.
Jørgensen /G.
Hendriksen Eksp. sekr.
