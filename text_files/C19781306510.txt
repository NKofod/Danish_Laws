 I den blå positivliste, dateret oktober 1976, som for produktion og import  

 trådte i kraft den 1. juli 1977, er den tilladte tilsatte mængde nitrit  

 fastsat til 175 mg/kg, mens indholdet i færdigvaren er begrænset til 75  

 mg/kg, dog 25 mg/kg for helkonserves.
I denne forbindelse har der været forelagt statens levnedsmiddelinstitut  

 spørgsmål om, hvorledes disse færdigvaregrænser skal forstås i kontroløjemed,  

 og instituttet har tilskrevet samtlige kommunale levnedsmiddelkontrolenheder  

 herom, og til orientering skal gengives nedenstående afskrift fra denne  

 skrivelse: »Nitrit er et labilt tilsætningsstof, og det gælder i øvrigt  

 generelt, at faldet i nitritindhold under varmebehandling og lagring af  

 forskellige kødvarer ikke er ens.
Derfor skal færdigvaregrænserne opfattes  

 som indikative, hvorfor indgriben vedrørende overskridelse af disse grænser  

 kun bør finde sted, hvis det kan sandsynliggøres, at den tilsatte mængde har  

 været for stor.
 Såfremt levnedsmiddelkontrollen ved analyse af en færdigvare har fundet et  

 højere indhold at nitrit end henholdsvis 75 mg/kg respektiv 25 mg/kg, bør der  

 derfor indhentes oplysninger med henblik på at foretage en nærmere vurdering  

 af, om den tilsatte mængde nitrit har været holdt indenfor den tilladte  

 grænse på 175 mg/kg.
 Findes den tilsatte nitritmængde ved en sådan undersøgelse i  

 overensstemmelse med den gældende begrænsning på 175 mg/kg, vil den  

 pågældende kødvare og den anvendte produktionsteknik kunne accepteres; kun  

 hvis det sandsynliggøres, at der har været tilsat en højere mængde nitrit end  

 tilladt, bør der skrides ind efter de normale retningslinier.
For så vidt angår visse helkonservesprodukter såsom skinker, bove, sliced  

 bacon og pølser, hvis varmebehandling har været ret lempelig, anvendes  

 færdigvaregrænsen 75 mg/kg ved forhåndsbedømmelsen.« P.V.V.
