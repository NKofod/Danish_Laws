Skriftlig fremsættelse (13. januar 1999) Udenrigsministeren (Niels Helveg Petersen):
 Herved tillader jeg mig for Folketinget at  

 fremsætte:
Forslag til lov om ændring af lov om  

 gennemførelse af overenskomst om retsstillingen for NATO-styrker og af  

 protokol om NATO s militære hovedkvarterer (Gennemførelse af  

 overenskomst om retsstillingen for styrker fra lande, der deltager i  

 Partnerskab for Fred m.v.) (Lovforslag nr.
L 159).
 Forslaget tilsigter at muliggøre tiltrædelse  

 af overenskomst af 19. juni 1995 mellem deltagerne i Den Nordatlantiske  

 Traktat og de øvrige deltagende stater i Partnerskab for Fred  

 vedrørende status for deres styrker (PfP-statusoverenskomsten) med  

 tilhørende tillægsprotokol af samme dato om afståelse fra  

 at udøve dødsstraf samt yderligere tillægsprotokol af 19.  

 december 1997 om partnerofficerers retsstilling i NATO s militære  

 hovedkvarterer.
PfP-statusoverenskomsten svarer ganske til  

 NATO-statusoverenskomsten.
Den søges gennemført ved i alt  

 væsentligt at udstrække reglerne i lov nr. 143 af 29. april 1955  

 om gennemførelse af overenskomst om retsstillingen for NATO-styrker og  

 af protokol om NATOs militære hovedkvarterer til PfP-landenes styrker.  

 Efter den gældende lov kan andre NATO-landes militære myndigheder  

 udøve strafferetlig og disciplinær jurisdiktion på dansk  

 territorium i det omfang og på de vilkår, der følger af  

 NATO-statusoverenskomsten.
Endvidere kan forsvarsministeren fraskrive sig  

 erstatningskrav og afholde udgifter til erstatninger.
I lyset af Danmarks øgede internationale  

 militære samarbejde på bl.a. det fredsstøttende  

 område, skal lovforslaget tillige muliggøre, at 1955-lovens  

 regler kan udstrækkes til at gælde andre styrker, der opholder  

 sig i Danmark, således at regeringen kan indgå aftaler herom uden  

 forelæggelse for Folketinget.
Dette er allerede aktuelt i forbindelse  

 med indgåelse af en overenskomst mellem de lande, der deltager i  

 etableringen af SHIRBRIG.
 Den foreslåede lovændring giver derudover  

 forsvarsministeren mulighed for at udbetale erstatninger og give afkald  

 på erstatninger også i relation til fremtidige  

 statusoverenskomster, der regulerer udsendte danske styrkers status.  

 Lovforslaget indeholder på dette område yderligere visse  

 udvidelser af forsvarsministerens nuværende beføjelser til at  

 udbetale erstatning, der hviler dels på 1955-loven, dels på en  

 tekstanmærkning til finansloven.
 Endelige tilsigter forslaget at ajourføre den  

 gældende lov i overensstemmelse med udviklingen i anden lovgivning.
 Lovforslaget vil ikke få økonomiske eller  

 administrative konsekvenser for staten.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det høje Tings velvillige behandling.
