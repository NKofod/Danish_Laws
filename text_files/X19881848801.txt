 Den beregnede værdi af privat benyttelse af en bil i  

 virksomhedsordningen skal anses for hævet efter hæverækkefølgen i  

 virksomhedsskattelovens § 5 og beskattes herefter.
Hvis en skattepligtig, der anvender virksomhedsordningen, benytter  

 virksomhedens bil privat, skal den pågældende beskattes af værdien af denne  

 private benyttelse i lighed med en person, der får stillet fri bil til  

 rådighed af arbejdsgiveren.
Efter virksomhedsskattecirkulæret pkt. 43 skal  

 den beregnede værdi af denne private benyttelse medregnes til den  

 skattepligtiges personlige indkomst.
Der har været rejst spørgsmål om,  

 hvorvidt dette gælder i alle tilfælde og, om værdi af fri bil stiller særlige  

 krav til størrelsen af de samlede overførsler.
Efter Skattedepartementets  

 opfattelse skal den beregnede værdi af privat benyttelse af en bil i  

 virksomhedsordningen anses for hævet efter hæverækkefølgen i  

 virksomhedsskattelovens § 5. Det betyder, at værdien af den private  

 benyttelse, ganske ligesom kontante hævninger i virksomheden, skal beskattes  

 som kapitalindkomst eller personlig indkomst, hvis den beregnede værdi kan  

 rummes i henholdsvis virksomhedens kapitalafkast eller virksomhedens  

 resterende overskud.
Hvis værdien af den private benyttelse overstiger  

 virksomhedens overskud, er der tale om en hævning af opsparet overskud eller  

 indskud.
Der kan også blive tale om rentekorrektion, hvis værdien af den  

 private benyttelse overstiger såvel virksomhedens overskud, opsparede  

 overskud som indskudskonto.
Hæverækkefølgereglerne gælder således uanset, om  

 hævningen sker i pengeform eller i naturalieform, f.eks. i form af privat  

 benyttelse af virksomhedens bil.
Den omstændighed, at overførslerne er sket i  

 form af f.eks. værdi af fri bil ændrer ikke hæverækkefølgen og stiller ikke  

 særlige krav til størrelsen af de samlede overførsler.
Der er efter  

 virksomhedsskatteloven alene krav om, at kapitalafkast efter lovens § 7 og  

 rentekorrektionsbeløb efter § 11, stk. 4, samt beløb, der går forud for  

 hæverækkefølgen, skal overføres til den skattepligtige, jfr. cirkulærets pkt.  

 77. Som det fremgår af Skattedepartementets afgørelse af 25. april 1988 (Skd.  

 520-430-139) kan det overskud, der skabes i virksomheden ved, at den  

 skattepligtige har fri bil til rådighed principielt spares op som andet  

 overskud.
Et beløb svarende til privat kørsel i fri bil til rådighed anses  

 imidlertid for hævet i hæverækkefølgen.
Hvis det overskud, der skabes i  

 virksomheden ved privat kørsel i fri bil til rådighed, »»spares  

 op«», sker dette således på bekostning af andre hævninger.
