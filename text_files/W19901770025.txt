 En kommune nægtede tilladelse til udstykning af en ejendom efter  

 vejlovens § 71. Da udstykning til bebyggelse var praktisk muligt og  

 ejendommen var den sidste i området med denne mulighed pålades kkommunen at  

 overtage den del af ejendommen, der ville kunne været frastykket til en  

 selvstændig boligparcel.
Taksationskommissionen for Frederiksborg Amtsrådskreds j. nr. 7/1990 Der foretoges:
 Sag nr. 7/1990.
 Taksation efter begæring af Frederikssund Kommune i anledning af  

 spørgsmålet om overtagelse af parcel af ejendommen matr.nr. 14 t,  

 Frederikssund Markjorder, jfr. lov om offentlige veje, § 78.
 Der fremlagdes med bilag begæring af 14. juni 1990 fra advokat  P.   

 Forsberg-Madsen, København.
 Der fremkom ingen indsigelse mod sammensætningen af kommissionen eller  

 udpegningen af landinspektør.
 Kommissionen besigtigede ejendommen og afholdt derefter forhandlingsmøde  

 på Frederikssund Kommunes Tekniske Forvaltning med deltagelse af samtlige  

 ovennævnte personer.
Advokat Kruger redegjorde for sagens forhistorie.
Ejeren af ejendommen  

 matr.nr. 14 t ønskede i 1985 at udstykkke sin ejendom i 2 parceller.  

 Tilladelsen blev afslået af kommunen med henvisning til adgangsforholdene.  

 Afslaget blev påklaget til Trafikministeriet, der stadfæstede kommunens  

 afgørelse.
I 1989 søgte ejeren på ny om tilladelse til at udstykke parcellen.  

 Da der på ny blev givet afslag, krævede ejeren ejendommen delvis overtaget og  

 henviste herved til lov om offentlige veje, § 78. Erstatningskravet var  

 800.000 kr. svarende til værdien af tilsvarende parceller i området, placeret  

 i kystområdet nord for hovedlandevejen.
Disse parceller har dog i modsætning  

 til den aktuelle ejendom ikke umiddelbar adgang til Roskilde Fjord.
To  

 ejendomsmæglere havde vurderet parcellen til henholdsvis 700.000 kr. og  

 1.000.000 kr. baseret på en udnyttelsesprocent på 40, svarende til tæt lav  

 bebyggelse.
Denne udnyttelse var mulig efter kommuneplanen.
Advokat  Forsberg-Madsen fremhævede, at udstykning af parcellen måtte  

 forudsætte tilladelse fra vejbestyrelsen, jfr. lov om offentlige veje, § 71.  

 Ejeren har således ikke krav på at få en udstykningstilladelse.
Dette er  

 fastslået senest ved Trafikministeriets skrivelse af 3. august 1989.
Han redegjorde for indholdet af lov om offentlige veje, § 78, om  

 muligheden for overtagelse af en ejendom og betingelserne herfor.
Han fandt  

 ikke, at overtagelsesbetingelserne var til stede.
Specielt fremhævede han, at  

 arealet ikke kunne overtages delvist, da det netop ikke var muligt at  

 udstykke ejendommen på grund af de utilstrækkelige adgangsforhold, og at  

 ejendommen på rimelig måde kunne udnyttes som den er.
Der var tale om et fiskerhus fra omkring 1880 med et tilliggende på ca.  

 1500 m2. De omliggende ejendomme havde alle nogenlunde samme karakter.  

 Ejendommen var købt i 1985 for 530.000 kr.
Udstykningsandragendet fremkom få  

 dage senere.
Bygningerne med 700 m2 grund var senere solgt i 1989 for ca.  

 670.000 kr. og på vilkår om, at køberen forpligtede sig til for samme pris at  

 overtage hele ejendommen, såfremt sælgeren ikke fik tilladelse til at  

 udstykke de resterende 805 m2 eller fik arealet overtaget af det offentlige.
På denne baggrund fandt advokat Forsberg-Madsen, at ejendommen var  

 erhvervet i spekulationsøjemed.
Han fandt dermed, at ejeren ikke havde krav  

 på erstatning allerede som følge af, at han ikke havde lidt noget tab.
 Han fandt ikke, at der kunne bygges noget på de erklæringer, der var  

 fremkommet fra de to ejendomsmæglere, idet disse erklæringer var baseret på  

 urealistiske forudsætninger.
Advokat Kruger fastholdt kravet om overtagelse med henvisning til, at  

 betingelserne i vejlovens § 78 forelå opfyldt.
Han fandt efter sagens forløb,  

 at kommunen usagligt afviste en udstykningstilladelse for at sikre sig et  

 rekreativt areal for offentligheden, og der var ikke noget i vejen for en  

 udstykning, såfremt arealet uden kørende adgang skulle henligge som et sådant  

 rekreativt areal.
Han fremhævede, at ejeren ikke var spekulant, men  

 professionel ejendomshandler, der måtte kunne gå ud fra, at ejendommen kunne  

 udstykkes og bebygges med de normale mindstegrundstørrelser på 700 m2, og han  

 havde haft en berettiget forventning om at sælge en parcel af ejendommen også  

 henset til, at de omliggende ejendomme var af samme karakter som den her  

 omtalte ejendom.
 Advokat Forsberg-Madsen fastholdt, at udstykningen var afslået af  

 vejmæssige grunde, fordi trafikken havde nået en grænse, der ikke kunne  

 overskrides, og kommunen kunne ikke tilpligtes til at overtage en del af  

 ejendommen, idet dette ville være i strid med udstykningslovens § 4, stk. 2,  

 der krævede lovlig vejadgang til enhver parcel.
Han afviste, at ejeren havde haft en berettiget forventning om, at han  

 havde kunnet opnå en udstykningstilladelse.
Han burde have undersøgt  

 forholdene ved henvendelse til kommunen.
 De mødte aftrådte.
Kommissionen drøftede sagen og afsagde sålydende K E N D E L S E Efter kommissionens besigtigelse og sagens øvrige oplysninger lægges det  

 til grund, at det omhandlede areal er det eneste tilbageværende i kvarteret,  

 begrænset af Færgevej og Lille Færgevej, som rummer en praktisk mulighed for  

 udstykning og bebyggelse, svarende til de omkringliggende ejendomme.  

 Herefter, og da kommunen ved afgørelse i medfør af vejlovgivningen har  

 afskåret ejeren fra en udnyttelse af arealet, der efter det fastlagte og  

 kvarterets karakter findes økonomisk rimelig og forsvarlig, tages ejerens  

 begæring om kommunens overtagelse af arealet til følge i medfør af vejlovens  

 § 78.
 Henset på den ene side til, at arealet grænser til en stærkt trafikeret  

 hovedlandevej og til, at arealet kun delvist er byggemodent, og på den anden  

 side til arealets attraktive beliggenhed ved fjorden, fastsætter kommissionen  

 i medfør af vejlovens § 79 den ejeren tilkommende erstatning til 300.000 kr.  

 tillige med renter, udstykningsomkostninger og advokathonorar, som nedenfor  

 fastsat.
 T h i b e s t e m m e s: Frederikssund Kommune tilpligtes at overtage et  

 areal på 1190 m2 af matr.nr. 14 t, Frederikssund Markjorder, som vist  

 på udstykningsplan af 20. oktober 1988 (bilag 26).
 Frederikssund Kommune betaler til snedker- og  

 tømrermester Chris Kristensen ApS 300.000 kr.
 Beløbet forrentes fra den 11. august 1990, til betaling sker, med den af  

 Nationalbanken den nævnte dag fastsatte diskonto med tillæg af 1%.
 Frederikssund Kommune betaler de med udstykningen af arealet forbundne  

 omkostninger samt til snedker- og tømrermester Chris Kristensen ApS i  

 advokatomkostninger 3.500 kr.
