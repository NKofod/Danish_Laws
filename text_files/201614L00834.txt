Betænkning afgivet af Skatteudvalget den 4. maj 2017 Betænkning over Forslag til lov om ændring af lov om kuldioxidafgift af visse energiprodukter, ligningsloven, momsloven, tinglysningsafgiftsloven, toldloven og forskellige andre love (Tilretning af elpatronordningen, valgfrihed for flypendleres beregningsgrundlag for befordringsfradrag, betalingspligt for moms ved tvangsauktionssalg, adgang til tilbagebetaling af tingslysningsafgift ved tastefejl, ændring af sikkerhedsstillelsesordningen for potentiel toldskyld m.v.) [af skatteministeren (Karsten Lauritzen)]:
1. Ændringsforslag Der er stillet 7 ændringsforslag til lovforslaget, herunder om deling af lovforslaget.
Dansk Folkeparti har stillet ændringsforslag nr. 1 om deling af lovforslaget og ændringsforslag nr. 7, og skatteministeren har stillet ændringsforslag nr. 2-6.
2. Udvalgsarbejdet Lovforslaget blev fremsat den 29. marts 2017 og var til 1. behandling den 4. april 2017. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 1. marts 2017 dette udkast til udvalget, jf.
SAU alm. del  bilag 135. Den 30. marts 2017 og den 3. april 2017 sendte skatteministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til skatteministeren til skriftlig besvarelse, som denne har besvaret.
3. Indstillinger Udvalget indstiller ændringsforslag nr. 1 om deling af lovforslaget til vedtagelse.
 Et flertal i udvalget (udvalget med undtagelse af DF og EL) indstiller de under A og B nævnte lovforslag til vedtagelse med de hertil stillede ændringsforslag.
Et mindretal i udvalget (DF) indstiller lovforslag A til vedtagelse med de hertil stillede ændringsforslag.
Mindretallet indstiller lovforslag B til forkastelse ved 3. behandling.
Mindretallet vil stemme for det til det under B nævnte lovforslag stillede ændringsforslag.
 Et andet mindretal i udvalget (EL) indstiller lovforslag A til vedtagelse med de til det under A nævnte lovforslag stillede ændringsforslag nr. 2, 3, 5 og 6. Mindretallet vil stemme imod ændringsforslag nr. 4. Mindretallet indstiller det under B nævnte lovforslag til vedtagelse med det hertil stillede ændringsforslag.
 Inuit Ataqatigiit, Tjóðveldi og Javnaðarflokkurin  var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (DF), tiltrådt af et flertal (det øvrige udvalg):
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om kuldioxidafgift af visse energiprodukter, ligningsloven, momsloven, tinglysningsafgiftsloven, toldloven og forskellige andre love (Tilretning af elpatronordningen, valgfrihed for flypendleres beregningsgrundlag for befordringsfradrag, betalingspligt for moms ved tvangsauktionssalg, adgang til tilbagebetaling af tinglysningsafgift ved tastefejl, ændring af sikkerhedsstillelsesordningen for potentiel toldskyld m.v.)« omfattende titelnoten, §§ 1-4, § 5, nr. 2, §§ 6-10 og § 11, stk. 1-3 og 5.
 B. »Forslag til lov om ændring af ligningsloven (Skattefrihed for befordringsgodtgørelse under integrationsgrunduddannelse)« omfattende § 5, nr. 1, og § 11.
[Forslag om deling af lovforslaget] b Ændringsforslag til det under A nævnte forslag Til titlen Af skatteministeren, tiltrådt af udvalget:
 2) I titlen udgår »ligningsloven,«, og i undertitlen udgår »valgfrihed for flypendleres beregningsgrundlag for befordringsfradrag,«.
[Konsekvens af ændringsforslag nr. 1 og 3] Til § 5 3) Nr. 2 udgår.
[Den foreslåede valgfrihed for flypendleres beregningsgrundlag for befordringsfradrag udgår] Til § 7 Af skatteministeren, tiltrådt af et flertal (udvalget med undtagelse af EL):
 4) I den under nr. 1 foreslåede § 46 b indsættes som stk. 4:
»Stk. 4. Stk. 1-3 gælder ikke, hvis tvangsauktionssalget sker fra et fællesbo m.v., der behandles ved bobehandler, et dødsbo, der behandles ved bobestyrer, et konkursbo eller i tilfælde, hvor den afgiftspligtige person, hvis faste ejendom, medfølgende løsøre eller separate løsøre sælges på tvangsauktion, er under rekonstruktionsbehandling.« [Undtagelse af visse dødsboer, konkursboer m.v. fra forslaget om, at fogedretten opkræver og afregner moms i forbindelse med tvangsauktion] Til § 10 Af skatteministeren, tiltrådt af udvalget:
 5) I den under nr. 1 foreslåede ændring af § 13, 1. pkt., ændres »2016/341« til: »2015/2446«.
[Rettelse af forkert henvisning] Til § 11 6) Stk. 5 udgår.
[Konsekvens af ændringsforslag nr. 3] c Ændringsforslag til det under B nævnte forslag Til § 11 Af et mindretal (DF), tiltrådt af et flertal (det øvrige udvalg):
 7) Paragraffen affattes således:
»§ 11 Loven træder i kraft den 1. juli 2017 og har virkning fra og med indkomståret 2016.« [Konsekvens af ændringsforslag nr. 1] Bemærkninger Til nr. 1 Det foreslås at dele lovforslaget i to lovforslag.
 Det ene lovforslag (A) vedrører tilretning af elpatronordningen, valgfrihed for flypendleres beregningsgrundlag for befordringsfradrag, betalingspligt for moms ved tvangsauktionssalg, adgang til tilbagebetaling af tinglysningsafgift ved tastefejl, ændring af sikkerhedsstillelsesordningen for potentiel toldskyld m.v.
 Det andet lovforslag (B) vedrører skattefrihed for befordringsgodtgørelse under integrationsgrunduddannelse.
Til nr. 2 Der er tale om konsekvensændringer som følge af ændringsforslag nr. 1 og 3.
Til nr. 3 Det foreslås, at de foreslåede ændringer vedrørende valgfrihed for flypendleres beregningsgrundlag for befordringsfradrag udgår af lovforslaget.
De gældende regler for beregning af flypendleres befordringsfradrag bevares således.
Denne del af lovforslaget trækkes tilbage efter dialog med repræsentanter for de pendlere, som forslaget primært skulle gavne.
Selv om ingen stilles ringere ved forslaget, foretrækker flypendlerne at beholde de nuværende regler uændret.
Med ændringsforslaget imødekommes dette ønske.
 Det forventede mindreprovenu forbundet med valgfriheden for flypendlere realiseres dermed ikke.
Til nr. 4 Ændringsforslaget indebærer, at de foreslåede regler om opkrævning og afregning af moms i den foreslåede § 46 b, stk. 1-3, ikke skal finde anvendelse, hvis salget sker fra et fællesbo m.v., der behandles ved bobehandler, et dødsbo, der behandles ved bobestyrer, et konkursbo eller i tilfælde, hvor den afgiftspligtige er under rekonstruktionsbehandling.
 I disse tilfælde vil det således som efter gældende ret fortsat påhvile bobehandlere, bobestyreren, kurator eller rekonstruktøren at opgøre og opkræve moms, med henblik på at der skal ske en ligelig fyldestgørelse af den afgiftspligtiges kreditorer.
 I de tilfælde, hvor salget sker fra et konkursbo m.v., og hvor der ikke er dækning til samtlige øvrige kreditorer, ville SKAT ved at få betaling direkte fra fogedretten opnå fuld dækning af sit krav forud for de øvrige kreditorer.
 Formålet med ændringsforslaget er at sikre, at SKAT ikke opnår en bedre retsstilling, end øvrige kreditorer har efter gældende ret.
Til nr. 5 Det foreslås, at der rettelig henvises til Europa-Kommissionens delegerede forordning (EU) 2015/2446. Det skyldes, at der ikke skal henvises til Europa-Kommissionens delegerede forordning (EU) 2016/651, som er en berigtigelse af den delegerede forordning (EU) 2015/2446.
Til nr. 6 Der er tale om en konsekvensændring som følge af ændringsforslag nr. 3.
Til nr. 7 Der er tale om en konsekvensændring som følge af ændringsforslag nr. 1 om deling af lovforslaget i to forslag.
Dennis Flydtkjær (DF) Jan Rytkjær Callesen (DF) Hans Kristian Skibby (DF) Kim Christiansen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Preben Bang Henriksen (V) Jakob Engel-Schmidt (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Thomas Jensen (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Josephine Fock (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
