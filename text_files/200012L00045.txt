Fremsat den 11. oktober 2000 af  

 sundhedsministeren (Sonja Mikkelsen) Forslag til Lov om ændring af lov om røgfri  

 miljøer i offentlige lokaler, transportmidler og lignende (Forbud mod rygning i folkeskolen og ungdomsskolen,  

 ungdomskostskoler, dag- og klubtilbud, fritidsklubber,  

 døgninstitutioner m.v. for børn og unge samt indførelse  

 af rygepolitik på selvejende uddannelsesinstitutioner) § 1 I lov nr. 436 af 14. juni 1995 om røgfri miljøer i  

 offentlige lokaler, transportmidler og lignende foretages følgende  

 ændringer:
 1. Efter § 2 indsættes i kapitel 2:
»§ 2 a.
På folkeskolers, kommunale ungdomsskolers og  

 ungdomskostskolers område er tobaksrygning ikke tilladt for elever ved  

 disse skoleformer samt børn i skolefritidsordninger.
 Stk. 2. For personer, der ikke er omfattet af stk.1, kan  

 tobaksrygning i folkeskolers, kommunale ungdomsskolers og ungdomskostskolers  

 almindelige åbningstid tillades i lokaler på skolen, hvor ingen  

 ufrivilligt udsættes for passiv rygning, forudsat at lokalerne ikke er  

 bestemt til at blive benyttet af de elever m.fl., der er omfattet af  

 stk.1.
 Stk. 3. Såfremt lokaler på en folkeskole, en  

 kommunal ungdomsskole eller en ungdomskostskole uden for skolens almindelige  

 åbningstid benyttes til andre formål end skolefritidsordning og  

 undervisning af skolens elever, kan tobaksrygning for personer, der ikke er  

 omfattet af stk.1, tillades i lokaler ud over de i stk. 2  

 nævnte.
Stk. 4. Stk. 1   3 gælder ikke for lokaler bestemt  

 til overnatning.
For sådanne lokaler gælder i stedet  

 § 2.
§ 2 b.
Tobaksrygning er ikke tilladt for børn og  

 unge i kommunale dag- og klubtilbud, døgninstitutioner og lignende  

 institutioner for børn og unge, jf. dog stk. 3.
 Stk. 2. For andre personer kan tobaksrygning i de i  

 stk. 1 nævnte institutioner og lignende tillades af  

 kommunalbestyrelsen og amtsrådet i lokaler, hvor ingen ufrivilligt  

 udsættes for passiv rygning, og som ikke er bestemt til at blive  

 benyttet af børn og unge.
Stk. 3. Kommunalbestyrelsen og amtsrådet kan i helt  

 særlige tilfælde give tilladelse til, at en fritidsklub og  

 lignende, døgninstitution eller et opholdssted fraviger bestemmelserne  

 i stk. 1 og 2.« 2. I § 8 ændres »§§ 2-6« til:  

 »§§ 3-7«.
 3. I overskriften til kapitel 4 indsættes efter »Hovedstadens  

 Sygehusfællesskab«: », selvejende uddannelsesinstitutioner og  

 sociale institutioner m.v., som udfører opgaver for det  

 offentlige«.
 4. Efter § 10 indsættes:
»§ 10 a.
Selvejende undervisningsinstitutioner, til hvis drift  

 der ydes offentligt tilskud, der dækker mere end 50 procent af skolens  

 driftsomkostninger, skal med virkning senest fra den 1. august 2001  

 fastsætte bestemmelser om røgfri miljøer på  

 institutionens område.
 Stk. 2. Bestemmelserne i § 2 b, finder tilsvarende  

 anvendelse i de tilfælde, hvor en myndighed har indgået aftale  

 med andre uden for staten, amtskommunen eller kommunen om at udføre  

 sociale opgaver over for børn og unge.
Stk. 3. Stk. 2 gælder ikke de tilfælde, hvor  

 sociale opgaver udføres i private hjem.« § 2 Loven træder i kraft den 1. august 2001.
Bemærkninger til lovforslaget Almindelige bemærkninger 1. Baggrund og indhold Dette lovforslag tager særligt sigte på at  

 forebygge, at børn og unge begynder at ryge, og at børn og unge  

 udsættes for passiv rygning, og er således en udmøntning  

 af mål 3 - tobak, initiativ 3.3 i Regeringens Folkesundhedsprogram 1999  

   2008 fra maj 1999.
En indsats for at forebygge, at børn og unge  

 begynder at ryge, er af afgørende betydning for at reducere antallet  

 af rygere i fremtiden.
Undersøgelser viser, at tre fjerdedele af  

 rygerne, begynder at ryge, inden de er fyldt 16 år.
 Lovforslaget skal ikke ses isoleret men som en del af en  

 række foranstaltninger, som skal forebygge rygning i befolkningen, jf.  

 bemærkningerne under pkt. 4.
 Der lægges med lovforslaget op til et forbud mod  

 rygning for elever i folkeskolen, ungdomsskolen, ungdomskostskoler samt  

 børn og unge i dag- og klubtilbud, døgninstitutioner,  

 fritidsklubber og lignende tilbud.
 Den ansvarlige myndighed kan efter forslaget tillade, at  

 personer, der er beskæftiget eller i øvrigt opholder sig i  

 nævnte institutioner og lignende, må ryge i lokaler, som ikke er  

 bestemt til at blive benyttet af børn og unge.
 Reglerne om rygning i folkeskolen, ungdomsskolen,  

 ungdomskostskoler og i kommunale dag- og klubtilbud m.v. fremgår af  

 lovforslagets § 2 a, 2 b og § 10 a, stk. 2.
Samtidig indebærer lovforslaget, at selvejende  

 undervisningsinstitutioner som f.eks. frie grundskoler, efterskoler,  

 erhvervsskoler m.v. skal fastsætte bestemmelser om røgfri  

 miljøer.
Reglerne herom fremgår af lovforslagets § 10 a,  

 stk. 1.
 En undersøgelse af de 15-åriges rygevaner fra  

 1998 viser en stigning i antallet af unge rygere i forhold til en tilsvarende  

 undersøgelse i 1995. Det er en meget betænkelig og uholdbar  

 udviklingstendens.
 Endvidere viser undersøgelser, at i ca. en  

 fjerdedel af alle børnehaver og integrerede institutioner  

 udsættes børnene dagligt for passiv rygning, og i over halvdelen  

 af institutionerne ser børnene de voksne ryge.
 For børn og unge i 11- til 16-års alderen er  

 det særlig karakteristisk, at de forsøger at skabe en identitet  

 - og indtage det adfærdsmønster, der passer til denne identitet.  

 Rygning bliver brugt som redskab til at skabe identifikation og til at se sig  

 selv, som man gerne vil, at andre skal se én.
 Det er især gruppen og dens idealer, unge retter sig  

 efter, udvikler sig gennem og selv påvirker.
Hovedparten af de unge, der bliver rygere, begynder at  

 ryge i grundskolens ældste klasser.
Det er især de unge, der  

 begynder tidligt med tobaksrygning, der bliver storrygere.
De unge begynder  

 at ryge uden at tænke på, at nikotin skaber afhængighed.  

 Mange bliver nikotinafhængige på mindre end et år.
Rygning er en væsentligt faktor for et forringet  

 indeklima.
Et forbud mod rygning vil derfor ikke kun have betydning i forhold  

 til forebyggelse af rygning; men også i forhold til forebyggelse af  

 sygdomme relateret til indeklimaet, som f.eks. astma-allergi,  

 luftvejslidelser m.v.
Der er i øvrigt bred opbakning i befolkningen til,  

 at børn ikke bør udsættes for røg i dagligdagen.
I  

 en undersøgelse om danskernes rygevaner fra slutningen af 1999 svarede  

 73 procent af de adspurgte, at rygning indendørs i vuggestuer og  

 børnehaver bør forbydes, og 73 procent gik ind for et forbud  

 mod rygning på skoler.
 Det er således baggrunden for, at der med  

 lovforslaget indføres rygeforbud i folkeskolen og den kommunale  

 ungdomsskole samt i kommunale dag- og klubtilbud m.v.
Ungdomsuddannelserne foregår i praksis næsten  

 udelukkende på enten (amts)kommunale institutioner, der allerede efter  

 den gældende lovs § 2 er omfattet af kravet om at have  

 bestemmelser vedrørende røgfri miljøer, eller på  

 selvejende institutioner, som efter forslaget til en ny § 10 a,  

 stk. 2, vil blive omfattet af et tilsvarende krav.
Der kan som led heri  

 også besluttes et egentligt forbud mod rygning.
Et forbud mod rygning i folkeskolen og dag- og klubtilbud,  

 døgninstitutioner m.v. vil kunne støtte børn og unge i  

 at forblive ikke-rygere eller udsætte en eventuel rygedebut.
Et forbud  

 vil især støtte de børn og unge, som har rygende  

 forældre.
Undersøgelser viser, at børn af rygende  

 forældre oftere bliver rygere end børn, hvis forældre ikke  

 er rygere.
 Endvidere kan et forbud være med til at  

 understøtte forældrene i de bestræbelser, som de selv  

 udfolder for at forebygge, at deres børn begynder at ryge.
 Voksne, som for eksempel lærere i skolen og  

 pædagoger i daginstitutioner m.v., som børnene og de unge  

 dagligt omgås og i et eller andet omfang identificerer sig med,  

 præger børnenes og de unges adfærd.
Derfor er der med lovforslaget bestemt, at de voksne ikke  

 må ryge i samvær med børnene og de unge i folkeskolen,  

 kommunale dag- og klubtilbud m.v.
Børn og unge skal ikke »lære«  

 at ryge af de voksne i de institutioner, hvor de færdes i deres  

 dagligdag.
 For så vidt angår elever, der i henhold til  

 folkeskoleloven er henvist til undervisning i dagbehandlingstilbud og  

 anbringelsessteder, henvises til forslaget til ny § 2 b for så  

 vidt angår kommunale og amtskommunale institutioner og til § 10 a,  

 stk. 2, for så vidt angår private, herunder selvejende,  

 institutioner m.v.
Efter lovforslagets § 10 a, stk. 2 skal reglerne  

 i § 2 b, stk. 1   3, ligeledes gælde i de tilfælde,  

 hvor (amts)kommunen har indgået aftale med andre uden for staten,  

 amtskommunen eller kommunen om at udføre sociale opgaver for  

 myndigheden.
Det gælder f.eks. private selvejende daginstitutioner,  

 puljeordninger, opholdssteder og døgninstitutioner for børn og  

 unge.
 På det sociale område omfatter lovforslaget  

 institutioner og lignende for børn og unge.
Der fastsættes i loven præcise principper for  

 afgrænsningen af mulige rygelokaler over for de røgfri  

 miljøer.
Kompetencen til at udmønte disse principper i praksis  

 og bestemme, hvorledes der skal skrides ind over for eventuelle  

 lovovertrædelser, skal ligge lokalt hos de organer og personer, som i  

 den relevante lovgivning i øvrigt er tillagt disse kompetencer.
Herved  

 fremmes det lokale engagement i princippernes realisering i skolernes  

 dagligdag.
I tilfælde af fastsættelsen af ordensregler og  

 lignende, der tillader rygning i videre omfang end ellers, når andre  

 benytter skolens lokaler, må det kompetente organ fortolke udtrykket  

 "skolens sædvanlige åbningstid" i forhold til de  

 konkrete forhold på skolen.
 Regeringen finder, at selvejende  

 undervisningsinstitutioner, til hvis drift der ydes offentligt tilskud, der  

 dækker mere end 50 procent af skolens driftsomkostninger, skal  

 fastsætte bestemmelser om røgfri miljøer på  

 institutionens område, så børn, unge og  

 uddannelsessøgende kan undgå passiv rygning, og ikke mindst  

 så børn kan opfylde undervisningspligten på sådanne  

 institutioner i stedet for folkeskolen uden at blive påvirket til at  

 begynde at ryge.
2. De skadelige virkninger af tobaksrygning Tobaksrygning er den forebyggelige enkeltfaktor, der har  

 størst indflydelse på folkesundheden og er den  

 væsentligste årsag til den relativt dårlige udvikling i  

 middellevetiden i Danmark.
 13.000 danskere dør hvert år af  

 rygerelaterede sygdomme.
Tobaksrygning er årsag til ca. en tredjedel af alle  

 kræftsygdomme og medfører 4.000 kræftdødsfald hvert  

 år i Danmark.
Ca. 90 procent af alle lungekræfttilfælde kan  

 tilskrives rygning.
 30 procent af alle tilfælde af blodprop i hjertet og  

 i hjernen og 75 procent af alle tilfælde af kronisk bronchitis er  

 forårsaget af rygning. 6.000 danskere dør hvert år af  

 rygerelaterede hjerte-kar-sygdomme, hvilket svarer til ca. en tredjedel af  

 alle dødsfald, der skyldes hjerte-kar-sygdomme.
 200.000 danskere lider af rygerlunger, som er en  

 stærkt invaliderende sygdom.
 Rygning medfører endvidere øget  

 sygdomsfravær fra arbejdet, idet rygere har dobbelt så mange  

 luftvejsinfektioner, så som influenza, akut bronkitis og  

 lungebetændelse, som ikke-rygere.
 Tobaksrygning er således en af de vigtigste  

 årsagsfaktorer til kræft og lunge- og luftvejssygdomme samt  

 hjerte-kar-sygdomme og er den væsentligste årsag til tidlig  

 død.
 Danskerne er stadig et af de mest rygende folk i den  

 vestlige verden, selvom der i de sidste 20 år er blevet færre  

 rygere i Danmark. 34 procent af befolkningen over 13 år er i dag  

 rygere. 39 procent af mændene ryger, og 30 procent af kvinderne  

 ryger.
Rygestop medfører, at risikoen for at få en  

 alvorlig rygerelateret sygdom nedsættes betydeligt.
F.eks. halveres  

 risikoen for at få kræft 5   10 år efter rygestop, og efter  

 yderligere 5   10 år er risikoen næsten som hos den, der aldrig  

 har røget regelmæssigt.
Forøgelsen af risikoen for at  

 udvikle hjerte-kar-sygdomme er halveret efter kun et år.
Der er  

 således store helbredsmæssige gevinster ved rygestop.
Også passiv rygning er en egentlig sundhedsrisiko.  

 Denne risiko er særlig stor for personer med lunge- eller  

 overfølsomhedssygdomme og for små børn, hvor passiv  

 rygning påfører dem en fordoblet risiko for luftvejssygdomme  

 bl.a. astmatisk bronkitis.
Samtidig indebærer passiv rygning betydelige  

 gener.
Børn ryger passivt, når de indånder  

 røgen fra de voksnes rygning.
Selvom røgen fortyndes af luften  

 i lokalet, er den både sundhedsskadelig og generende for barnet.  

 Røgen fra en cigarets glød indeholder både mere  

 tjære og 3 gange så meget kulilte som den røg, rygeren  

 selv inhalerer gennem cigaretten.
Især hos de mindste børn er  

 luftvejene relativt snævre, og det gør børnene  

 særligt følsomme over for passiv rygning.
Røgen  

 gør også børnene mere følsomme over for bakterier.  

 Når børnene udsættes for passiv rygning, har de 2 - 4  

 gange større risiko for at få luftvejssygdomme i forhold til  

 børn, der ikke udsættes for passiv rygning.
 Passiv rygning udgør tillige en lettere  

 forøget risiko for lungekræft og hjertesygdomme for både  

 børn og voksne.
3. Særligt om rygeforholdene i daginstitutioner m.v. og  

 skoler Den nugældende lov om røgfri miljøer i  

 offentlige lokaler, transportmidler og lignende har haft den effekt, at  

 børnehaver og integrerede institutioner i dag har rygeregler   og den  

 passive rygning er blevet begrænset.
Men i omkring en fjerdedel af  

 institutionerne udsættes børnene stadigvæk dagligt for  

 passiv rygning, og i over halvdelen af institutionerne ser børnene de  

 voksne ryge.
En undersøgelse, som Tobaksskaderådet og  

 Kræftens Bekæmpelse gennemførte i 1997/98 for  

 børnehaver og integrerede institutioner viste, at på 24 procent  

 af institutionerne opholdt børnene sig dagligt eller af og til  

 på indendørsområder, hvor der måtte ryges, og  

 på over halvdelen af institutionerne så børnene dagligt  

 eller af og til de ansatte ryge.
Hvis lederen af institutionen selv  

 røg, var rygereglerne mindst restriktive.
En undersøgelse, som Tobaksskaderådet,  

 Hjerteforeningen og Kræftens Bekæmpelse foretog i 1997 om  

 rygeregler på grundskoler og efterskoler viste, at 2 procent af  

 skolerne havde totalt rygeforbud for lærerne. 41 procent havde totalt  

 rygeforbud for eleverne.
På 88 procent af skolerne havde eleverne  

 totalt rygeforbud indendørs. 91 procent af skolerne havde  

 begrænset lærernes rygning til bestemte  

 lokaler/områder.
4. Samlet forstærket indsats Lovforslaget er en del af en samlet forstærket  

 indsats mod rygning og udsættelse for passiv rygning.
I Regeringens Folkesundhedsprogram fra maj 1999 er det  

 anført, at den fremtidige forebyggelse af tobaksskader skal bygge  

 på tre strategier.
For det første skal rygereglerne kraftigt  

 skærpes, særligt overalt hvor der er børn, for at sikre  

 røgfri miljøer for ikke rygere.
For det andet skal borgerne  

 sikres mulighed for rygestop bl.a. gennem fremme af institutionelt forankrede  

 tilbud om professionel rygeafvænning til borgerne.
For det tredje skal  

 det sikres, at der fremover bliver færre nye rygere, bl.a. ved  

 holdningsbearbejdende initiativer og fastsættelse af rygeregler.
Et væsentlig element i den fremtidige indsats er  

 således, at tilbud om rygestop til alle rygere skal udbredes.
En  

 række kommuner og amter har allerede oprettet klinikker m.v. med tilbud  

 om rygeafvænning for befolkningen.
Sundhedsministeriet vil i  

 Folkesundhedsprogrammets 10 årige programperiode medvirke til at fremme  

 udbredelsen af tilbud om rygeafvænning   herunder mulighederne for det  

 primære sundhedsvæsen til at henvise til professionelle  

 rygeafvænningstilbud som led i sundhedsvæsenets målrettede  

 indsats i forhold til risiko- og højrisikopatienter for rygerelaterede  

 sygdomme.
 Herudover vil der blive arbejdet for, at alle gravide  

 tilbydes intensiv professionel støtte til rygeafvænning i  

 graviditeten.
Regeringen vil i øvrigt overveje at indføre  

 forbud mod salg af tobaksvarer til børn under 15 år.
Et  

 sådant salgsforbud vil være et godt signal fra samfundets side  

 til børn, unge og deres forældre om, at børn og unge ikke  

 skal begynde at ryge.
Stillingtagen til et salgsforbud vil afvente erfaringer  

 fra forbudet mod salg af alkohol til børn under 15 år.
 Sundhedsministeren vil i øvrigt følge  

 udviklingen med hensyn til implementering af rygepolitikker inden for  

 sygehusvæsenet.
En undersøgelse, som STOP 99 gennemførte i  

 september 1999 af rygepolitikken på landets sygehuse, viste, at der  

 på samtlige sygehuse er en eller anden form for begrænsning i  

 retten til at ryge på sygehuset.
Ingen sygehuse har dog et totalt  

 forbud for både personale, patienter og besøgende.
Derimod  

 finder man på hver tredje sygehus enkelte afdelinger eller afsnit, der  

 er helt røgfri.
På samtlige sygehuse er personalets og indlagte  

 patienters rygning begrænset til bestemte områder eller lokaler.  

 På seks af landets sygehuse er der totalt rygeforbud for ambulante  

 patienter, og på 11 sygehuse er der totalt rygeforbud for  

 besøgende.
Næsten halvdelen af landets sygehuse har  

 rygeafvænningstilbud til ansatte, der ønsker at holde op med at  

 ryge, og 60 % af sygehusene har rygeafvænningstilbud til patienter, som  

 ønsker at holde op med at ryge.
På alle de nævnte  

 områder er der tale om en markant stigning i antallet af sygehuse, som  

 har skærpet rygepolitikken i forhold til en lignende  

 undersøgelse fra 1997.
Netværk af forebyggende sygehuse i Danmark med ca.  

 40 sygehuse har »det røgfri sygehus« som målsætning.  

 På enkelte sygehuse er der besluttet et totalt rygeforbud for de  

 ansatte og på flere er der lagt op hertil.
For patienter og  

 pårørende er der lagt op til forskellige modeller, idet man  

 nogle steder stiler mod at forbyde rygning helt på sygehusets  

 område, mens man andre steder f.eks. ønsker, at det skal  

 være muligt for patienter og pårørende at ryge i  

 særligt indrettede rygerum.
 Som led i opfølgningen af Regeringens  

 Folkesundhedsprogram vil regeringen inden udgangen af 2003 undersøge,  

 hvilke foranstaltninger amter og kommuner har gennemført for at sikre,  

 at der på alle (amts)kommunale arbejdspladser og institutioner er  

 fastsat bestemmelser om røgfri miljøer, sådan som de har  

 haft pligt til siden 1. januar 1996, jr. § 2 i lov om røgfri  

 miljøer i offentlige lokaler, transportmidler og lignende.
5. Gældende regler Folketinget vedtog i 1995 lov nr. 436 af 14. juni 1995 om  

 røgfri miljøer i offentlige lokaler, transportmidler og  

 lignende.
Loven har til formål at begrænse generne ved  

 passiv rygning i offentlige lokaler, transportmidler og lignende.
Loven  

 indeholder en række bestemmelser om røgfri miljøer  

 på det statslige område, hvor udgangspunktet er, at tobaksrygning  

 ikke er tilladt.
For det kommunale og amtskommunale område  

 pålægger loven kommunalbestyrelser og amtsråd at  

 fastsætte bestemmelser om røgfri miljøer på deres  

 institutioner, i transportmidler og lignende samt i kommunale og  

 amtskommunale lokaler, hvortil offentligheden har adgang.
6. Sanktioner Overtrædelse af de foreslåede bestemmelser er  

 ikke selvstændigt sanktioneret.
Som i den nugældende lov om  

 røgfri miljøer er det forudsat, at de ansvarlige myndigheder  

 ved at anvende almindelige ordensforskrifter eller lignende for  

 adfærden i og benyttelsen af offentlige lokaler og transportmidler har  

 passende og tilstrækkelige muligheder for at reagere over for  

 eventuelle overtrædelser af bestemmelserne om sikring af røgfri  

 miljøer.
 Kompetenceforholdene for så vidt angår  

 folkeskolen, de kommunale ungdomsskoler og ungdomskostskolerne er  

 nærmere omtalt nedenfor i bemærkningerne til § 1, nr. 1.
Regeringen er opmærksom på, at det ikke vil  

 kunne forhindres, at forbud mod tobaksrygning overtrædes af f.eks.  

 eleverne i skolen.
Men regeringen finder, at de sundhedsmæssige  

 konsekvenser af rygning er så alvorlige, at der skal ske en  

 skærpelse af rygepolitikken.
En skærpet rygepolitik i skolerne og  

 i dag- og klubtilbud, døgninstitutioner m.v. vil være med til at  

 øge befolkningens bevidsthed om, at det er sundhedsskadeligt at ryge,  

 og den skal modvirke, at nogle udsættes for passiv rygning.
 7. Lovforslagets administrative og økonomiske konsekvenser  

 m.v.
Lovforslaget har ingen administrative, økonomiske  

 eller erhvervsmæssige konsekvenser.
På mange  

 uddannelsesinstitutioner og sociale institutioner ændrer lovforslaget i  

 realiteten ikke på de faktiske forhold.
Særligt på det  

 sociale område er der allerede gennem henstillinger og aftaler fastsat  

 regler om, at personalet alene må ryge i særskilte lokaler.
De  

 fleste folkeskoler og andre uddannelsesinstitutioner har ligeledes fastsat  

 regler om, at der kun må ryges i særskilte lokaler eller  

 udendørs.
 Lovforslaget har ingen konsekvenser for det ydre  

 miljø. Lovforslaget vil derimod kunne bidrage til et bedre indeklima  

 for børnene og de unge i dag- og klubtilbud, døgninstitutioner  

 m.v. og i skolerne samt for personalet.
 Lovforslaget indeholder ingen EU-retlige aspekter.
8. Udtalelser over lovforslaget Lovforslaget har i udkast været forelagt for  

 Akademikernes Centralorganisation, Amtsrådsforeningen i Danmark,  

 Astma-Allergiforbundet, BUPL, Børnerådet, DA, Danmarks  

 Elevorganisation, Danmarks Lærerforening, Dansk Sygeplejeråd, Den  

 Almindelige Danske Lægeforening, Forbrugerrådet,  

 Forebyggelsespolitisk Råd, Forbundet af Offentlig Ansatte, Foreningen  

 HENRY, Frederiksberg Kommune, FTF, Hjerteforeningen, Hovedstadens  

 Sygehusfællesskab, Komiteen for Sundhedsoplysning, Kommunernes  

 Landsforening, Kræftens Bekæmpelse, Københavns Kommune,  

 LO, Nævnet for Etnisk Ligestilling, Pædagogisk Medhjælper  

 Forbund, Red Barnet, SID, Skole & Samfund, Tobaks-industrien,  

 Tobaksskaderådet.
Vurdering af konsekvenserne af  

 lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Ingen konsekvenser Ingen konsekvenser Administrative konsekvenser for stat, kommuner og  

 amtskommuner Ingen konsekvenser Ingen konsekvenser Økonomiske konsekvenser for erhvervslivet Ingen konsekvenser Ingen konsekvenser Administrative konsekvenser for erhvervslivet Ingen konsekvenser Ingen konsekvenser Miljømæssige konsekvenser Lovforslaget har ingen konsekvenser for det ydre  

 miljø. Derimod må lovforslaget forventes at bidrage til et bedre  

 indeklima på undervisningsinstitutioner, fritidsklubber og i dag- og  

 døgninstitutioner m.v.
Ingen konsekvenser Administrative konsekvenser for borgerne Ingen konsekvenser Ingen konsekvenser Forholdet til EU-retten Lovforslaget indeholder ingen EU-retlige aspekter Bemærkninger til de enkelte  

 lovbestemmelser Til § 1 Til nr. 1 Til § 2 a Efter § 2 a, stk. 1, er tobaksrygning ikke  

 tilladt for børnene i skolefritidsordninger og eleverne i folkeskolen  

 og ungdomsskolen.
Ved elever forstås her alle elever uanset deres  

 alder.
Såvel i folkeskolen som i ungdomsskolen kan eleverne være  

 fyldt 18 år eller mere.
Der er således i henhold til  

 folkeskolelovens § 3, stk. 5, mulighed for, at folkeskolen kan  

 tilbyde voksne at deltage i folkeskolens undervisning på 8. - 10.  

 klassetrin.
Forbudet mod tobaksrygning omfatter derfor alle, der kan betegnes  

 som elever.
Bestemmelsen indebærer, at de nævnte elever  

 m.fl. heller ikke må ryge på andre skoler med rygeforbud, uanset  

 grunden til, at eleverne befinder sig på skolen.
Det vil sige, at  

 elever, som f.eks. låner lokaler på en anden skole til et eller  

 andet bestemt formål, skal efterleve de rygeregler, som gælder  

 for denne skoles elever.
 Kompetencen til at bestemme, om og i givet fald hvor der  

 kan ryges, tilkommer de organer og personer, som det efter lovgivningen om  

 den pågældende skoleform tilkommer at træffe sådan  

 bestemmelse.
 Som tidligere nævnt under pkt. 6 er det forudsat, at  

 de ansvarlige myndigheder skal anvende almindelige ordensforskrifter eller  

 lignende for den pågældende institution for at reagere over for  

 overtrædelse af rygeforbudet.
I folkeskolen forudsættes det som led i skolens  

 tilsynspligt, at den pågældende lærer, der griber en elev i  

 at overtræde rygeforbudet, gennem elevens klasselærer tager  

 kontakt med forældrene, således at forældrene i samarbejde  

 med skolen kan medvirke til, at forbudet bliver efterlevet.
Hvis gentagne  

 påtaler og advarsler ikke viser sig at være tilstrækkelige,  

 kan skolen overveje at iværksætte egentlige sanktioner inden for  

 rammerne af de gældende regler om foranstaltninger til fremme af god  

 orden i folkeskolen.
Det følger af folkeskolelovens § 45,  

 stk. 2, at det er skolens leder, der, inden for principper fastsat af  

 skolebestyrelsen, træffer alle konkrete afgørelser om den  

 enkelte elev.
Disse afgørelser kan i henhold til lovens § 51,  

 stk. 1, påklages til kommunalbestyrelsen.
Med henblik på at medvirke til, at eleverne  

 får forståelse for rygeforbudet på skolen, vil det  

 endvidere være naturligt at tage problemstillingen op både i  

 forbindelse med det obligatoriske emne sundheds- og seksualundervisning og  

 familiekundskab, samt i klassens tid.
Endvidere kan der f.eks. på  

 kommunalt niveau iværksættes ikke-rygekampagner.
Ifølge ungdomsskolelovens § 8, stk. 3,  

 kan ungdomsskolebestyrelsen afgive udtalelse og stille forslag til  

 kommunalbestyrelsen om alle spørgsmål, der vedrører den  

 pågældende ungdomsskole.
Ungdomsskolebestyrelsen skal afgive  

 udtalelse om alle spørgsmål, som kommunalbestyrelsen  

 forelægger den.
Ungdomsskoleinspektøren har ifølge  

 ungdomsskolelovens § 10, stk. 2, den administrative og  

 pædagogiske ledelse af skolen.
 Efter § 2 a, stk. 2, kan tobaksrygning tillades  

 for andre personer i skolefritidsordninger, folkeskolen og ungdomsskolen,  

 altså lærere og andre, der er ansat eller opholder sig på  

 skolen i skolens almindelige åbningstid, i lokaler, der ikke er bestemt  

 til at blive benyttet af skolens elever.
 Lokaler, der er bestemt til - periodisk - at blive  

 benyttet af eleverne, er således udelukket fra at kunne blive omfattet  

 af en sådan tilladelse, uanset om der er tale om undervisningslokaler,  

 mødelokaler, opholdsrum, korridorer, toiletter eller andet.
Forbudet mod rygning gælder også  

 udendørs.
Det vil sige, at hverken elever, lærere eller andre,  

 der opholder sig på skolen i skolens almindelige åbningstid,  

 må ryge i skolegården, på idrætspladsen eller  

 på andre af skolens udendørsarealer og altså heller ikke  

 på udendørsarealer, hvortil eleverne ikke har adgang.
 Under ekskursioner og lejrskoler etc. uden for skolens  

 område gælder lovens regel ikke, men de kompetente organer og  

 personer vil som hidtil kunne fastsætte ordensregler, der også  

 omfatter elevers, læreres og eventuelle andres opførsel under  

 sådanne arrangementer, der foregår som led i skolens virksomhed  

 og på dens ansvar.
Regeringen er opmærksom på, at der kan  

 være problemer med at håndhæve et totalt rygeforbud,  

 når en skoles lokaler udlånes til personer eller institutioner  

 uden for folkeskolen.
I disse tilfælde må der derfor  

 fastsættes regler om rygning uden for skolens normale åbningstid,  

 jf. § 2, a, stk. 3.
 En sådan tilladelse bør imidlertid kun gives  

 i begrænset omfang og under hensyntagen til, at lokalerne allerede  

 næste morgen skal anvendes til undervisning af skolebørn.
Der kan ikke gives tilladelse til, at reglerne i § 2  

 a, stk. 1 og 2, fraviges i de tilfælde, hvor skolens lokaler  

 anvendes til undervisning af skoleelever uden for normal åbningstid.
I  

 disse tilfælde gælder § 2 a, stk. 1 og 2, for skolens  

 elever og lærere.
 Det følger af forslaget til § 2 a,  

 stk. 4, at der for så vidt angår lokaler bestemt til  

 overnatning - det vil navnlig sige elevernes værelser på  

 ungdomskostskoler - alene skal fastsættes bestemmelser om røgfri  

 miljøer, jf. lovens almindelige bestemmelser om kommunale lokaler.
Til § 2 b Efter § 2 b, stk. 1, er tobaksrygning ikke  

 tilladt for børn og unge i kommunale dag- og klubtilbud,  

 fritidsklubber, døgninstitutioner og lignende institutioner for  

 børn og unge.
 For andre personer, såsom ansatte og andre voksne,  

 der opholder sig i institutionen, kan (amts-)kommunen beslutte, at der  

 må ryges i særskilte lokaler, hvor rygningen ikke udsætter  

 andre for ufrivillig passiv rygning, og som samtidig ikke er bestemt til at  

 blive benyttet af børn og unge, jf. § 2 b, stk. 2.
 Dog kan kommunalbestyrelsen eller amtsrådet i helt  

 særlige tilfælde tillade, at en fritidsklub eller  

 døgninstitution for børn og unge fraviger bestemmelserne i  

 § 2 b, stk. 1 og 2 og fastsætter nogle lempeligere regler om  

 rygning, end dem der følger af § 2 b, stk. 1 og 2.
 Bestemmelsen har særlig betydning for de  

 fritidsklubber og døgninstitutioner m.v., som har at gøre med  

 de mest belastede unge, og de fritidsklubber og døgninstitutioner,  

 hvor der er stor aldersspredning, og hvor størstedelen af de unge er  

 over 15 år.
Klubarbejde og ophold i en døgninstitution m.v.  

 skal kunne indgå som et værdifuldt element i indsatsen over for  

 de mest udsatte børn og unge.
Klubarbejde er en kommunal forpligtelse  

 over for aldersgruppen under 18 år, men der er intet til hinder for, at  

 unge over 18 år deltager i tilbudene.
Det kan svække denne  

 indsats, hvis en del af målgruppen gennem et totalt rygeforbud vil  

 afholde sig fra at bruge tilbudet.
Børn og unge kan efter serviceloven være  

 anbragt uden for hjemmet med eller uden samtykke, når betingelserne  

 herfor er opfyldt.
Anbringelsen kan ske i en godkendt plejefamilie, et  

 godkendt opholdssted eller i en døgninstitution, jf. servicelovens  

 § 49 og § 51.
 Et totalt rygeforbud kan over for unge i denne  

 særligt udsatte gruppe, hvad enten de er anbragt med eller uden  

 samtykke, i høj grad være med til at svække den  

 behandlingsmæssige og pædagogiske indsats over for de problemer,  

 der har været årsag til anbringelsen.
 Hertil kommer, at det på lukkede  

 døgninstitutioner   de sikrede afdelinger   kan forventes at  

 være ualmindeligt konfliktfyldt at indføre et totalt rygeforbud.  

 For den del af målgruppen, som har mulighed for at fravælge et  

 ophold i en sikret afdeling, hvilket især gælder unge i  

 varetægtssurrogat, kan det frygtes, at et totalt rygeforbud vil afholde  

 disse unge fra at tage imod tilbudet om anbringelse i en sikret afdeling, med  

 den konsekvens, at den unge anbringes i arresten.
Serviceloven giver mulighed for, at en foranstaltning i  

 form af et døgnophold i et anbringelsessted kan opretholdes, indtil  

 den unge fylder 20 år, hvis den unge er indforstået hermed.
Med  

 virkning fra 1. januar 2001 er denne mulighed forlænget til den unge  

 fylder 23 år.
I anbringelsessteder, hvor unge helt op til 23 år  

 bor, kan det være vanskeligt at indføre et totalt rygeforbud.
En  

 fravigelse af reglerne kan dog stadig kun ske under hensyntagen til, at ingen  

 ufrivilligt udsættes for passiv rygning.
 Med forslaget er der derfor givet mulighed for, at  

 kommunalbestyrelsen eller amtsrådet i helt særlige tilfælde  

 kan give tilladelse til, at en fritidsklub eller et anbringelsessted kan  

 fravige bestemmelserne om rygeforbud.
 Det vil i øvrigt være op til ledelsen  

 på den enkelte sociale institution   ud fra de ordensforskrifter, der  

 gælder det pågældende sted samt ud fra hensynet til den  

 pædagogiske og behandlingsmæssige indsats over for barnet eller  

 den unge - at beslutte, hvilke sanktioner, der skal kunne gøres  

 gældende over for børn og unge, der i gentagne tilfælde  

 overtræder rygereglerne.
Til nr. 2 Med ændringen rettes en skrivefejl i lovens  

 § 8.
Til nr. 3 og nr. 4 Efter § 10 a skal selvejende  

 undervisningsinstitutioner, til hvis drift der ydes offentligt tilskud, der  

 dækker mere end 50 % af institutionens driftsomkostninger, senest med  

 virkning fra den 1. august 2001 fastsætte bestemmelser om røgfri  

 miljøer.
Reglen omfatter en lang række institutionstyper, som er  

 meget uensartede, og som har en stærk tradition for  

 selvforvaltning.
Blandt disse institutioner findes fri grundskoler,  

 efterskoler, husholdningsskoler og håndarbejdsskoler, som til dels  

 fungerer som et alternativ til folkeskolen, og hvor en del af eleverne  

 således opfylder deres undervisningspligt.
Alligevel lægges der i  

 lovforslaget ikke op til en regulering svarende til i folkeskolen, jf.  

 forslaget til ny § 2 a, hvilket skal ses på baggrund af  

 traditionen inden for lovgivningen på de frie skolers område.
Der er imidlertid i lyset af de betydelige offentlige  

 tilskud til skolerne og det moralske ansvar, som følger af deres  

 rolle, navnlig i forhold til elever indtil 9. klassetrin, en klar forventning  

 om, at disse skoler vil udforme en rygepolitik med henblik på - i  

 lighed med folkeskolen - at opnå en tilfredsstillende beskyttelse af  

 deres elever mod passiv rygning og påvirkning til at ryge.
Denne  

 forventning understøttes af tilkendegivelser fra skoleorganisationer i  

 anledning af lovforslaget.
 De bestemmelser, skolerne fastsætter, vil ikke blot  

 være afgørende for, hvordan elever, lærere og andre  

 på skolen agerer i dagligdagen, men vil også kunne indgå i  

 overvejelserne forud for ansøgning om optagelse på skolen, og de  

 vil give mulighed for på et senere tidspunkt at danne sig et generelt  

 billede af situationen på skolerne for så vidt angår  

 rygning.
Efter § 10, a, stk. 2, gælder reglerne i  

 § 2 b, stk. 1 - 3, i de tilfælde, hvor der er indgået  

 aftale med andre uden for staten, amtskommune eller kommune om at  

 udføre sociale opgaver for myndigheden.
Det gælder f.eks.  

 private dag- og klubtilbud, herunder selvejende daginstitutioner og  

 puljeordninger og døgninstitutioner m.v. for børn og unge.
Efter § 10 a, stk. 3, skal der ikke  

 fastsættes regler i de tilfælde, hvor den sociale opgave  

 udføres i et privat hjem som f.eks. et kommunalt dagplejehjem eller en  

 plejefamilie.
Regeringen har ikke ønsket at fastsætte regler om  

 rygning i folks eget hjem.
Det skal imidlertid bemærkes, at det allerede  

 følger af Socialministeriets Vejledning om dagtilbud m.v. til  

 børn efter lov om social service, at det henstilles til kommunerne, at  

 der tages initiativ til sikring af, at der ikke ryges i de lokaler i  

 dagplejehjem, hvor børnene opholder sig.
Ved vurderingen af hjemmets  

 egnethed i forbindelse med godkendelse af dagplejehjem må kommunen lade  

 spørgsmålet om rygning i hjemmet indgå med særdeles  

 stor vægt.
Private, som udfører opgaver for det offentlige  

 på det sociale område kan være organiseret på  

 forskellige måder.
Om en døgninstitution eller et opholdssted  

 for børn og unge er omfattet af lov om røgfri miljøer,  

 må derfor bero på den aftale, som anbringelsesstedet har  

 indgået med en offentlig myndighed.
I langt de fleste tilfælde foreligger der en  

 overenskomst eller aftale mellem en privat institution og en offentlig  

 myndighed om, at det offentlige afholder mere end 50 procent af udgifterne  

 til institutionens drift.
I disse tilfælde er institutionen omfattet af  

 lov om røgfri miljøer.
Det kan imidlertid ikke udelukkes, at det f.eks. i  

 forbindelse med puljeordninger kan forekomme, at kommunen betaler under  

 halvdelen af udgifterne.
I sådanne tilfælde vil det være  

 naturligt, at den ansvarlige myndighed og institutionen ved indgåelse  

 af driftsaftalen overvejer, om det skal være et aftalevilkår, at  

 der fastsættes regler om tobaksrygning i institutionen.
Overtrædelse af lov om røgfri miljøer  

 er ikke sanktioneret ved lov.
Som i den nuværende lov er det forudsat,  

 at de ansvarlige myndigheder ved at anvende almindelige ordensforskrifter  

 sikrer, at loven overholdes.
De offentlige myndigheder bør ved indgåelse  

 af driftsaftaler så vidt muligt gøre det til en betingelse for  

 at indgå aftale, at den pågældende institution/opholdssted  

 m.v. følger reglerne i lov om røgfri miljøer.
På  

 det sociale område følger dette allerede af Socialministeriets  

 vejledning om dagtilbud.
 Det er imidlertid ikke hensigten, at en  

 undervisningsinstitution eller en social institution/opholdssted skal kunne  

 fratages sit tilskud eller godkendelse, eller at driftsoverenskomsten skal  

 kunne opsiges ekstraordinært, såfremt institutionen ikke  

 efterlever reglerne i denne lov.
Til § 2 Det foreslås, at loven træder i kraft den 1.  

 august 2001.
For skolernes vedkommende falder  

 ikrafttrædelsestidspunktet sammen med, at et nyt skoleår  

 begynder.
Samtidig gives der såvel skolerne, som andre institutioner,  

 der bliver berørt af loven, rimelig tid til at indrette sig på  

 de nye rygeregler.
