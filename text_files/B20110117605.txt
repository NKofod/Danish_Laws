Bekendtgørelse om energi- og miljøkrav til taxier m.v.1) I medfør af § 12, stk. 1, nr. 13, samt § 16 stk. 2 i lov om taxikørsel m.v., jf. lovbekendtgørelse nr. 1039 af 8. oktober 2009, som ændret ved lov nr. 633 af 14. juni 2011, fastsættes efter bemyndigelse:
Definitioner § 1. Biler, der anvendes til taxikørsel, limousinekørsel, sygetransport eller til kørsel på grundlag af tilladelse til offentlig servicetrafik, opdeles i følgende kategorier:
 1) Almindelig bil: Bil indrettet til højst 5 voksne personer, føreren medregnet.
 2) Storvogn I: Bil indrettet til 6 eller 7 voksne personer, føreren medregnet.
 3) Storvogn II: Bil indrettet til 8 eller 9 voksne personer, føreren medregnet.
 Stk. 2. Måling og angivelse af brændstofforbrug, samt opdeling i energiklasser, fremgår af bilag 1 til Færdselsstyrelsens bekendtgørelse nr. 1437 af 11. december 2009 om energimærkning af nye person- og varebiler.
 Stk. 3. Ved Euro 5 forstås i denne bekendtgørelse Europa-Parlamentets og Rådets forordning (EF) nr. 715/2007 om typegodkendelse af motorkøretøjer med hensyn til emissioner fra lette personbiler og lette erhvervskøretøjer (Euro 5 og Euro 6), bilag 1, skema 1 og 2.
Energi- og miljøkrav § 2. Bortset fra de tilfælde, der er nævnt i § 4, gælder følgende krav til energiklasser for biler omfattet af § 1:
 1) Almindelig bil skal være i energiklasse B eller bedre (mindst 15,4 km/l for benzinbiler og 17,3 km/l for dieselbiler), dog skal limousiner i kategorien almindelig bil være i energiklasse D eller bedre (mindst 12,5 km/l for benzinbiler og 14,1 km/l for dieselbiler).
 2) Storvogn I skal være i energiklasse C eller bedre (mindst 14,3 km/l for benzinbiler og 16,1 km/l for dieselbiler), dog skal limousiner i kategorien storvogn I være i energiklasse F eller bedre (mindst 10,5 km/l for benzinbiler og 11,9 km/l for dieselbiler).
 3) Storvogn II skal være i energiklasse F eller bedre (mindst 10,5 km/l for benzinbiler og 11,9 km/l for dieselbiler).
 § 3. Biler omfattet af § 1 skal minimum opfylde kravene til Euro 5.
 § 4. Følgende biler er undtaget fra kravene i § 2 og § 3:
 1) Limousiner, som har en akselafstand over 3500 mm, eller som er registreret første gang for mere end 35 år siden.
 2) Biler udstyret med fastmonteret lift og indrettet til befordring af mindst 2 kørestole.
 3) Biler indrettet til liggende sygetransport med bårerum og 1-2 sæder i patientkabinen.
 § 5. Alle dieseldrevne biler, der er omfattet af § 1, og som ikke er forsynet med partikelfilter, skal senest den 1. juli 2014 være eftermonteret med partikelfilter.
Stk. 2. Kontrollen af, at det eftermonterede partikelfilter er godkendt og virker, foretages af en synsvirksomhed.
Trafikstyrelsen fastsætter regler om godkendelse af partikelfiltre til eftermontering og for den kontrol, synsvirksomheden skal foretage.
 § 6. For biler, der er omfattet af § 1, må der ikke foretages konstruktive ændringer, der forringer bilens energi- eller miljøegenskaber.
Regulering § 7. Trafikstyrelsen udarbejder årligt et udkast til en vurdering af, om der er behov for en justering af energi- og miljøkravene i forhold til den teknologiske udvikling og udbuddet på markedet.
Udkastet sendes i høring hos relevante organisationer og myndigheder inden udgangen af april måned.
Vurderingen offentliggøres på Trafikstyrelsens hjemmeside.
Straf § 8. Med bøde straffes den, der overtræder §§ 2-5, stk. 1, og § 6.
Ikrafttrædelse § 9. Bekendtgørelsen træder i kraft den 1. marts 2012 og gælder for biler, der registreres til taxikørsel, limousinekørsel, sygetransport eller til kørsel på grundlag af tilladelse til offentlig servicetrafik første gang her i landet fra denne dato.
 Stk. 2. Bekendtgørelsens § 5 gælder desuden for biler, der er registreret til taxikørsel, limousinekørsel, sygetransport eller til kørsel på grundlag af tilladelse til offentlig servicetrafik uanset datoen for denne registrering.
 Stk. 3. Bekendtgørelsens § 6 gælder desuden for biler, der er registreret til taxikørsel, limousinekørsel eller sygetransport første gang her i landet fra den 15. september 2009.
 Stk. 4. Bekendtgørelse nr. 826 af 25. august 2009 om energi- og miljøkrav til taxier ophæves 1. marts 2012.
Overgangsbestemmelser § 10. Biler, omfattet af § 1, for hvilke der er indgået bindende aftaler før offentliggørelsen af denne bekendtgørelse om levering inden 1. maj 2012, kan dog registreres til den 1. maj 2012, forudsat, at der foreligger en af Trafikstyrelsen udstedt dispensation, jf. stk. 2. Bilerne skal dog fortsat overholde det nye miljøkrav, jf. § 3, og de energikrav, der fremgår af bekendtgørelse nr. 826 af 25. august 2009.
 Stk. 2. Dispensationsansøgning indsendes til Trafikstyrelsen vedlagt dokumentation for, at der er indgået bindende aftale før offentliggørelsen af denne bekendtgørelse om levering inden den 1. maj 2012, samt at bilerne er bestilt med taxikørsel, limousinekørsel, sygetransport eller kørsel på grundlag af tilladelse til offentlig servicetrafik som anvendelsesformål.
Trafikstyrelsen, den 12. december 2011 Carsten Falk Hansen / Ib Rasmussen 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet), som ændret ved direktiv 98/48/EF.
