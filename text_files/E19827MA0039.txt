 En revisor rejste spørgsmål om fradragsretten for afgift af  

 advokatudgifter i forbindelse med behandlingen af et dødsbo.
 Det var oplyst, at dødsboet havde været momsregistreret for driften af et  

 gods, der under bobehandlingen blev drevet ved bestyrer, og som senere blev  

 solgt af de privatskiftende livsarvinger.
 Revisoren mente, at boet var berettiget til at fradrage hele afgiften af  

 advokatomkostningerne og henviste til afgørelse nr 774. Hvis disse regler  

 ikke kunne anvendes, ønskede revisoren oplysning om, hvori behandlingen af  

 boet i afgiftsmæssig henseende adskiller sig fra behandlingen af konkurs- og  

 betalingsstandsningsboer.
 Ministeriet for skatter og afgifter meddelte, at et gældsvedgåelsesbo,  

 hvis behandling primært sigter på at fordele afdødes efterladenskaber mellem  

 arvingerne, har fradragsret for afgiften af advokatomkostningerne efter de  

 almindelige regler i merværdiafgiftslovens §§ 15 og 16, jf bekendtgørelsen om  

 delvis fradragsret for merværdiafgift.
 For så vidt angår det almindelige takstmæssige advokatsalær for  

 bobehandlingen kan boet til den indgående afgift medregne en skønsmæssig  

 andel af afgiften af advokatudgifterne under forudsætning af, at der i  

 salæret indgår vederlag for ydelser i forbindelse med afvikling/realisation  

 af forretningsaktiver (debitorer, driftsbygninger, maskiner, inventar mv) og  

 betaling af forretningsgæld.
 Med hensyn til særskilt advokatsalær for ydelser, der fuldt ud kan  

 henføres til afviklingen af sådanne aktiver og passiver, kan boet medregne  

 hele afgiften heraf til den indgående afgift.
Ministeriet meddelte endelig, at reglerne om fuld fradragsret for afgiften  

 i forbindelse med advokatomkostninger ved behandlingen af konkurs- og  

 betalingsstandsningsboer alene kan finde helt tilsvarende anvendelse på  

 gældsfragåelsesboer.
Dette skyldes, at behandlingen af disse boer - som for  

 konkurs- og betalingsstandsningsboers vedkommende - primært tager sigte på en  

 realisation af boets aktiver mv med henblik på kreditorernes fyldestgørelse  

 efter samme principper, som gælder for behandlingen af konkursboer, dvs med  

 iagttagelse af konkursorden mv.
