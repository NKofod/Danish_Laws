Nr BSF 29 Forslag til folketingsbeslutning om nedsættelse af et folketingsudvalg  

 vedrørende teknologi Fremsat af Lone Dybkjær (RV) Korneliusen (S) Svend Åge Petersen (KF) Helge  

 Sander (V) Gade (SF) Nør Christensen (CD) Tinning (VS) Kofod-Svendsen (KrF) den 29. oktober 1985 1. Der nedsættes et udvalg på 17 medlemmer og stedfortrædere til behandling af emner inden for det teknologiske område, herunder til behandling af eventuelle lovforslag og beslutningsforslag, der henvises til udvalget.
2. Udvalget ophører efter folketingsvalg, eller hvis det på et tidligere tidspunkt i meddelelse til folketinget erklærer sit arbejde for afsluttet.
BEMÆRKNINGER TIL FORSLAGET Der foreslås nedsat et teknologiudvalg som et nyt stående folketingsudvalg for tiden frem til næste folketingsvalg.
Ud over at behandle eventuelle forslag, som folketinget måtte beslutte at henvise til udvalget, skal udvalget behandle emner inden for det teknologiske område.
Såfremt udvalget allerede inden næste folketingsvalg måtte anse udvalgets arbejde for afsluttet, f.eks. fordi der ikke er henvist konkrete forslag til udvalget, og man finder, at de almindelige opgaver bedre kan varetages i andre af folketingets udvalg, kan udvalget i en beretning til folketinget give meddelelse herom, hvorefter udvalget bortfalder.
