 I medfør af § 19, 2. pkt. i lov nr. 237 af 8. juni 1977 om råstoffer  

 fastsættes:
 § 1.  Denne bekendtgørelse gælder for udnyttelse og  

 udforskning af råstofforekomster på søterritoriet, undtagen skaller.
 § 2.  Udnyttelse af forekomster i Skagerrak vest for  

 Grenen og i Vesterhavet, herunder Vadehavet, må ikke foretages uden særlig  

 tilladelse i henhold til § 6.
 § 3.  Udnyttelse af forekomster på den øvrige del af  

 søterritoriet må ikke uden særlig tilladelse foretages i mindre afstand end  

 300 m fra nærmeste kysts daglig højste vandstandslinie (dagligvandslinien).
 Stk. 2.  I en afstand af indtil 500 m fra nærmeste kysts  

 dagligvandslinie må udnyttelse af sand, grus og sten indtil 20 cm diameter  

 ikke uden særlige tilladelse foretages på en sådan måde, at der fremkommer en  

 vanddybde, der er større end 1/50 af afstanden fra dagligvandslinien.
 Stk. 3.  Den i stk. 2, nævnte vanddybde måles tidligst 1  

 uge efter, at udnyttelsen har fundet sted.
 § 4.  De i § 3 fastsatte regler om udnyttelsen af  

 forekomster gælder ikke for søterritoriet omkring ikke-landfaste stenrev og  

 revler samt omkring småholme og ubeboede øer, som ikke er opført på  

 matrikelkort eller i matrikelprotokol.
 § 5.  Udforskning af råstofforekomster, undtagen  

 skaller, inden for de i §§ 2 og 3, stk. 1, nævnte grænser må kun finde sted,  

 når der 1 uge forinden er foretaget skriftlig anmeldelse herom til  

 kystinspektoratet.
§ 6.  De i §§ 2 og 3 nævnte tilladelser til udnyttelse  

 af forekomster meddeles af fredningsstyrelsen.
Ansøgning indsendes gennem  

 kystinspektoratet.
 Stk. 2.  Fredningsstyrelsens afgørelser i medfør af stk.  

 1, kan påklages til miljøministeren.
 § 7.  Overtrædelse af § 6, jfr. §§ 2 og 3 og § 5  

 straffes med bøde, jfr. § 36, stk. 1, 5) og 6) i lov nr. 237 af 8. juni 1977.
 § 8.  Er ansøgning i henhold til § 2 eller § 3  

 indsendt senest 1. august 1976, kan udnyttelse, der finder sted inden for  

 grænserne, men uden for den i henhold til kystfredningsloven af 1906  

 tidligere gældende grænse, fortsætte, indtil fredningsstyrelsen har truffet  

 afgørelse i sagen.
 § 9.  Ved denne bekendtgørelse sker ingen  

 indskrænkning i bundgarnsrettigheder eller andre eksisterende  

 fiskerirettigheder.
 § 10.  Bekendtgørelsen træder i kraft ved  

 bekendtgørelsen i Lovtidende.
 Stk. 2.  Den i medfør af lov nr. 285 af 7. juni 1972 om  

 udnyttelse af sten, grus og andre naturforekomster i jorden og på  

 søterritoriet udstedte bekendtgørelse nr. 72 af 3. marts 1977 ophæves  

 samtidig.
 Miljøministeriet, den 27. juni 1977.
