 I henhold til § 23 a, stk. 3, i lov om arbejdsformidling og  

 arbejdsløshedsforsikring m.v., jf. lovbekendtgørelse nr. 586 af 13. august  

 1990, og efter stedfunden forhandling med landsarbejdsnævnet fastsættes  

 følgende vedrørende virksomhedsbegreb og opgørelse af antal lønmodtagere:
 § 1.  Efter lovens § 23 a falder kun virksomheder med  

 et nærmere angivet større antal lønmodtagere ind under loven om varsling  

 m.v., ligesom kun afskedigelser, der foretages af en eller flere grunde, som  

 ikke kan tilregnes lønmodtageren selv, og som omfatter et nærmere angivet  

 større antal lønmodtagere inden for en 30-dages periode, er omfattet af  

 loven.
Stk. 2.  Undtaget fra loven i henhold til § 23 a, stk.  

 2, er afskedigelser af lønmodtagere, der enten er ansat for et bestemt  

 tidsrum eller for udførelse af en bestemt arbejdsopgave, eller som er ansat  

 som besætninger på søgående skibe.
Afskedigelser af lønmodtagere, som er  

 berørt af en virksomhedsstandsning som følge af en retsafgørelse, er  

 ligeledes undtaget fra loven.
Virksomhedsbegrebet § 2.  Ved en virksomhed i henhold til lovens kap. 5 a  

 forstås en enhed, der producerer, køber eller sælger varer, tjeneste- eller  

 serviceydelser (f. eks. værksted, fabrik, værft, butik, kontor eller lager),  

 og som har en ledelse, der selvstændigt kan foretage afskedigelser af større  

 omfang, jf. lovens § 23 a, stk. 1. En enhed, der er organiseret som et  

 datterselskab, jf. § 2 i lov om aktieselskaber og § 2 i lov om  

 anpartsselskaber, samt andre enheder med tilsvarende forbindelse til et  

 moderselskab, skal dog betragtes som en virksomhed efter kap. 5a, selv om  

 ledelsen af datterselskabet ikke selvstændigt kan foretage afskedigelser af  

 større omfang.
 Stk. 2.  En juridisk eller økonomisk organisation af  

 flere ensartede lokale enheder (f.eks. butiksfilialer, bank- og  

 sparekassefilialer), som ikke opfylder betingelserne efter stk. 1, betragtes  

 som en virksomhed i det omfang, de er beliggende inden for et  

 arbejdsmarkedsnævns geografiske område.
 Stk. 3.  Efter forhandling med de berørte enheder kan  

 arbejdsmarkedsnævnet gøre undtagelse fra stk. 2.
 Stk. 4.  Enheder som omtalt i stk. 2 og beliggende i to  

 eller flere tilgrænsende arbejdsmarkedsnævnsområder kan betragtes som en  

 virksomhed, såfremt vedkommende nævn i fællesskab foreskriver dette efter  

 stedfunden forhandling med de berørte enheder.
 § 3.  De enkelte departementer, direktorater og andre  

 centrale styrelser, der hører under staten, betragtes som selvstændige  

 virksomheder.
 Stk. 2.  Lokale statslige institutioner, som hører under  

 de i stk. 1 nævnte styrelser, f.eks. alle postkontorer, alle toldkontorer,  

 alle politistationer, betragtes som en virksomhed i det omfang, de er  

 beliggende inden for et arbejdsmarkedsnævns geografiske område.
 Stk. 3.  Efter forhandling med de berørte enheder kan  

 arbejdsmarkedsnævnet gøre undtagelse fra stk. 2.
 § 4.  En kommunes centrale administrative forvaltning  

 - for kommuner med magistratsordning dog de enkelte magistratsafdelinger -  

 betragtes som en selvstændig virksomhed.
 Stk. 2.  De forskellige institutioner, der hører under  

 den enkelte kommunale forvaltningsgren, betragtes som en virksomhed, f.eks.  

 under socialforvaltningen alle børnehaver, vuggestuer, plejehjem etc.
 Stk. 3.  Efter forhandling med de berørte enheder kan  

 arbejdsmarkedsnævnet gøre undtagelse fra stk. 2.
Opgørelse af en virksomheds antal lønmodtagere § 5.  Opgørelsen af antallet af de lønmodtagere, som  

 en virksomhed normalt beskæftiger i henhold til § 23 a, sker ved, at der  

 foretages en optælling af samtlige lønmodtagere uden hensynstagen til  

 arbejdstidens længde.
 § 6.  Til brug ved opgørelsen af antallet af de  

 lønmodtagere, som en virksomhed normalt beskæftiger, jf. § 5, skal der  

 foretages en optælling ved udgangen af månederne februar, maj, august og  

 november, således at optællingen for månedslønnede kan foretages umiddelbart,  

 idet optællingen for de øvrige lønmodtagere sker ved udgangen af den senest  

 afsluttede lønningsperiode.
 Stk. 2.  Antallet af virksomhedens således normalt  

 beskæftigede lønmodtagere beregnes for hvert af årets kvartaler som  

 gennemsnittet af de 4 forudgående optællinger.
 Stk. 3.  Ved oprettelse af virksomheder (og ved  

 væsentlige udvidelser af bestående virksomheder) lægges en opgørelse ved  

 udgangen af den førstkommende optællingsmåned, jf. stk. 1, til grund.  

 Herefter benyttes gennemsnittet af de foretagne optællinger, indtil antallet  

 af optællinger gør hovedreglen i stk. 2 anvendelig, idet dog den første  

 foreskrevne optællingsmåned anvendes første gang.
 § 7.  Ved opgørelsen af antallet af afskedigede eller  

 planlagt afskedigede lønmodtagere i henhold til § 23 a anvendes samme  

 optællingsmåde som anført i § 5.
 § 8.  Lønmodtagerne på virksomhederne eller disses  

 repræsentanter, såfremt sådanne er udpeget, har adgang til at gøre sig  

 bekendt med de i §§ 6 og 7 omtalte opgørelser, såfremt arbejdsgiveren ikke af  

 egen drift løbende underretter dem herom.
Almindelige bestemmelser § 9.  Klage over et arbejdsmarkedsnævns afgørelse i  

 henhold til denne bekendtgørelse kan inden 4 uger indbringes for  

 landsarbejdsnævnet.
Landsarbejdsnævnets afgørelser kan ikke indbringes for  

 anden administrativ myndighed.
 § 10.  Efter lovens § 23 g behandles borgerlige sager,  

 for hvis udfald anvendelsen af reglerne i dette kapitel er af væsentlig  

 betydning, og straffesager vedrørende overtrædelse af §§ 23 b og c under  

 medvirken af sagkyndige retsmedlemmer efter reglerne i retsplejelovens §§ 6 a  

 og 18 c.
 § 11.  Efter lovens § 102 a straffes overtrædelse af  

 §§ 23 b og c med bøde.
Stk. 2.  Undlader en arbejdsgiver i forbindelse med  

 afskedigelser, der er omfattet af § 23 a, at følge reglerne i § 23 c, stk. 1,  

 skal han yde de pågældende lønmodtagere en godtgørelse, der svarer til lønnen  

 i en periode på 30 dage fra opsigelsestidspunktet.
Fra godtgørelsen skal dog  

 trækkes den løn, som lønmodtageren har modtaget i en eventuel individuel  

 opsigelsesperiode.
 § 12.  Bekendtgørelsen træder i kraft den 1. december  

 1990.
 Stk. 2.  Bekendtgørelse nr. 74 af 4. marts 1977 om  

 virksomhedsbegreb og om opgørelse af antal lønmodtagere i forbindelse med  

 foretagelse af afskedigelser af større omfang ophæves.
