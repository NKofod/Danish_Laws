Modtog fejlagtigt 10 gange for stort beløb i befordringstilskud, modtog ikke breve med orientering om beløbenes størrelse, da de var sendt til forkert adresse, modtog rykker mere end 1 år senere, tilbagebetaling J.nr.
Dato: 12. marts 2009 Ankenævnet har behandlet din klage på møde den 11. marts 2009.
Nævnet traf denne A F G Ø R E L S E Du skal tilbagebetale befordringstilskud modtaget med urette i alt 4.811 kr.
 Ankenævnet tiltræder således SU-Styrelsens afgørelse af den 18. december 2008.
B E G R U N D E L S E Ankenævnet har lagt til grund, at  du den 19. september 2005 søgte om VEU-godtgørelse og befordringstilskud under deltagelse i AMU-kurset Arbejdsmiljø inden for faglærte og ufaglærte job afholdt i perioden fra den 13. september 2005 til den 15. september 2005, i alt 3 dage,  du i forbindelse med kursusdeltagelsen havde ret befordringstilskud på i alt 534 kr. samt VEU-godtgørelse på i alt 1.962 kr.,  du den 6. oktober 2005 ved en fejl fik udbetalt 5.345 kr. i befordringstilskud (1.962 kr. i VEU-godtgørelse og 5.345,- kr. i befordringstilskud, i alt 7.307 kr.), og  du har modtaget SUstyrelsens brev af 12. december 2008, hvori SUstyrelsen rykkede for tilbagebetaling.
 En person, som uberettiget har modtaget befordringstilskud eller tilskud til kost og logi, skal betale beløbet tilbage til den, der har udbetalt tilskuddet, hvis den pågældende i øvrigt indså eller burde have indset, at modtagelse af beløbet var uberettiget.
 Ankenævnet finder, at du burde have indset, at modtagelsen af et beløb på 5.345 kr. i befordringstilskud for 524 kørte km tur/retur var uberettiget.
 Du havde søgt om VEU-godtgørelse og befordringstilskud under deltagelse i et kursus som varede i alt 3 dage.
Du havde efter reglerne ret til 534 kr. i befordringstilskud.
Ved en fejl blev der udbetalt 5.345 kr. til dig i befordringstilskud.
Du havde efter reglerne ret til 1.962 kr. i VEU-godtgørelse under deltagelse i 3 dages kursus.
Du fik VEU-godtgørelsen udbetalt samtidig med befordringstilskud.
Du fik således i alt udbetalt 7.307 kr. under din deltagelse i 3 dages kursus.
 Efter ankenævnets opfattelse, er det så stort et beløb at få udbetalt under deltagelse i 3 dages kursus, at du burde du have indset, at der var tale om en fejl.
 Selvom du ikke havde modtaget meddelelse om, hvor meget du ville få i VEU-godtgørelse og befordringstilskud, burde du således have indset, at du ikke havde ret til et beløb i ovennævnte størrelsesorden.
 Ankenævnet finder derfor, at du skal tilbagebetale det fejludbetalte befordringstilskud på 4.811 kr.
 Beløbet fremkommer således: 5.345 kr.  534 kr. = 4.811 kr.
R E G L E R Ankenævnet henviser til  § 24 i lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008,  § 8 i Undervisningsministeriets bekendtgørelse nr. 1254 af 29. december 2003 om tilskud til befordring, kost og logi ved deltagelse i arbejdsmarkedsuddannelser og enkeltfag optaget i en fælles kompetencebeskrivelse, og  § 30, stk. 1 i lov nr. 522 af 6. juni 2007 om forældelse af fordringer (forældelsesloven).
B E M Æ R K N I N G E R T I L D I N K L A G E Du har i din klage anført, at du ikke har modtaget nogen breve før brevet af 12. december 2008.
 Det forhold, at du ikke har modtaget brevene i perioden fra den 3. oktober 2005 til den 12. december 2008 kan ikke ændre på, at du burde have vidst, at du ikke havde ret til så stort et beløb, som det, der blev udbetalt.
 Du har i din klage også anført, at du ikke mener, at man kan kræve penge tilbage mere end 3 år efter.
 Hertil skal ankenævnet bemærke, at kravet ikke er forældet den 12. december 2008. Og du kan ikke ved at forholde dig passivt opnå ret til en ydelse, som du har modtaget med urette, og som du burde have indset, at du ikke havde ret til.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra SUstyrelsen.
På ankenævnets vegne ff fuldmægtig Du kan læse om afgørelsens retlige grundlag på de følgende sider.
 Kopi til:
Regler Lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008 § 24. En person, som uberettiget har modtaget befordringstilskud eller tilskud til kost og logi, skal betale beløbet tilbage til den, der har udbetalt tilskuddet, hvis den fejlagtige udbetaling skyldes, at den pågældende har afgivet urigtige oplysninger eller fortiet omstændigheder, der er af betydning for retten til tilskuddet, eller hvis den pågældende i øvrigt indså eller burde have indset, at modtagelse af beløbet var uberettiget.
Undervisningsministeriets bekendtgørelse nr. 1254 af 29. december 2003 om tilskud til befordring, kost og logi ved deltagelse i arbejdsmarkedsuddannelser og enkeltfag optaget i en fælles kompetencebeskrivelse § 8. En person, som uberettiget har modtaget befordringstilskud eller tilskud til kost og logi efter denne bekendtgørelse, skal betale beløbet tilbage, hvis den pågældende har givet urigtige oplysninger eller fortiet omstændigheder, der er af betydning for retten til tilskuddet, eller hvis den pågældende i øvrigt indså eller burde have indset, at modtagelse af beløbet var uberettiget.
Lov nr. 522 af 6. juni 2007 om forældelse af fordringer (forældelsesloven) § 29. Loven træder i kraft den 1. januar 2008.
 Stk. 2. Fra lovens ikrafttræden ophæves Danske Lov 5-14-4 og lov nr. 274 af 22. december 1908 om forældelse af visse fordringer, jf. dog § 30, stk. 1.
§ 30. Loven finder anvendelse også på tidligere stiftede fordringer, som ikke inden ikrafttrædelsesdagen er forældet efter de hidtil gældende regler, jf. dog stk. 2 og 4. Forældelse indtræder dog tidligst den 1. januar 2011, medmindre fordringen inden dette tidspunkt ville være forældet såvel efter denne lovs bestemmelser som efter de hidtil gældende bestemmelser.
I det sidstnævnte tilfælde anvendes det seneste tidspunkt for forældelsens indtræden.
 Stk. 2. Indtil den 31. december 2017 er fristen efter lovens § 3, stk. 3, nr. 3, dog 20 år efter tidspunktet for fordringens stiftelse for fordringer på forholdsmæssigt afslag i købesummen vedrørende fast ejendom på grund af forurening af jord.
 Stk. 3. Afbrydelse af forældelse, der har fundet sted før lovens ikrafttræden, har virkning som afbrydelse efter denne lov, selv om den ikke er sket på den i loven foreskrevne måde.
 Stk. 4. Lovens § 26, stk. 2, finder alene anvendelse på aftaler, der indgås eller forlænges efter lovens ikrafttræden.
Lov nr. 274 af 22. december 1908 om Forældelse af visse Fordringer. (1908-Loven) § 1. For følgende Fordringer gælder en Forældelsesfrist af 5 Aar:
1) Fordring, som støttes på Overenskomst om a.
Salg eller anden Overdragelse af Varer eller andet Løsøre, der ikke er afhændet som Tilbehør til fast Ejendom, b.
Brug af fast Ejendom eller Løsøre, c.
Ydelse af Ophold, Fortæring eller Forplejning, d.
Befordring af Personer eller Gods, e.
Udførelse af Arbejde eller Ydelse af personlig Virksomhed af hvilken som helst Art; 2) Fordring på Restance af stadigt tilbagevendende Afgift, som hviler på fast Ejendom uden særlig vedtagelse gaar over fra Ejer til Ejer, paa forfalden Rente, paa Restance af Livrente, Overlevelsesrente, Pension, Aftægtsydelse, Underholdsbidrag eller anden lignende Ydelse, der forfalder med bestemte Mellemrum og ikke er at betragte som Afdrag paa en skyldig Kapital; 3) Fordring ifølge Forløfte, indgaaet for noget i denne Paragraf omhandlet Krav; 4) Statens eller Kommunens Krav paa Skatter eller Afgifter af offentligretlig Natur; 5) Fordring paa Erstatning for Skade, tilføjet udenfor Kontraktforhold, medmindre Skaden er bevirket ved en Forbrydelse, for hvilken der under offentlig Straffesag paalægges Straf; og 6) Fordring, som udenfor Tilfælde af Svig haves på Betaling af, hvad nogen har ydet i urigtig Formening om, at Forpligtelse hertil paahvilede ham.
 Foranførte Forældelsesfrist er dog ikke anvendelig, naar der for Fordringen er udstedt Gældsbrev eller tilvejebragt andet særligt retsgrundlag, hvorved dens Tilblivelse og Størrelse er anerkendt af Skyldneren eller på anden Maade skriftligt fastslaaet.
§ 2. Den i § 1 fastsatte kortere Forældelsesfrist regnes fra den Tid, da Fordringen af Fordringshaveren kan kræves betalt.
Fordringen fortabes, medmindre Fordringshaveren inden Fristens Udløb enten erhverver Skyldnerens Erkendelse af Gælden eller foretager retslige Skridt mod ham og uden ufornødens Ophold forfølger disse til Erhvervelse af Forlig, Dom eller anden Retsafgørelse.
