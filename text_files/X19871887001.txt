 Kommanditisterne i et kommanditselskab, der påtænkte at opføre  

 feriecentret F, hvorefter man ville udleje det til et selskab, der skulle  

 forestå den daglige drift af centret kunne ikke foretage skattemæssige  

 afskrivninger på centrets bygninger og inventar, da den af parterne aftalte  

 købespris for centeret sandsynligvis ikke ville svare til centerets reelle  

 værdi på det tidspunkt, hvor køberetten kunne gøres gældende.
 Ligningsrådet blev anmodet om forhåndsbesked om følgende:
Kan ejerne af feriecentret F foretage skattemæssig afskrivninger på  

 anskaffelsessummen for centrets bygninger, maskiner, inventar og lignende  

 driftsmidler? Omstændighederne var:
 Statsautoriseret ejendomsmægler A ejede en grund ca. 5 km fra Vesterhavet,  

 og påtænkte at afhænde den til et kommanditselskab, der skulle opføre  

 feriecentret F.
Feriecentret skulle indrettes med 160 hotellejligheder, en centerbygning  

 og udendørs sportsaktiviteter bestående af to tennisbaner, en fodboldbane og  

 en minigolfbane.
Endelig ville der i tilknytning til centeret blive anlagt  

 legeplads, parkeringsplads og garager.
Centerbygningen ville blive på ca. 3.000 (m2) og placeres om og ved  

 »vandland« centralt i feriecenteret.
I centerbygningen ville der  

 blive indrettet reception, restaurant, kursus- og mødelokaler, butikker  

 omkring et torveareal, tennishal og squashbaner.
Den samlede anskaffelsessum for grundd, bygninger, driftsmidler og særlige  

 installationer ville blive på 139.871.000 kr.
Dertil kommer 7.173.000 kr. i  

 etableringsomkostninger, herunder honorar til de der skal udbyde projektet  

 til kommanditisterne i 2.372 anparter a 62.000 kr., honorar til revisor og  

 advokat m.v.
Endelig påtænkes projekt overfinansieret ved køb af obligationer  

 for 73.522.000 kr., således at den samlede projektpris bliver på i alt  

 220.556.000 kr., der skal finansieres ved kreditforeningslån 88.226.000 kr.  

 og finanslån 132.340.000 kr.
Efter opførelsen af centeret ville det i perioden 1. januar 1989 til 31.  

 december 2004 blive udlejet til et selskab, der skulle forestå den daglige  

 drift af centeret.
Selskabet ville blive ejet af to sparekasser, et  

 forsikringsselskab, hovedentreprenøren og af A.
Der ville således ikke være  

 personsammenfald mellem deltagerne i kommanditselskabet og i aktieselskabet.
For leje af bygninger, driftsmidler m.v., skulle driftsselskabet betale en  

 leje til kommanditselskabet på 6.617.000 kr. pr. år, pristalsreguleret med 7  

 % årligt.
Fra og med det 6. udlejningsår forøges lejen med 4 mio. kr.
Lejen  

 er beregnet på grundlag af anskaffelsessummen for grund, bygninger, maskiner,  

 inventar og særlige installationer samt etalberingsomkostningerne, i alt  

 147.044.000 kr.
Den gennemsnitlig årlige leje over hele lejeperioden svarer  

 til 10,04 % af lejeberegningsgrundlaget.
 Vedligeholdelsen af centeret i lejeperioden påhvilede driftsselskabet.
Primo år 2004 havde driftsselskabet en køberet til projektet, det vil sige  

 grund, bygninger, særlige installationer og driftsmidler.
Som basis for denne  

 køberet var 125 % af lejeberegningsgrundlaget, 147.044.000 kr., eller  

 183.805.000 kr.
Projektet skulle på dette tidspunkt vurderes af en uvildig  

 tredjemand.
Er vurderingen højere end 125 % af lejeberegningsgrundlaget deles  

 værdistigningen mellem driftsselskabet og kommanditselskabet.
 Ligningsrådet svarede følgende:
 Uanset om projektet kunne henføres under afskrivningslovens § 18, stk. 1  

 a)-b), direkte eller kunne sidestilles hermed, jf. § 18, stk. 2, fandt rådet,  

 at det forhold, at kommanditselskabet og driftsselskabet skulle dele den del  

 af værdistigningen på feriecenteret, der ville ligge ud over 125 % af  

 lejeberegningsgrundlaget, medførte, at det ikke kunne anses for sandsynligt,  

 at den aftalte købepris for centeret ville svare til centerets reelle værdi  

 på det tidspunkt, hvor køberetten kunne gøres gældende.
 Det var herefter Ligningsrådets opfattelse, at leasingydelserne måtte  

 indeholde betaling for centerets merværdi udover den aftalte købepris primo  

 2004. Leasinaftalen kunne således ikke anerkendes som en sådan i skattemæssig  

 henseende, hvorfor rådet fandt, at kommanditisterne ikke kunne foretage  

 skatemæssige afskrivninger på centerets bygninger og inventar.
