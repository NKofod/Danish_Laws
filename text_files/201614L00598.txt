Betænkning afgivet af Energi-, Forsynings- og Klimaudvalget den 2. marts 2017 Betænkning over Forslag til lov om stedbestemt information [af energi-, forsynings- og klimaministeren (Lars Christian Lilleholt)]:
1. Ændringsforslag Energi-, forsynings- og klimaministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 25. januar 2017 og var til 1. behandling den 31. januar 2017. Lovforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og energi-, forsynings- og klimaministeren sendte den 13. oktober 2016 dette udkast til udvalget, jf.
EFK alm. del  bilag 15. Den 25. januar 2017 sendte energi-, forsynings- og klimaministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til energi-, forsynings- og klimaministeren til skriftlig besvarelse, som denne har besvaret.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 3 Af energi-, forsynings- og klimaministeren, tiltrådt af udvalget:
 1) Stk. 1, 2. pkt., affattes således:
»Ministeren kan erhverve en ejendomsret eller en brugsret til arealet.« [Sproglig præcisering] Til § 13 2) I stk. 1 ændres »disse data« til: »disse data, registre og kortværk«.
[Sproglig præcisering] Til kapitel 9 3) I kapiteloverskriften indsættes efter »Ikrafttrædelsesbestemmelser«: »m.v.«.
[Sproglig præcisering] Til § 21 4) Paragraffen affattes således:
 »§ 21. I lov om udstykning og anden registrering i matriklen, jf. lovbekendtgørelse nr. 1213 af 7. oktober 2013, som ændret ved § 1 i lov nr. 80 af 24. januar 2017, foretages følgende ændring:
 1. Efter § 46 indsættes:
»§ 46 a.
Kapitel 6 i lov om stedbestemt information om samordning og koordination finder anvendelse på Geodatastyrelsens opgaver omfattet af denne lov.
 Stk. 2. § 12 om betaling for data, registre, kortværk og ydelser i lov om stedbestemt information finder anvendelse på data, registre, kortværk og ydelser omfattet af denne lov.
Stk. 3. § 13 om fri adgang til data, registre og kortværk i lov om stedbestemt information finder anvendelse på data, registre og kortværk omfattet af denne lov.«« [Lovteknisk ændring] Bemærkninger Til nr. 1 Der er tale om en sproglig præcisering, hvor »Erhvervelsen kan ske enten til ejendom eller til brugsret« ændres til »Ministeren kan erhverve en ejendomsret eller en brugsret til arealet«.
 Den foreslåede ændring er en præcisering af, at energi-, forsynings- og klimaministeren erhverver en ejendomsret eller en brugsret til arealet.
Til nr. 2 Der er tale om en sproglig præcisering, hvor »disse data« ændres til »disse data, registre og kortværk«.
Energi-, forsynings- og klimaministeren har efter første del af stk. 1 beføjelse til at beslutte, hvilke data, registre og kortværk der kan stilles frit til rådighed.
Den hidtidige affattelse af anden del af stk. 1 kunne give det indtryk, at ministeren kan beslutte, hvordan data, og dermed ikke registre og kortværk, gøres tilgængelige.
Den foreslåede ændring skal rette op på dette, så det nu klart fremgår af bestemmelsen, at ministeren kan beslutte, hvordan data, registre og kortværk gøres tilgængelige.
Til nr. 3 Der er tale om en sproglig præcisering, hvor overskriften til kapitel 9, »Ikrafttrædelsesbestemmelser«, udvides med »m.v.«.
Den foreslåede ændring af overskriften til kapitel 9 skal præcisere, at kapitel 9 ud over ikrafttrædelsesbestemmelserne også indeholder andre bestemmelser.
Disse bestemmelser drejer sig dels om en ændring af navnet på lov om infrastruktur for geografisk information og dels om, at lovens kapitel 6 og §§ 12 og 13 også finder anvendelse på Geodatastyrelsens opgaver efter udstykningsloven.
Til nr. 4 § 21 foreslås omskrevet af lovtekniske årsager.
Indholdet i bestemmelsen berøres ikke af ændringsforslaget, og de regler, der henvises til i bestemmelsen, vil stadig skulle finde anvendelse på Geodatastyrelsens opgaver efter udstykningsloven.
Bestemmelsen indsættes som § 46 a i udstykningsloven i stedet for som § 47 c.
Det skyldes, at § 47 b, som blev vedtaget ved lov nr. 80 af 24. januar 2017, ikke træder i kraft inden den foreslåede ikrafttrædelse af nærværende bestemmelse.
Endvidere foreslås med ændringsforslaget en præcisering af titlen på udstykningsloven, så der henvises til den titel, som er gældende på tidspunktet for den foreslåede ikrafttrædelse af nærværende bestemmelse.
Mikkel Dencker (DF) Dorthe Ullemose (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Thomas Danielsen (V) fmd.
Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Carl Holst (V) Carsten Bach (LA) Villum Christensen (LA) Orla Østerby (KF) Lars Aslan Rasmussen (S) Bjarne Laustsen (S) Malte Larsen (S) Jens Joel (S) Kirsten Brosbøl (S) Lea Wermelin (S) nfmd.
Karin Gaardsted (S) Søren Egge Rasmussen (EL) Maria Reumert Gjerding (EL) Christian Poll (ALT) Sanne Bjørn (RV) Ida Auken (RV) Pia Olsen Dyhr (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
