Nr LSF 167 Forslag til Lov om ændring af straffeloven (Beskyttelse af vidner m.v.) Fremsat af justitsministeren (Engell) den 18. december 1991 Vedtaget ved tredjebehandling den 23. april 1992 Lov nr. 282 af 29/04/1992 § 1 I borgerlig straffelov, jf. lovbekendtgørelse nr. 607 af 6. september  

 1986, som ændret senest ved § 1 i lov nr. 6 af 3. januar 1992, foretages  

 følgende ændringer:
 1. Kapiteloverskriften til 14. kapitel affattes således:
»Forbrydelser mod den offentlige myndighed m.v.« 2. § 123 affattes således:
» § 123. Den, som med trussel om vold forulemper, eller som  

 med vold, ulovlig tvang efter § 260, trusler efter § 266 eller på anden måde  

 begår en strafbar handling mod en person eller dennes nærmeste i anledning af  

 personens forventede eller allerede afgivne forklaring til politiet eller i  

 retten, straffes med hæfte eller fængsel indtil 6 år, under formildende  

 omstændigheder med bøde.« § 2 Loven træder i kraft dagen efter bekendtgørelsen i Lovtidende.
§ 3 Loven gælder ikke for Færøerne, men kan ved kongelig anordning helt eller  

 delvis sættes i kraft for denne landsdel med de afvigelser, som de særlige  

 færøske forhold tilsiger.
Oprindeligt fremsat forslag § 1 I borgerlig straffelov, jf. lovbekendtgørelse nr. 607 af 6. september 1986  

 som ændret senest ved lov nr. 793 af 27. november 1990, foretages følgende  

 ændringer:
 1. Kapiteloverskriften i 14. kapitel affattes således:  

 »Forbrydelser mod den offentlige myndighed m.v.«.
 2. § 123 affattes således:
» § 123. Den, som med trussel om vold forulemper eller som med  

 vold, ulovlig tvang efter § 260, trusler efter § 266 eller på anden måde  

 begår en strafbar handling mod en person eller dennes nærmeste i anledning af  

 personens forventede eller allerede afgivne forklaring til politiet eller i  

 retten, straffes med hæfte eller fængsel indtil 6 år, under formildende  

 omstændigheder med bøde.« § 2 I retsplejeloven, jf. lovbekendtgørelse nr. 748 af 1. december 1989, som  

 ændret senest ved lov nr. 348 (§ 56) og nr. 349 af 6. juni 1991, foretages  

 følgende ændringer:
 1. § 835, stk. 2, affattes således:
 » Stk. 2. Statsadvokaten kan give forsvareren pålæg om ikke at  

 videregive oplysning om et vidnes bopæl eller navn, stilling og bopæl til den  

 tiltalte, såfremt statsadvokaten under domsforhandlingen agter at fremsætte  

 begæring om rettens bestemmelse om, at disse oplysninger ikke må meddeles den  

 tiltalte, jf. § 848, stk. 2. Afgørelsen kan af forsvareren indbringes for  

 retten«.
 2. § 848 affattes således:
 » § 848. Formanden kan beslutte, at tiltalte skal forlade  

 retssalen, mens et vidne eller en medtiltalt afhøres, når særegne grunde  

 taler for, at en uforbeholden forklaring ellers ikke kan opnås.
Stk. 2. Retten kan, hvis det må antages at være uden betydning for  

 tiltaltes forsvar, på begæring bestemme 1) at et vidnes bopæl ikke må oplyses for tiltalte, såfremt afgørende  

 hensyn til vidnet taler derfor, eller 2) at et vidnes navn, stilling og bopæl ikke må oplyses for tiltalte,  

 såfremt afgørende hensyn til vidnet gør det påkrævet.
 Stk. 3. Er der truffet bestemmelse efter stk. 2, nr. 2, kan retten  

 yderligere bestemme, at tiltalte skal forlade retssalen, mens vidnet afhøres,  

 hvis der er grund til at antage, at vidnet eller vidnets nærmeste vil blive  

 udsat for alvorlig fare, hvis tiltalte får kendskab til vidnets identitet.
 Stk. 4. Formanden afgør, om tiltalte skal forlade retssalen under  

 den forudgående forhandling om begæringer fremsat efter stk. 2 og 3.
Stk. 5. Har en tiltalt måttet forlade retssalen, mens et vidne  

 eller en medtiltalt afhøres, skal retten, når tiltalte på ny kommer til stede  

 i retssalen, give oplysning om, hvem der har afgivet forklaring i tiltaltes  

 fravær, og gengive forklaringens indhold for tiltalte.
Retten afgør, om  

 gengivelsen af forklaringen skal ske, før eller efter at tiltalte selv har  

 afgivet forklaring.
Oplysning om vidnets bopæl eller navn, stilling og bopæl  

 skal dog ikke meddeles tiltalte, hvis retten har truffet bestemmelse om  

 hemmligholdelse efter stk. 2, nr. 1 eller 2.
Stk. 6. Afgørelse om hemmeligholdelse af et vidnes navn, stilling  

 og bopæl, jf. stk. 2, nr. 2, og stk. 3 træffes ved kendelse.
I kendelsen  

 anføres de konkrete omstændigheder i sagen, hvorpå det støttes, at  

 betingelserne for hemmeligholdelse er opfyldt.
Kendelsen kan til enhver tid  

 omgøres.
Rettens afgørelse efter stk. 2, nr. 2, og stk. 3 kan påkæres«.
§ 3 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. § 2 finder anvendelse i alle sager, som ikke er endeligt  

 afgjort ved lovens ikrafttræden.
§ 4 § 1 gælder ikke for Færøerne, men kan ved kongelig anordning helt eller  

 delvis sættes i kraft for denne landsdel med de afvigelser, som de særlige  

 færøske forhold tilsiger.
Bemærkninger til lovforslaget Almindelige bemærkninger 1. Indledning Lovforslaget har til formål at beskytte vidner.
Vidners retsstilling  

 foreslås styrket dels gennem et særligt strafferetligt værn, dels ved at der  

 i ganske særlige tilfælde kan ske hemmeligholdelse af vidnets identitet over  

 for tiltalte, ligesom det foreliggende forslag indeholder en ny bestemmelse  

 vedrørende tidspunktet for gengivelsen af et vidnes eller en medtiltalts  

 forklaring.
 Lovforslaget er samtidig med fremsættelsen sendt til høring hos de berørte  

 myndigheder og organisationer.
 1.1. Den strafferetlige beskyttelse af vidner.
 Den strafferetlige beskyttelse af vidner har ikke hidtil været udtrykt i  

 een samlet lovbestemmelse, men beroet på en henførelse af det konkrete  

 sagsforhold til reglerne i straffeloven, f.eks. om vold, ulovlig tvang og  

 trusler.
 Forslaget går ud på at indsætte en særlig bestemmelse i straffeloven med  

 en kvalificeret beskyttelse af et vidne i en straffesag eller i en civil sag,  

 herunder vidnets nærmeste i form af en strafferamme på indtil 6 års fængsel.  

 Forslaget tilsigter samtidig at beskytte medgerningsmænd, der ofte - i større  

 eller mindre omfang - afgiver forklaring også om andres andel i  

 overtrædelsen.
 Den nye bestemmelse med en særlig strafferetlig beskyttelse for så vidt  

 angår vidner foreslås indsat som § 123 i straffeloven.
 1.2. Retsplejelovens beskyttelsesregler for vidner.
 Lovforslaget har endvidere til formål at muliggøre, at et vidnes  

 identitet i ganske særlige tilfælde kan hemmeligholdes for den tiltalte.
Efter forslaget gives der domstolene mulighed for efter en konkret  

 vurdering af omstændighederne i den enkelte sag at bestemme, at et vidnes  

 navn, stilling og bopæl skal hemmeligholdes for den tiltalte.
Det er en  

 betingelse for hemmeligholdelse, at det må antages at være uden betydning for  

 tiltaltes forsvar, at tiltalte kender vidnets identitet, og herudover, at  

 afgørende hensyn til vidnet gør hemmeligholdelse påkrævet.
Retten kan i  

 forbindelse hermed yderligere bestemme, at tiltalte skal forlade retssalen  

 under vidnets forklaring, hvis der er grund til at tro, at tiltalte eller  

 dennes nærmeste ellers vil blive udsat for alvorlig fare.
De foreslåede regler indebærer ikke nogen begrænsning i den tiltaltes  

 adgang til at få kendskab til de vidneforklaringer, som afgives i sagen mod  

 ham.
Der sker således ingen ændring i den gældende bestemmelse om, at  

 tiltalte har et ubetinget krav på at få kendskab til indholdet af de  

 vidneforklaringer, der er afgivet i hans fravær.
Efter forslaget er det  

 således alene kendskab til vidnets identitet og udseende, der kan forholdes  

 den tiltalte.
De foreslåede regler vil kunne anvendes, hvor der er tale om såkaldt  

 »tilfældige« vidner, dvs. personer, som tiltalte ikke kender i  

 forvejen, og som ved en ren tilfældighed overværer eller bliver offer for en  

 forbrydelse.
I disse tilfælde vil det nemlig kun helt undtagelsesvist have  

 betydning for tiltaltes forsvar at kende den pågældende persons identitet.
 Rettens bestemmelse om hemmeligholdelse af et vidnes identitet berører  

 efter forslaget ikke forsvarerens ret til at overvære vidnets forklaring samt  

 stille spørgsmål til vidnet og til herigennem at få fuldt kendskab til  

 vidnets identitet.
 Endelig foreslås det som en yderligere retssikkerhedsgaranti, at rettens  

 afgørelse om hemmeligholdelse af et vidnes identitet kan påkæres, også under  

 domsforhandlingen.
 2. Gældende ret.
 2.1. Den strafferetlige beskyttelse af vidner.
 I almindelighed har et vidne pligt til at afgive vidneforklaring i  

 retten, jf. retsplejelovens § 168, og nægter vidnet at afgive forklaring, har  

 retten efter retsplejelovens § 178 mulighed for at benytte forskellige  

 tvangsmidler med henblik på at formå vidnet til at afgive forklaring.
Reglerne om vidnepligt modificeres bl.a. af vidnefritagelsesreglen i  

 retsplejelovens § 171, hvorefter der i visse nærmere angivne tilfælde ikke  

 foreligger vidnepligt på grund af hensyn til vidnet.
Det bestemmes således i  

 retsplejelovens § 171, stk. 2, at der ikke består vidnepligt, såfremt  

 forklaringen antages at ville 1) udsætte vidnet selv for straf eller tab af velfærd eller 2) udsætte hans nærmeste for straf eller tab af velfærd eller 3) påføre vidnet selv eller hans nærmest anden væsentlig skade.
»Tab af velfærd« er i praksis blevet forstået som også  

 omfattende fysisk overlast.
Et vidne vil således bl.a. kunne være  

 vidnefritaget, såfremt en tiltalt i en straffesag eller eventuelt andre har  

 fremsat trusler om repressalier i form af fysiske overgreb på vidnet selv  

 eller hans nærmeste med det formål at hindre vidnet i at afgive  

 vidneforklaring.
Den under nr. 1 nævnte vidnefritagelsesgrund giver vidnet en  

 undtagelsesfri ret til at nægte at afgive forklaring.
I de under nr. 2-3  

 nævnte tilfælde kan retten på trods af vidnefritagelsesgrunden pålægge vidnet  

 at afgive forklaring, når forklaringen anses for at være af afgørende  

 betydning for sagens udfald, og sagens beskaffenhed og dens betydning for  

 vedkommende part eller samfundet findes at berettige dertil, jf.  

 retsplejelovens § 171, stk. 3. Vælger vidnet trods en foreliggende  

 vidnefritagelsesgrund at afgive forklaring eller pålægger retten vidnet at  

 afgive forklaring i medfør af retsplejelovens § 171, stk. 3, skal retten  

 påse, at der tages særligt hensyn til vidnet, jf. retsplejelovens § 173, stk.  

 2. Der kan i dette øjemed bl.a. træffes bestemmelse om dørlukning under  

 forklaringen eller nedlægges forbud mod offentlig gengivelse af forklaringen.
Straffeloven indeholder ikke bestemmelser, der specifikt omhandler angreb  

 mod vidner m.v.
Imidlertid findes der en række bestemmelser i loven, der vil  

 kunne være anvendelige på den, der udsætter vidner eller vidners nærmeste for  

 pression eller repressalier.
Typisk kan pressionen bestå i udøvelse af vold  

 eller ulovlig tvang eller i form af fremsættelse af trusler på livet.
Der kan  

 også tænkes situationer, hvor der udøves hævn i form af hærværk på et vidnes  

 ejendom eller i form af farefremkaldelse.
Men også andre af straffelovens  

 bestemmelser, f.eks. bestemmelsen om tyveri, kunne blive relevante i relation  

 til disse situationer rettet mod vidner.
 2.1.1. Vold.
 Efter straffelovens § 244 straffes den, som øver vold (fysiske  

 krænkelser) mod eller på anden måde angriber en andens legeme med bøde, hæfte  

 eller fængsel indtil 1 år og 6 måneder.
 Straffeloven indeholder i § 245 en bestemmelse om kvalificeret vold,  

 hvorefter maksimumstraffen for vold kan forhøjes til 4 års fængsel. § 245,  

 stk. 1, omfatter den vold, der efter sin beskaffenhed må betegnes som særlig  

 rå, brutal eller farlig, eller som har karakter af mishandling.
Efter § 245, stk. 2, straffes den, der forsætligt tilføjer en anden person  

 skade på legeme eller helbred.
Ikke kun den fysiske, men også den psykiske  

 helbredstilstand er omfattet.
 Hvis et legemsangreb omfattet af § 245 har været af en så grov  

 beskaffenhed eller haft så alvorlige følger, at der foreligger særdeles  

 skærpende omstændigheder, kan straffen stige til fængsel i 8 år, jf.  

 straffelovens § 246.
 2.1.2. Ulovlig tvang.
Straffelovens § 260 omhandler ulovlig tvang.
Ulovlig tvang vil sige, at  

 en person ved visse midler uretmæssigt tvinger nogen til noget.
Bestemmelsen  

 værner retten til selvbestemmelse og friheden til selv at handle.
Ulovlig  

 tvang består i at tvinge en anden til at »gøre, tåle eller undlade  

 noget«.
Det kan eksempelvis være et vidnes undladelse af at fremkomme  

 med oplysninger eller et vidnes fremsættelse af urigtige oplysninger.  

 »Tåle« omfatter tilfælde, hvor offeret tvinges til at finde sig i  

 en nedværdigende behandling.
Truslerne behøver ikke at være udtrykkelige.
Det  

 kan fremgå af selve situationen.
Den, der truer skal have forstået, at hans  

 ord eller adfærd har haft en truende karakter, og han skal have tilsigtet  

 eller på anden måde haft forsæt til at virke bestemmende.Der skal være  

 årsagssammenhæng mellem volden eller en af de i § 260 angivne trusler på den  

 ene side og den ønskede handling eller undladelse fra den krænkede på den  

 anden side.
Ulovlig tvang straffes med bøde, hæfte eller fængsel indtil 2 år.
 2.1.3. Trusler.
Som omtalt ovenfor kan trusler være strafbare, når de benyttes som midler  

 til at tvinge en anden.
Uden for denne ulovlige tvang falder trusler, der  

 ikke fremsættes med forsæt til at virke handlingsbestemmende, men udgør et  

 angreb på andres »fred«. § 266 handler om sådanne skræmmende  

 trusler.
Gerningsmanden skal have truet med »at foretage en strafbar  

 handling«, og truslen skal være »egnet til hos nogle at fremkalde  

 alvorlig frygt for eget eller andres liv, helbred eller velfærd«.  

 Bedømmelsen af truslens »egnethed« angår dens indhold, grovhed og  

 evne til at vække frygt.
Det kræves ikke, at adressaten faktisk blev bange,  

 men blot at truslen har været egnet til at fremkalde frygt.
 Den truende skal ikke have haft forsæt til at gøre alvor af truslen.  

 Truslerne kan fremsættes i ord eller under anvendelse af kniv, skydevåben  

 m.v.
 Overtrædelse af § 266 straffes med bøde, hæfte eller fængsel indtil 2 år.
 2.1.4. Hensynsløs farefremkaldelse.
Bestemmelsen i § 252 om forsætlig farefremkaldelse vil typisk finde  

 anvendelse på affyring af skud.
Bestemmelsen vil f.eks. kunne bruges, hvor en  

 person skyder hen over hovedet på en anden, men hvor der ikke er  

 tilstrækkeligt bevis for drabsforsæt.
 2.1.5. Hærværk.
Efter straffelovens § 291 kan der fastsættes straf over for den, som  

 ødelægger, beskadiger eller bortskaffer ting, der tilhører en anden.  

 Bestemmelsen vil således også kunne anvendes, hvis der udøves hærværk, f.eks.  

 med et hævnmotiv, over for vidner i en straffesag.
Den almindelige  

 strafferamme efter § 291 er bøde, hæfte eller fængsel op til 1 år.
Under  

 skærpende omstændigheder kan straffen stige til fængsel i 4 år.
 2.1.6. Retspraksis.
Den offentliggjorte retspraksis på området er sparsom.
I Ugeskrift for  

 Retsvæsen 1991 er der på side 587 gengivet en Vestre Landsrets dom, hvor den  

 tiltalte blev fundet skyldig i trusler efter § 266, fremsat mod et vidne, da  

 vidnet, der under en sag mod tiltalte havde afgivet vidneforklaring i  

 byretten, var mødt op for at afgive vidneforklaring i landsretten.
Tiltalte,  

 der tidligere var dømt for vold (herunder tidligere vold mod vidnet) og  

 trusler, blev idømt 40 dages fængsel, der også omfattede en mindre  

 overtrædelse af lov om euforiserende stoffer.
Endvidere kan der henvises til  

 en Vestre Landsrets dom af 19. august 1991 gengivet i Ugeskrift for Retsvæsen  

 1991, side 874. I denne sag blev den tiltalte idømt 30 dages ubetinget  

 fængsel for trusler efter § 266 fremsat over for et vidne, der havde afgivet  

 vidneforklaring i en voldssag mod tiltalte.
Truslerne var blevet fremsat over  

 for vidnet ca. 1 år efter, at der var afsagt endelig dom i voldssagen.  

 Herudover er der inden for den seneste tid afsagt nogle domme ved byretterne  

 med en lidt højere strafudmåling i sager med trusler mod vidner.
 2.2. Retsplejelovens beskyttelsesregler (anonyme vidner).
De gældende bestemmelser i retsplejeloven indeholder ikke hjemmel til at  

 hemmeligholde vidners identitet for den tiltalte.
En udtrykkelig  

 lovregulering i retsplejeloven af dette spørgsmål blev indført ved lov nr.  

 321 af 4. juni 1986. Der henvises herom til det under pkt. 2.2.2. anførte.  

 Ved en ændring af retsplejeloven i l987, lov nr. 273 af 13. maj l987, blev  

 der alene indført adgang til i visse tilfælde at hemmeligholde et vidnes  

 bopæl for den tiltalte.
 Efter retsplejelovens § 848, stk. 1, kan retten beslutte, at tiltalte skal  

 forlade retssalen, mens et vidne eller en medtiltalt afhøres, når særegne  

 grunde taler for, at en uforbeholden forklaring ellers ikke kan opnås.
 Har en tiltalt i henhold til denne bestemmelse været afskåret fra at  

 overvære afhøringen af et vidne eller en medtiltalt, skal tiltalte, når han  

 på ny kommer til stede i retssalen, have oplysning om, hvem der har givet  

 forklaring i hans fravær, dog eventuelt uden oplysning om vidnets bopæl, jf.  

 nedenfor, og om indholdet af forklaringen, for så vidt den angår ham.
 Retten kan endvidere efter begæring træffe bestemmelse om, at et vidnes  

 bopæl ikke må oplyses for tiltalte, såfremt afgørende hensyn til vidnets  

 sikkerhed taler derfor, og det må antages at være uden betydning for  

 tiltaltes forsvar, jf. retsplejelovens § 848, stk. 3.
 Såfremt statsadvokaten under domsforhandlingen agter at fremsætte begæring  

 om hemmeligholdelse af et vidnes bopæl, kan statsadvokaten i henhold til  

 retsplejelovens § 835, stk. 2, under sagens forberedelse give forsvareren  

 pålæg om ikke at videregive oplysninger om et vidnes bopæl til den tiltalte.  

 Dette pålæg kan af forsvareren indbringes for retten.
Efter gældende ret er det således ikke muligt at hemmeligholde et vidnes  

 navn for den tiltalte, mens vidnets bopæl under særlige omstændigheder kan  

 hemmeligholdes for tiltalte under hele sagen.
Retten kan træffe beslutning  

 om, at tiltalte ikke skal være til stede i retssalen, mens et vidne afgiver  

 forklaring, men tiltalte skal også i disse tilfælde have oplysning om, hvem  

 der har afgivet forklaring, og om indholdet af vidneforklaringen, for så vidt  

 den angår ham.
 2.2.1. Gældende ret før forbudet mod anonyme vidner.
 Indtil Folketingets vedtagelse af lov nr. 321 af 4. juni 1986 om forbud  

 mod anonyme vidner indeholdt retsplejeloven ikke udtrykkelige bestemmelser om  

 adgangen til i straffesager at føre vidner, hvis identitet holdes skjult for  

 den tiltalte, men det var forudsat, at oplysning om et vidnes identitet kunne  

 hemmeligholdes for den tiltalte.
 I retspraksis var det i enkelte tilfælde blevet tilladt, at oplysninger om  

 et vidnes identitet hemmeligholdtes.
Spørgsmålet om anvendelse af anonyme vidner har været forelagt Højesteret  

 i en sag fra 1983, jf.
Ugeskrift for Retsvæsen 1984 side 81. I denne sag var  

 en mand, der tidligere var straffet adskillige gange for bl.a.  

 berigelsesforbrydelser, bordelvirksomhed og overfald, herunder grov vold, sat  

 under tiltale for omfattende heroinhandel.
I byretten og landsretten var han  

 fundet skyldig i videresalg af mindst 1 kg heroin og idømt fængsel i 5 år og  

 6 måneder.
Byrettens og landsrettens afgørelser byggede i væsentlig grad på  

 forklaringer afgivet af 2 vidner, hvis identitet var holdt skjult for  

 tiltalte, og hvis forklaring var afgivet i retten uden tiltaltes  

 tilstedeværelse.
Under anke til Højesteret påstod tiltalte dommen ophævet  

 under henvisning til, at der var begået en alvorlig rettergangsfejl ved  

 brugen af anonyme vidner.
Ved afgørelsen delte Højesteret sig i et flertal på  

 fem dommere og et mindretal på to dommere.
Flertallet fandt ikke, at der var begået rettergangsfejl i byretten og  

 landsretten og udtalte, at der undtagelsesvis kan ske anonym vidneførsel,  

 såfremt der er nærliggende risiko for, at vidnet eller vidnet nærtstående kan  

 lide overlast, og såfremt hensynet til retshåndhævelsen på grund af sagens  

 alvor og forklaringens betydning for sagen, gør det påkrævet.
I sådanne  

 tilfælde kan den tiltalte efter flertallets opfattelse endvidere udelukkes  

 fra at overvære forklaringernes afgivelse eller afskæres fra efterfølgende at  

 blive gjort bekendt med forklaringen i det omfang, det er nødvendigt for at  

 hemmeligholde vidnets identitet.
 Mindretallet fandt ikke, at retsplejeloven indeholder hjemmel til at  

 hemmeligholde et vidnes identitet eller til at afskære vidnet fra at blive  

 bekendt med indholdet af vidneforklaringen.
 2.2.2. Tidligere lovforslag.
Under henvisning bl.a. til Højesterets dom fra 1983 fremsatte medlemmer  

 af Socialistisk Folkeparti og Venstresocialisterne i december 1984 et  

 lovforslag om forbud mod anonyme vidner.
Under 1. behandlingen af forslaget  

 tilkendegav justitsministeren, at han ville anmode Retsplejerådet om en  

 udtalelse om spørgsmålet.
 Retsplejerådet afgav herefter betænkning nr. 1056/1985 om anonyme vidner.
 Retsplejerådet delte sig i et flertal på 6 medlemmer og et mindretal på to  

 medlemmer.
Flertallet foreslog en lovregulering af området, således at indholdet af  

 vidneforklaringer aldrig kan holdes hverken helt eller delvist hemmeligt for  

 den tiltalte.
Endvidere foreslog flertallet en begrænset adgang til - i  

 praksis ved »tilfældige« vidner - at hemmeligholde vidners navn,  

 stilling og bopæl for den tiltalte og til yderligere i disse situationer at  

 bestemme, at tiltalte skal fjernes fra retssalen under vidnets forklaring for  

 derved at opnå, at også vidnets udsende hemmeligholdes.
 Mindretallet foreslog, at den retstilstand, som var fastslået ved  

 Højesterets afgørelse fortsat burde være gældende.
Retsplejerådets forslag er udførligt omtalt i pkt. 3.2.2., hvortil  

 henvises.
Den 9. april 1986 fremsatte justitsministeren et lovforslag om  

 forbud mod hemmeligholdelse af vidneforklaringer, som byggede på flertallets  

 indstilling i Retsplejerådets betænkning.
 Forinden fremsættelsen af dette lovforslag havde medlemmer af Socialistisk  

 Folkeparti og Venstresocialisterne i oktober 1985 genfremsat det tidligere  

 lovforslag om forbud mod anonyme vidner.
 Ved tredje behandlingen af de to forslag i maj 1986 blev  

 justitsministerens forslag forkastet, mens det af oppositionspartierne  

 fremsatte forslag blev vedtaget.
 Der henvises for så vidt angår det sidstnævnte forslag til  

 Folketingstidende, Folketingets forhandlinger 1984-85, sp. 3582, 4816, tillæg  

 A, sp. 1855 samt Folketingstidende, Folketingets forhandlinger 1985-86, sp.  

 730, 1959, 11300 og 11570, tillæg A, sp. 1035, tillæg B, sp. 1565 og tillæg  

 C, sp. 737.
 For så vidt angår justitsministerens forslag henvises til  

 Folketingstidende, Folketingets forhandlinger 1985-86, sp. 9318, 9859, 11300  

 og 11569 samt tillæg A, sp. 5423 og tillæg B, sp. 1577.
Som omtalt under pkt. 2.2. har retsplejelovens bestemmelser om forbud mod  

 hemmeligholdelse af vidners identitet, som blev vedtaget ved lov nr. 321 af  

 4. juni 1986, herefter været gældende.
Medlemmer af de to ovennævnte partier  

 fremsatte dog i november 1986 forslag om ophævelse af den ved lov nr. 321 af  

 4. juni 1986 gennemførte bestemmelse om, at tiltalte skal have tilsendt en  

 genpart af bevisfortegnelsen.
 Forslaget blev vedtaget som lov nr. 273 af 13. maj 1987. Der henvises til  

 Folketingstidende, folketingets forhandlinger 1986-87, sp. 3023, 6102, 187 og  

 11363, samt tillæg A, sp. 2173, tillæg B, sp. 1497 og tillæg C, sp. 511.
 Ifølge loven, der fik sin endelige udformning gennem vedtagelse af et i  

 udvalgsbetænkningen stillet ændringsforslag, ophævedes den i l986 indførte  

 bestemmelse i retsplejelovens § 835, 3. pkt., således at anklagemyndigheden  

 ikke længere har pligt til at sende tiltalte en genpart af bevisfortegnelsen.
Samtidig blev et nyt stk. 3 indsat i § 848. Ifølge denne bestemmelse kan  

 retten på begæring bestemme, at et vidnes bopæl ikke må oplyses for tiltalte,  

 såfremt afgørende hensyn til vidnets sikkerhed taler derfor, og det må  

 antages at være uden betydning for tiltaltes forsvar.
Endvidere blev der ved  

 § 835, stk. 2, fastsat en adgang for anklagemyndigheden til at give  

 forsvareren pålæg om ikke at videregive oplysninger om et vidnes bopæl til  

 den tiltalte, såfremt der under domsforhandlingen agtes fremsat begæring om  

 rettens bestemmelse om, at denne oplysning ikke må meddeles tiltalte.  

 Pålægget kan af forsvareren indbringes for retten.
Ifølge forarbejderne til bestemmelsen (Retsudvalgets betænkning af 30.  

 april 1987, Folketingstidende 1986/87, tillæg B, sp. 1497) skal der foretages  

 en konkret vurdering af, om afgørende hensyn til vidnets sikkerhed taler for  

 hemmeligholdelse af vidnets bopæl.
Det anføres videre i betænkningen, at der  

 kan være situationer, hvor vidnets identitet ikke kan fastslås, såfremt  

 bopælen anonymiseres, og at det derfor yderligere er en betingelse, at  

 hemmeligholdelse er uden betydning for tiltaltes forsvar.
 3. Forslagets baggrund og indhold.
 I justitsministerens redegørelse af 18. november 1991 til Folketingets  

 Retsudvalg om »rockerkriminalitet« er det anført, at der som led i  

 indsatsen mod rockerkriminalitet og anden bandekriminalitet vil blive fremsat  

 forslag om skærpede sanktioner for forbrydelser mod vidner, ligesom det i  

 redegørelsen er tilkendegivet, at der vil blive fremsat forslag om, at der på  

 ny indføres en - meget begrænset - adgang til at føre vidner anonymt.  

 Baggrunden for forslagene er således et fundamentalt ønske om i det hele  

 taget at sikre de mennesker, der står frem i en retssag, den bedst mulige  

 beskyttelse.
 3.1. Den strafferetlige beskyttelse af vidner.
En række omtalte sager og diskussioner i offentligheden tyder på, at der i  

 de senere år har været en stigende tendens til, at vidner i straffesager  

 udtrykker alvorlig frygt for at afgive forklaring.
Problemet synes navnlig at  

 gøre sig gældende i forbindelse med sager om narkotikakriminalitet og i sager  

 om grovere bandekriminalitet, herunder rockerkriminalitet.
Men også i en række sager med »mere almindelig kriminalitet«,  

 f.eks. almindelige voldssager, gives der ofte af vidner udtryk for frygt for  

 at afgive forklaring i sagen, bl.a. på grund af manglende retsbeskyttelse  

 over for den tiltalte.
Og her giver vidnefritagelsesreglerne i retsplejeloven  

 ikke en samlet tilfredsstillende løsning.
Vælger et vidne i en straffesag at  

 benytte sig af vidnefritagelsesmuligheden og ikke afgive forklaring, vil  

 dette betyde, at de oplysninger, som vidnet sidder inde med, dermed ikke  

 indgår i forbindelse med rettens afgørelse i den pågældende sag.
Dette  

 forhold vil kunne have afgørende betydning for anklagemyndighedens mulighed  

 for at bevise den tiltaltes skyld.
Det er stødende for retsbevidstheden, hvis kriminelle gennem udøvelse af  

 terror over for vidner kan gøre sig immune over for retsforfølgning.
Det må  

 endvidere befrygtes, at trusler mod vidner vil få et øget omfang, hvis det  

 bliver kendt og udbredt, at kriminelle på denne måde kan frigøre sig for  

 retsforfølgning.
Der er derfor grund til at overveje, om der fra samfundets side i dag  

 reageres over for angreb mod vidner på en sådan måde, at tilliden til  

 retssystemets evne til at kunne gribe effektivt ind over for forbrydelser  

 ikke svigtes.
Det er her af væsentlig betydning at kunne beskytte vidnet i  

 forbindelse med selve vidneforklaringen.
Retsplejelovens regler om  

 vidnebeskyttelse og herunder særligt muligheden for efter lovforslaget at  

 hemmeligholde vidnets identitet må her fremhæves, jf. nedenfor under pkt.  

 3.2.
 Men for at opretholde tilliden til retssystemets funktion i samfundet er  

 det også væsentligt at se på, om strafferammerne for de enkelte  

 forbrydelsestyper er fastlagt på en sådan måde, at der også over for  

 forbrydelserne i deres grovere fremtrædelsesformer er mulighed for at udmåle  

 straffe, der er i overensstemmelse med den samfundsmæssige vurdering af de  

 enkelte forbrydelsers grovhed.
I denne forbindelse kan der særligt peges på behovet for en skærpelse af  

 strafferammerne for de forskellige forbrydelsestyper, som vidner kan blive  

 udsat for.
Her kan der være god grund til gennem en skærpelse af  

 strafniveauet og strafferammerne at markere samfundets afstandtagen fra disse  

 forbrydelser og samtidig styrke det strafferetlige værn mod repressalier over  

 for vidner og mod hindring af strafforfølgning.
 På denne baggrund foreslås der i straffeloven indsat en bestemmelse, som  

 hjemler en forhøjet straf, når vidner m.v. udsættes for trusler, repressalier  

 m.m.
Ved udformningen af en straffebestemmelse af denne karakter er det  

 nødvendigt at tage stilling til en række afgrænsningsspørgsmål.
Der må  

 således tages stilling til, hvem der skal være beskyttet af en sådan  

 bestemmelse og hvilke handlinger bestemmelsen skal omfatte.
Herudover skal  

 der tages stilling til, hvor straffebestemmelsen skal placeres i  

 straffeloven.
Hvad angår den beskyttede personkreds, må denne omfatte vidner i  

 straffesager for dermed at markere, at beskyttelsen gælder alle, der har  

 oplysninger af betydning for den pågældende straffesag.
Det er således ikke  

 afgørende, om den pågældende på tidspunktet for den strafbare handling -  

 volden eller truslen eller andre former for forulempelser mod vidnet - har  

 været afhørt af politiet eller er indkaldt til at afgive forklaring i retten.
 Derimod er det en forudsætning, at den strafbare handling begås i  

 anledning af den forventede forklaring over for politiet eller i retten eller  

 på grund af en allerede afgivet forklaring til politiet eller i retten.
Strafbare forulempelser i anledning af forklaringer til politiet eller i  

 retten sker ofte over for medgerningsmænd i en straffesag, der i større eller  

 mindre omfang aflægger tilståelse, også om andres andel i overtrædelsen Medgerningsmanden har undertiden status som vidne i de tilfælde, hvor  

 sagen for den pågældende er afgjort med endelig dom, typisk som  

 tilståelsessag.
I andre tilfælde har vedkommende status som medtiltalt i  

 samme sag, eller der verserer en særskilt sag, måske begrundet i andre  

 forhold.
Behovet for at beskytte den pågældende må imidlertid anses for at  

 være det samme, hvadenten forklaringen afgives som vidne eller med status som  

 sigtet/tiltalt.
Derfor er udtrykket »vidne« ikke anvendt i selve  

 lovteksten.
I stedet tales om en persons forventede eller allerede afgivne  

 forklaring til politiet eller i retten.
Men også vidner i civile sager må omfattes af den særlige  

 vidnebeskyttelse.
Formentlig vil tilfældene her være sjældnere, men der kan  

 tænkes situationer, hvor et vidne trues forud for en forklaring i en civil  

 retssag eller udsættes for efterfølgende repressalier.
Der kan f.eks. nævnes  

 den situation, hvor et vidne er indkaldt til at afgive forklaring i en  

 fogedsag rettet mod en eller flere kriminelt belastede personer, eller som  

 vidne i en sag med kontraktmæssig uenighed, d.v.s. af formueretlig karakter,  

 hvor sagen er anlagt af eller mod en eller flere stærkt belastede kriminelle  

 personer.
Også den omfattede personkreds nærmeste må omfattes af  

 vidnebeskyttelsen.
Der kan henvises til, at hensynet til vidnet selv  

 sidestilles med hensynet til vidnets nærmeste i vidnefritagelsesreglen i  

 retsplejelovens § 171. Angreb og forulempelser mod de nærmeste vil kunne  

 tænkes anvendt for på den måde at tvinge eller søge at påvirke et vidne til  

 en bestemt handlemåde eller i form af efterfølgende repressalier.
Det må  

 fortsat være et krav, at forulempelsen over for vidnets nærmeste har  

 sammenhæng med vidnets deltagelse i den konkrete straffesag eller civile sag.
En vurdering af den tidsmæssige afgrænsning af beskyttelsesbehovet  

 må resultere i, at beskyttelsen i straffesager indtræder, så snart den  

 strafbare handling er begået, og den pågældende person herefter er een, som  

 kan afgive forklaring og dermed afgive oplysninger, der er af betydning for  

 straffesagen.
Fra dette tidspunkt kan der f.eks. blive rettet trusler mod  

 vidnet for at påvirke vidnets forklaring i det videre sagsforløb, eventuelt  

 således at vidnet trues til tavshed.
Beskyttelsen af vidnet må fortsætte  

 under hele straffesagen, d.v.s. tillige under en eventuel ankebehandling, og  

 også efter straffesagens afslutning er der behov for en opretholdelse af  

 vidnebeskyttelsen.
Der kan her indtræde handlinger, hvorefter vidnet udsættes  

 for repressalier - f.eks. i form af vold eller hærværk - i anledning af en  

 afgivet forklaring i en straffesag.
Der bør derfor ikke fastsættes særlige  

 regler om den tidsmæssige afslutning af vidnebeskyttelsen.
Alle strafbare  

 forulempelser foretaget over for et vidne, der har sammenhæng med vidnets  

 deltagelse i en straffesag, bør være omfattet af en særlig regel om  

 vidnebeskyttelse.
I civile sager vil det ligeledes være uhensigtsmæssigt at operere med  

 nogen fast tidsmæssig afgrænsning af beskyttelsen af vidnerne.
Her vil et let  

 konstaterbart tidspunkt være, når den pågældende er indkaldt til at afgive  

 forklaring i retten i en civil sag, men vidnebeskyttelsen må også her i  

 princippet antages at indtræde tidligere, når det er sikkert, at den  

 pågældende person er en, der kan afgive forklaring og dermed afgive  

 oplysninger, der er af betydning for sagen.
For så vidt angår den videre  

 beskyttelse af vidnet i civile sager, er der her på tilsvarende måde som i  

 straffesagerne et behov for at lade vidnebeskyttelsen følge hele sagen.
Og  

 således, at der også efter den civile sags afslutning gælder en særlig  

 vidnebeskyttelse.
Behovet for en vidnebeskyttelsesregel består som nævnt ovenfor særligt ved  

forbrydelsestyperne vold, trusler, ulovlig tvang, samt måske også med  

 hensyn til hensynsløs farefremkaldelse og hærværk.
Men også andre  

 straffebestemmelser kunne tænkes aktuelle, hvor den strafbare handling har  

 været rettet mod et vidne.
Således kunne et tyveri efter straffelovens § 276  

 blive begået som udtryk for en straffe- eller hævnaktion i forhold til et  

 vidne, som stod over for eller havde afgivet forklaring i en straffesag eller  

 en civil sag.
Der er i den foreslåede bestemmelse foretaget en afgrænsning af det  

 strafbare gerningsindhold til de bestemmelser, der som nævnt oven for er de  

 typiske ved udøvelse af pression eller repressalier over for vidner.
Med  

 udtrykket »eller på anden måde begår en strafbar handling« er det  

 tilkendegivet, at også andre strafbare handlinger kan komme på tale som  

 omfattet af den skærpede vidnebeskyttelsesregel.
F.eks. vil bestemmelsen  

 kunne finde anvendelse, hvis hærværk bliver begået med den hensigt at  

 forulempe et vidne, som står over for at skulle afgive forklaring i en  

 straffesag eller som efterfølgende repressalie over for et sådant vidne.
Det  

 er en betingelse, at der med handlingen er realiseret et gerningsindhold i en  

 straffebestemmelse.
De bestemmelser, der er nævnt ovenfor, hører under hvert sit kapitel i  

 straffeloven.
Der må derfor tages stilling til, hvor en  

 beskyttelsesregel hensigtsmæssigt kan placeres i straffeloven.
Af  

 tekniske grunde, men også for at styrke den præventive værdi af en sådan  

 beskyttelsesregel, forekommer det hensigtsmæssigt at opstille en samlet  

 bestemmelse, der kan yde vidner og deres nærmeste et særligt kvalificeret  

 værn.
 Der er her valgt den mulighed at opstille en bestemmelse, der giver en  

 beskyttelse på linie med, hvad der gælder for personer, der handler i  

 offentlig tjeneste eller hverv, jf. straffelovens § 119. Bestemmelsen i § 119  

 hjemler forhøjet straf på op til 6 års fængsel for bl.a. vold, ulovlig tvang  

 og trusler over for personer, der virker inden for den offentlige tjeneste.
Det foreslås derfor at indsætte en tilsvarende bestemmelse for vidner i  

 straffelovens kapitel 14 om forbrydelser mod den offentlige myndighed, hvor §  

 123 er ledig.
Dette kapitel indeholder i forvejen bestemmelser, der sigter  

 til at værne strafforfølgningen, jf. §§ 124 og 125. Eksempelvis beskytter §  

 125 strafforfølgningen ved at kriminalisere handlinger, der har til formål at  

 hindre pågribelsen af den mistænkte og handlinger, der retter sig mod  

 bevismaterialet.
 Den foreslåede strafferamme i § 123 giver mulighed for en markant  

 skærpelse af strafudmålingen i sager, hvor de i bestemmelsen nævnte strafbare  

 handlinger begås over for vidner m.v.
Ved udformningen af lovforslaget har muligheden for at indsætte en generel  

 skærpet strafudmålingsregel i straffelovens almindelige del været overvejet.  

 I dette tilfælde ville en skærpet udmåling skulle foretages inden for de  

 eksisterende strafferammer.
Justitsministeriet har imidlertid foretrukket, at  

 det i en bestemmelse i straffelovens specielle del, der omhandler de enkelte  

 forbrydelsestyper, tydeliggøres at forulempelse af et vidne i en straffesag  

 eller civil sag eller vidnets nærmeste er et selvstændigt delikt, som  

 straffes inden for en betydelig skærpet strafferamme.
På denne måde er det  

 hensigten, at bestemmelsen skal få en betydelig præventiv virkning.
 3.2. Retsplejelovens beskyttelsesregler (anonyme vidner).
 3.2.1. Politiets og anklagemyndighedens erfaringer med det gældende forbud  

 mod anonyme vidner.
 I tiden efter vedtagelsen af forbudet mod anonyme vidner har Folketingets  

 Retsudvalg og enkelte medlemmer af Folketinget i en række tilfælde stillet  

 spørgsmål til justitsministeren om vidneførsel i konkrete sager og om behovet  

 for at ændre de nugældende regler, således at det igen bliver muligt at  

 hemmeligholde et vidnes identitet for den tiltalte.
 På denne baggrund har Justitsministeriet i 1988 og igen i 1990 anmodet  

 Rigsadvokaten, Politidirektøren i København og Politimesterforeningen om en  

 udtalelse om erfaringerne med de gældende bestemmelser, der som nævnt ikke  

 giver mulighed for at hemmeligholde et vidnes identitet for den tiltalte i  

 straffesager.
 De modtagne udtalelser viser, at det i stort set alle politikredse  

 jævnligt forekommer, at personer, som har været vidne til strafbare forhold,  

 udtrykker stærk modvilje mod at afgive forklaring om deres iagttagelser,  

 fordi de er bange for repressalier fra gerningsmanden eller personer i dennes  

 omgangskreds.
 Oplysningerne fra politikredsene viser endvidere, at vidnernes modvilje  

 mod at afgive forklaring ofte kommer til udtryk på et meget tidligt stadium  

 af sagerne.
 Frygten kan resultere i, at anmeldelse slet ikke indgives til politiet,  

 som på anden måde får oplysninger om de strafbare forhold, eventuelt ved  

 anonyme oplysninger, eller i, at vidner til strafbare forhold undlader at  

 henvende sig til politiet med oplysninger, som er af betydning for  

 efterforskningen, eller ved politiets henvendelse oplyser ikke at have  

 kendskab til det strafbare forhold.
 Dette kan medføre, at sagen går i stå allerede under efterforskningen  

 eller sluttes ved påtaleopgivelse af bevismæssige grunde, og spørgsmålet om  

 vidneforklaring i retten når derfor ikke at blive aktuelt.
Sammenfattende viser de modtagne udtalelser, at det ikke kan udelukkes, at  

 forbudet mod anonyme vidner har medført en mere generel modvilje mod at  

 indgive anmeldelse til politiet på grund af angst for repressalier.
Denne  

 uvilje kan have den konsekvens, at politiet ikke får kendskab til en stigende  

 del af den kriminalitet - navnlig voldskriminalitet - der begås.
Endvidere viser udtalelserne, at forbudet mod anonyme vidner kan have  

 medført øgede vanskeligheder for politiets efterforskning af alvorlige  

 lovovertrædelser.
Det er på denne baggrund politiets og anklagemyndighedens  

 opfattelse, at der bør etableres en - meget begrænset - mulighed for i  

 særlige tilfælde at kunne sikre et vidne anonymitet.
 3.2.2. Retsplejerådets overvejelser og forslag.
 Som nævnt under pkt. 2.2.2. anmodede justitsministeren i december l984  

 Retsplejerådet om en udtalelse om anonyme vidner.
 Retsplejerådet afgav herefter i december 1985 betænkning nr. 1056/1985 om  

 anonyme vidner.
 Retsplejerådets indgående overvejelser om synspunkterne for og imod  

 anvendelsen af anonyme vidner er mere udførligt gengivet i i betænkningen  

 side 28-33, hvortil henvises.
Retsplejerådets flertal (Agersnap, Arildsen, Gammeltoft-Hansen,  

 Have, Kr.
Mogensen og Rosenmeier) foreslog (betænkningen, side 35-38), at der  

 gennemføres en udtrykkelig bestemmelse om, at indholdet af en vidneforklaring  

 aldrig kan holdes hverken helt eller delvist hemmeligt for den tiltalte.  

 Flertallet erkendte, at kravet om, at vidners forklaring skal gengives fuldt  

 ud for den tiltalte, kan medføre, at truede vidner under påberåbelse af en  

 vidnefritagelsesgrund vil nægte at afgive forklaring, fordi gengivelsen af  

 forklaringen for tiltalte vil røbe deres identitet.
Selv om dette kan betyde,  

 at grundlaget for domfældelse af en skyldig svigter, fandt flertallet, at  

 hensynet til retshåndhævelsen her må vige for hensynet til tiltaltes  

 muligheder for et effektivt forsvar.
Flertallet fandt endvidere, at en tiltalt som altovervejende hovedregel  

 bør vide, hvem der afgiver forklaring i sagen mod ham, og have adgang til at  

 overvære afhøring af vidner.
I særlige situationer, hvor der er tale om  

 personer, som tilfældigt bliver vidne til en forbrydelse, og hvor væsentlige  

 hensyn til vidnet gør det påkrævet, bør der dog efter flertallets opfattelse  

 være mulighed for, at vidnets navn, stilling og bopæl hemmeligholdes for  

 tiltalte.
Hvis der ligefrem er tale om, at vidnets eller hans nærmestes liv  

 eller helbred vil blive udsat for alvorlig fare, hvis tiltalte får kendskab  

 til vidnet - vidnet har f.eks. tilfældigt overværet et drab i forbindelse med  

 et rockeropgør - bør der være mulighed for yderligere at bestemme, at  

 tiltalte skal fjernes fra retssalen, inden vidnet føres ind i retten og under  

 vidnets forklaring, således at tiltalte ikke ser vidnet.
 Efter flertallets forslag må de nævnte muligheder for at afskære tiltaltes  

 kendskab til vidnets identitet ikke bringes i anvendelse, hvis det har  

 betydning for tiltaltes forsvar, at tiltalte kender vidnets identitet.  

 Reglerne forudsættes derfor i praksis anvendt i forbindelse med såkaldt  

tilfældige vidner, dvs. personer, som tiltalte ikke kender i forvejen  

 og som tilfældigt overværer eller er offer for en forbrydelse.
Flertallet anførte i øvrigt, at man tillagde det betydning, at forslaget  

 om adgang til i særlige tilfælde at begrænse tiltaltes kendskab til vidnets  

 identitet gennemføres.
I modsat fald vil der bestå en fare for udvikling mod  

 en tilstand, hvor organiserede kriminelle kan terrorisere også personer  

 udenfor det kriminelle miljø fra at optræde som vidner.
Et mindretal på 2 medlemmer af retsplejerådet (Bækgaard og Hjorth)  

 fandt det særdeles betænkeligt (betænkningen, side 38-41) fuldstændigt at  

 afskære muligheden for at hemmeligholde dele af vidnets forklaring for den  

 tiltalte.
Mindretallet foreslog derfor, at den retstilstand, som er fastslået  

 med Højesterets afgørelse gengivet ovenfor i afsnit 2.2.1. fortsat bør være  

 gældende.
Det fremhævedes i den forbindelse, at der på baggrund af  

 afgørelsens præmisser må antages at gælde meget snævre grænser for, hvornår  

 retten vil tillade vidneanonymitet, og at der ikke ses at være grundlag for  

 frygt for, at disse grænser ikke vil blive respekteret af fremtidig  

 retspraksis.
Mindretallet fremhævede endvidere, at det til bekæmpelse af særdeles  

 alvorlig og farlig kriminalitet er nødvendigt at benytte vidner, hvis  

 identitet og detaljerede forklaring må holdes skjult for den tiltalte og for  

 andre.
Som eksempel nævnes drab og gidseltagning som led i international  

 terrorvirksomhed eller i opgør inden for organiserede forbrydergrupper.  

 Mindretallet fandt, at det må befrygtes, at trusler og vold mod personer, der  

 kan tænkes at ville vidne imod kriminelle, vil få et øget omfang, såfremt  

 lovgivningen på forhånd udelukker enhver mulighed for at skjule en  

 vidneforklarings indhold for en tiltalt.
 3.2.3. Justitsministeriets forslag.
Som det fremgår af de under pkt. 3.2.1. nævnte udtalelser fra politi og  

 anklagemyndighed, viser erfaringerne med den i 1986 indførte retstilstand, at  

 forbudet mod anonyme vidner kan have medført øgede vanskeligheder for  

 politiets efterforskning og opklaring af alvorlige lovovertrædelser.
Det er  

 efter politiets og anklagemyndighedens opfattelse ønskeligt, at der sker en  

 opblødning af det totale forbud mod hemmeligholdelse af et vidnes identitet.
 Justitsministeriet finder på denne baggrund, men også under hensyn til de  

 synspunkter, der er anført ovenfor, vedrørende sikringen af det enkelte  

 menneskes beskyttelse mod overgreb og af beskyttelsen af retssamfundets  

 funktionsdygtighed, at det gældende forbud mod hemmeligholdelse af et vidnes  

 identitet bør ophæves, og at der i stedet bør indføres en begrænset adgang  

 til at kunne hemmeligholde et vidnes identitet.
 Justitsministeriet kan nu - som i l986 - tiltræde indholdet af det  

 forslag, som Retsplejerådets flertal har fremsat.
 Det foreliggende forslag har imidlertid fået en noget anden lovteknisk  

 udformning end forslaget fra l986.
 Baggrunden herfor er, at den ændring af retsplejelovens § 848, stk. 3, om  

 adgang til at hemmeligholde oplysning om et vidnes bopæl for den tiltalte,  

 som Folketinget ensstemmigt vedtog i maj l987, efter Justitsministeriets  

 opfattelse bør opretholdes ved siden af den foreslåede adgang til  

 videregående hemmeligholdelse.
 I overensstemmelse med strafferetsplejens såkaldte  

 proportionalitetsgrundsætning, hvorefter der altid bør anvendes den mindst  

 indgribende foranstaltning blandt flere mulige, er § 848 udformet således, at  

 den foranstaltning, som er mindst indgribende overfor tiltalte findes i  

 bestemmelsens første stykke, medens de mere indgribende foranstaltninger  

 findes i stk. 2 og 3.
 I forhold til forslaget fra l987 er der medtaget en yderligere  

 retssikkerhedsmæssig garanti, idet det lovfæstes, at rettens bestemmelse om  

 anvendelse af reglerne om hemmeligholdelse af et vidnes identitet kan påkæres  

 under domsforhandlingens forberedelse og under domsforhandlingen.
Som noget nyt i forhold til Retsplejerådets flertals lovudkast foreslås  

 det indsat i retsplejelovens § 848, stk. 5, at retten afgør, om gengivelsen  

 af en medtiltalts forklaring skal ske, før eller efter tiltalte selv har  

 afgivet forklaring.
Baggrunden for dette forslag er, at der hersker en vis  

 retsusikkerhed med hensyn til spørgsmålet om tidspunktet for rettens  

 oplysning til en tiltalt om vidners eller medtiltaltes forklaring. Østre  

 landsret afsagde i forbindelse med en større straffesag (gengivet i Ugeskrift  

 for Retsvæsen 1982, s. 995) kendelse om, at tiltalte først skulle gøres  

 bekendt med en medtiltalts forklaring, efter at han selv havde afgivet  

 forklaring om det pågældende forhold.
I en kendelse afsagt af Vestre landsret  

 (gengivet i Ugeskrift for Retsvæsen 1990, s. 213) antages det imidlertid, at  

 retsplejelovens § 848, stk. 2 - sammenholdt med den særlige bestemmelse i §  

 748, stk. 6, 2. punktum om afhøring under efterforskning - efter sin ordlyd  

 må forstås således, at den tiltalte, inden han selv afhøres, skal have  

 oplysninger om indholdet af medtiltaltes forklaring.
På denne baggrund har  

 rigsadvokaten foreslået retstilstanden afklaret ved indsættelse af en  

 bestemmelse i retsplejelovens § 848 om dette spørgsmål.
Spørgsmålet har  

 endvidere været rejst fra dommerside.
Justitsministeriet finder, at det er af betydning, at retten i  

 straffesager får mulighed for at tilrettelægge afgivelsen af forklaringerne i  

 sagen på en sådan måde, at bevisusikkerhed og indbyrdes påvirkning af  

 forklaringerne så vidt muligt undgås.
Navnlig i sager, der omfatter stærkt  

 belastede kriminelle og organiseret kriminalitet, er det efter  

 Justitsministeriets opfattelse vigtigt at søge at forhindre, at den tiltalte  

 får mulighed for at afpasse sin forklaring efter medtiltaltes forklaringer.  

 Det er som nævnt retten, der efter en samlet afvejning af hensynet til sagens  

 oplysning og hensynet til tiltalte afgør, om gengivelsen af et vidnes eller  

 en medtiltalts forklaring i retten skal ske før eller efter tiltalte selv har  

 afgivet forklaring.
De foreslåede bestemmelser i § 848 suppleres af retsplejelovens regler om  

 dørlukning.
Den beskyttelse af et vidne, der tilstræbes fremmet med  

 lovforslaget, om hemmeligholdelse af et vidnes identitet og udelukkelse af  

 den tiltalte fra at overvære vidnets forklaring kan blive illusorisk, hvis  

 tilhørere - eventuelt med tilknytning til den tiltalte - kan overvære og  

 referere forklaringen.
I disse tilfælde vil det derfor være naturligt, at der  

 også træffes beslutning om dørlukning, jf. retsplejelovens § 29.
 3.2.4. Forholdet til Menneskerettighedskonventionen.
 Spørgsmålet om, hvorvidt anonym vidneførsel strider mod  

 Menneskerettighedskonventionens bestemmelser, har været forelagt Den  

 Europæiske Menneskerettighedsdomstol i en hollandsk straffesag  

 (Kostovski-sagen). I denne sag fandt domstolen, at vidneførslen var i strid  

 med menneskerettighedskommissionens bestemmelse om »fair trial«.  

 Domstolen henviste bl.a. til, at end ikke tiltaltes forsvarer havde haft  

 adgang til at overvære afhøringen af vidnerne og stille spørgsmål til dem.  

 Endvidere var vidnerne ikke ført direkte for retten.
Som omtalt under pkt. 1 berører nærværende forslag ikke forsvarerens ret  

 til i retten at overvære afhøringen af et vidne og stille spørgsmål til den  

 pågældende.
Justitsministeriet finder på denne baggrund ikke, at præmisserne  

 i Menneskerettighedsdomstolens dom af 20. november 1989 i Kostovski-sagen kan  

 tillægges afgørende vægt ved vurderingen af, om nærværende lovforslag strider  

 imod Menneskerettighedskonventionens bestemmelser.
 En gennemførelse af lovforslaget vil således efter Justitsministeriets  

 vurdering ikke være i strid med Menneskerettighedskonventionens bestemmelser.  

 Det tilføjes, at retsplejerådets betænkning 1056/1985, side 2627 indeholder  

 en kort gennemgang om regler og praksis med hensyn til anonyme vidner i visse  

 lande, herunder Holland.
 3.2.5. Hørte myndigheder m.v.
 Retsplejerådets betænkning har ved udgivelsen i 1985 været sendt til  

 høring hos præsidenterne for Østre og Vestre Landsret, Københavns Byret og  

 retterne i Århus, Odense og Ålborg, Den Danske Dommerforening,  

 Dommerfuldmægtigforeningen, Rigsadvokaten, Politidirektøren i København,  

 Foreningen af politimestre i Danmark, Politifuldmægtigforeningen,  

 Rigspolitichefen, Dansk Kriminalpolitiforening, Dansk politiforbund og  

 Advokatrådet.
 Endvidere har Justitsministeriet som nævnt i 1988 og 1990 anmodet  

 Rigsadvokaten, Politimesterforeningen og Politidirektøren i København om  

 udtalelser vedrørende erfaringerne med forbudet mod anomyme vidner.
 4. Lovforslagets økonomiske og administrative konsekvenser.
 Lovforslaget skønnes ikke at have økonomiske eller administrative  

 konsekvenser af betydning for det offentlige.
 5. Hørte myndigheder m.v.
 Justitsministeriet har samtidig med fremsættelsen af dette lovforslag  

 sendt forslaget til høring hos:
 Præsidenterne for Østre og Vestre Landsret, Københavns Byret, Retten i  

 Århus, Retten i Odense og Retten i Ålborg, Den Danske Dommerforening,  

 Rigsadvokaten, Rigspolitichefen, Politidirektøren i København, Foreningen af  

 politimestre i Danmark, Dommerfuldmægtigforeningen,  

 Politifuldmægtigforeningen, Advokatrådet, Dansk Kriminalpolitiforening og  

 Dansk politiforbund.
 Bemærkninger til lovforslagets enkelte bestemmelser.
Til § 1 Til nr. 2.
 Der henvises til de almindelige bemærkninger under pkt. 3.1.
 Med den foreslåede bestemmelse i § 123 indsættes der i straffeloven en  

 speciel regel, som giver en betydelig forbedret strafferetlig beskyttelse i  

 tilfælde af strafbare handlinger udøvet over for vidner m.v. i straffesager  

 eller civile sager.
Bestemmelsen vil særligt finde anvendelse i tilfælde, hvor der udøves  

 vold, ulovlig tvang eller fremsættes trusler med det formål at udøve pression  

 over for et vidne, der står over for at skulle afgive forklaring over for  

 politiet eller retten i en straffesag eller over for retten i en civil sag,  

 samt i tilfælde, hvor de pågældende handlinger udføres som udtryk for hævn  

 eller med henblik på at udøve repressalier over for det pågældende vidne i  

 anledning af en afgivet forklaring i en straffesag eller civil sag.
Trusler  

 om vold er udskilt som en selvstændig handling for dermed at markere, at  

 fremsættelsen heraf også vil være strafbar, f.eks. i et tilfælde, hvor der er  

 tale om efterfølgende trusler mod offeret om øretæver eller lignende vold,  

 der ikke falder ind under § 266 og heller ikke sker som led i ulovlig tvang.
Til § 2 Til nr. 1.
 Ved bestemmelsen skabes der som en naturlig konsekvens af bestemmelsen i  

 lovforslagets § 2, nr. 2, hjemmel til i særlige tilfælde at meddele  

 forsvareren pålæg om ikke at videregive oplysning om et vidnes navn, stilling  

 og bopæl til den tiltalte i perioden fra efterforskningens afslutning og  

 indtil retten under domsforhandlingen har taget stilling til spørgsmålet om  

 eventuel hemmeligholdelse heraf.
 I Retsplejerådets betænkning nr. 1056/1985 foreslog rådets flertal, at der  

 indførtes en sådan hjemmel til at give forsvareren pålæg om hemmeligholdelse.  

 Der henvises herom til de almindelige bemærkninger pkt. . og til betænkningen  

 side 43-44. I overensstemmelse med den gældende affattelse af bestemmelsen i  

 retsplejelovens § 835, stk. 2, tillægges kompetencen til at træffe afgørelse  

 herom anklagemyndigheden, men afgørelsen kan af forsvareren indbringes for  

 retten også under domsforhandlingens forberedelse jf. retsplejelovens § 968,  

 stk. 2.
 Forslaget indebærer, at oplysning om et vidnes identitet, bopæl og  

 opholdssted kan hemmeligholdes for sigtede/tiltalte under hele sagens forløb,  

 under efterforskningen i medfør af de gældende bestemmelser i § 745, stk. 4,  

 og § 748, stk. 6, og herefter i medfør af forslagene til ny § 835, stk. 2, og  

 § 848, stk. 3.
 Til nr. 2.
 Den foreslåede affattelse af bestemmelsen i retsplejelovens § 848 følger i  

 alt væsentligt de principper for anvendelse af anonyme vidner som  

 Retsplejerådets flertal foreslog i betænkning nr. 1056/1985. Der henvises til  

 betænkningen side 35-38 og 44-46.
 Den gældende bestemmelse i retsplejelovens § 848, stk. 3, om adgang til at  

 hemmeligholde oplysning om et vidnes bopæl for den tiltalte er imidlertid  

 indarbejdet i forslaget til et nyt stk. 2 i § 848. Endvidere er betingelsen  

 om, at hemmeligholdelsen skal være uden betydning for tiltaltes forsvar  

 affattet i overensstemmelse hermed.
Den foreslåede bestemmelse suppleres med retsplejelovens regler om  

 dørlukning.
I tilfælde, hvor retten bestemmer, at et vidnes navn, stilling og  

 bopæl ikke må oplyses for den tiltalte, og at den tiltalte skal forlade  

 retssalen under vidnets forklaring, vil det i reglen være hensigtsmæssigt, at  

 der træffes bestemmelse om dørlukning, jf. retsplejelovens § 29, for at  

 undgå, at vidnets identitet kan røbes ad denne vej.
 Endvidere foreslås som en særlig retsgaranti, at afgørelsen om  

 hemmeligholdelse af et vidnes identitet og om udelukkelse af den tiltalte fra  

 at overvære forklaringen træffes ved kendelse, og at sådan kendelse kan  

 påkæres også under domsforhandlingen eller under dennes forberedelse, jf.  

 retsplejelovens § 968, stk. 2.
 Træffes beslutningen under landsrettens behandling af en ankesag, følger  

 det af den almindelige regel i retsplejelovens § 968, stk. 3, at kære kræver  

 tilladelse fra Justitsministeriet.
Den foreslåede affattelse af § 848, stk. 5, 2. punktum er ny.
Bestemmelsen  

 skal ses på baggrund af, at der har vist sig at herske en vis retsusikkerhed  

 vedrørende spørgsmålet om, hvorvidt gengivelse af en medtiltalts forklaring  

 skal ske, før eller efter at tiltalte selv har afgivet forklaring.
Der  

 henvises herved til det under punkt 3.2.3. anførte.
Efter den foreslåede  

 bestemmelse afgør retten i tilfælde, hvor en tiltalt har måttet forlade  

 retssalen, mens et vidne eller en medtiltalt afhøres, om gengivelsen af  

 forklaringen for tiltalte skal ske før eller efter, at tiltalte selv har  

 afgivet forklaring.
I de fleste tilfælde vil det være naturligt og helt  

 ubetænkeligt at gengive forklaringen inden tiltalte selv afgiver forklaring.  

 I enkelte tilfælde, navnlig vedrørende stærkt belastede kriminelle og  

 organiserede kriminalitet - kan der imidlertid være grund til at tro, at  

 tiltalte, hvis forklaringen gengives, inden tiltalte selv afgiver forklaring,  

 vil afpasse sin forklaring efter f.eks. en medtiltalts forklaring.
Herved kan  

 retten udelukkes fra at opnå en uforbeholden forklaring af tiltalte selv.
I  

 sådanne tilfælde afgør retten efter en afvejning af på den ene side hensynet  

 til sagens oplysning og på den anden side hensynet til tiltaltes mulighed for  

 at varetage sine interesser, om gengivelsen af den tidligere afgivne  

 forklaring skal ske efter at tiltalte selv har afgivet forklaring.
 Den foreslåede bestemmelse berører som nævnt i de almindelige bemærkninger  

 ikke forsvarerens ret til at overvære vidners eller medtiltaltes forklaring  

 og stille spørgsmål til de pågældende.
Efter 2. behandling den 21. april 1992 § 1 I borgerlig straffelov, jf. lovbekendtgørelse nr. 607 af 6. september  

 1986, som ændret senest ved § 1 i lov nr. 6 af 3. januar 1992, foretages  

 følgende ændringer:
 1. Kapiteloverskriften til 14. kapitel affattes således:
»Forbrydelser mod den offentlige myndighed m.v.« 2. § 123 affattes således:
» § 123. Den, som med trussel om vold forulemper, eller som  

 med vold, ulovlig tvang efter § 260, trusler efter § 266 eller på anden måde  

 begår en strafbar handling mod en person eller dennes nærmeste i anledning af  

 personens forventede eller allerede afgivne forklaring til politiet eller i  

 retten, straffes med hæfte eller fængsel indtil 6 år, under formildende  

 omstændigheder med bøde.« § 2 Loven træder i kraft dagen efter bekendtgørelsen i Lovtidende.
§ 3 Loven gælder ikke for Færøerne, men kan ved kongelig anordning helt eller  

 delvis sættes i kraft for denne landsdel med de afvigelser, som de særlige  

 færøske forhold tilsiger.
