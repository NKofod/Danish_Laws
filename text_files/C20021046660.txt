Vejledning i medikamentel palliation i  

 terminalfasen Til landets læger 1. Indledning:
Sundhedsstyrelsen udsendte i 1999 Faglige retningslinier for den  

 palliative indsats.
Omsorg for alvorligt syge og døende.
Mange patienter med en dødelig sygdom vil gøre sig tanker  

 om, hvordan den sidste fase af deres liv vil forløbe.
Patienten skal  

 oplyses om mulighederne for lindring i den terminale periode.
Information  

 herom bør tjene det formål at dæmpe patientens frygt, og  

 der bør lægges vægt på, at man vil gøre alt,  

 hvad der er muligt for at lindre ubehagelige symptomer, såfremt  

 patienten ønsker det.
 Formålet med nærværende vejledning er at oplyse om visse  

 forhold vedrørende medikamentel palliation i terminalfasen.  

 Vejledningen er rettet til de læger og andet sundhedspersonale, der  

 varetager eller medvirker til smertebehandling hos patienter med forventet  

 kort levetid.
Det understreges, at vejledningen er et supplement til de Faglige  

 retningslinier for den palliative indsats.
Omsorg for alvorligt syge og  

 døende. (Sundhedsstyrelsen 1999, se www.sst.dk).
 På sygehusafdelinger skal der i fornødent omfang  

 udfærdiges lokale instrukser i medikamentel palliation i terminalfasen.  

 I primærsektoren bør der udarbejdes retningslinier for  

 samarbejdet imellem praktiserende læger og hjemmesygepleje  

 vedrørende den terminale patient.
 2. Lovgrundlag:
 I henhold til Lov om patienters retsstilling, § 16, stk. 3, kan en  

 læge i en situation, hvor en patient er uafvendeligt døende,  

 indgive de smertestillende, beroligende eller lignende midler, som er  

 nødvendige for at lindre patientens tilstand, selv om dette kan  

 medføre fremskyndelse af dødstidspunktet.
 Der er ikke tale om aktiv dødshjælp (eutanasi), som er  

 forbudt i Danmark.
 3. Anvendte begreber:
 Ved terminalfasen forstås den periode, hvor patientens  

 tilstand er præget af stærk fysisk svækkelse, og hvor  

 patienten må betragtes som uafvendeligt døende med forventet  

 kort levetid.
 Ved palliation forstås hér medikamentel behandling,  

 der er symptomlindrende, men ikke helbredende.
Ved palliativ sedering forstås medikamentel lindring  

 af en uafvendeligt døende patient, der er svært lidende på  

 grund af fysiske eller psykiske symptomer (smerter, åndenød  

 o.l.), der ikke har kunnet lindres på anden måde.
Behandlingen  

 kan eller vil medføre nedsat bevidsthedsniveau / søvn.
 4. Journalføring, information og samtykke:
 Ved beslutninger om palliative interventioner skal behandlingsindikation,  

 information, teknik og dosering, ændring heraf samt begrundelse herfor,  

 journalføres tillige med en løbende beskrivelse af patientens  

 tilstand.
Patienten skal så vidt muligt være informeret om de forventede  

 virkninger og bivirkninger ved behandlingen og have givet samtykke til  

 sådanne beslutninger.
Hvis patienten ikke kan informeres og give sit  

 samtykke, kan lægen handle i varetagelse af patientens interesse,  

 såfremt de øvrige kriterier er opfyldt.
En samlet fælles information kan være hensigtsmæssig, da  

 tæt dialog og samarbejde ubetinget er et grundlag for at sikre patient  

 og pårørende det bedste forløb, velvidende at  

 pårørende dog ikke har et lovgivningsmæssigt krav på  

 dette.
Der henvises til Vejledning om sundhedspersoners tavshedspligt -  

 dialog og samarbejde med patientens pårørende  

 (Sundhedsstyrelsen, 2002, se www.sst.dk).
 5. Terminalfasens symptomer:
 I terminalfasen kan ses mange symptomer, eksempelvis smerter, angst,  

 dyspnø, konfusion, kvalme, opkastninger og sekretproblemer,  

 såvel som udtalt fysisk træthed med søvntrang, ligesom  

 eksistentielle tvivlsspørgsmål er almindeligt forekommende.
 6. Palliation:
 Medikamenter:
 Opioidindgift er et hovedelement i den palliative smertebehandling, men  

 må ofte kombineres med hjælpestoffer (sedativa, antiemetika,  

 antipsykotika, anxiolytika, steroider, sekretionshæmmere m.m.).
 Administrationsformer:
Peroral eller rektal behandling fortsættes, så længe  

 dette er muligt.
Transdermal applikation (plasterbehandling) er en mulighed i  

 forbindelse med basis smertebehandling, og bør fortsættes gennem  

 hele forløbet.
Igangværende epidural/spinal smertebehandling  

 bør ligeledes fortsætte uændret gennem hele  

 forløbet i samarbejde med anæstesiafdeling, palliativ afdeling,  

 palliativt team eller smerteklinik.
Er der herudover behov for parenteral  

 medicinering i terminalfasen kan blandt andet anvendes:
 6.1. Enkeltinjektioner:
Subkutan injektion er mindre traumatisk end intramuskulær  

 injektion, men maksimal virkning kan indtræde lidt senere.
Injektion i  

 en kanyle, der ligger á demeure, er mest skånsom.
De medikamina,  

 der aktuelt anvendes i terminalfasen, kan gives subkutant.
Enkeltinjektioner  

 bør begrænses antalsmæssigt over døgnet, og ved  

 behov for hyppige enkeltinjektioner vælges kontinuerlig infusion med  

 det formål at undgå symptomgennembrud.
 Ulempen ved enkeltinjektioner er, at effekt og bivirkninger kan  

 være stærkt fluktuerende, særligt hos patienter med  

 kredsløbsinsufficiens og ødemer.
 6.2. Subkutan infusion med pumpe:
Ved denne metode opnås også konstant effekt samt til en  

 vis grad forebyggelse af symptomgennembrud.
Metoden er ligeledes lidet  

 traumatisk og lidet personalekrævende.
Den er særdeles velegnet  

 til brug i hjemmet.
 Fraset hos patienter med kredsløbsinsufficiens og ødemer  

 (se 6.1), har metoden ingen væsentlige ulemper udover behov for  

 jævnlig observation, men kan dog give plejemæssige problemer i  

 forbindelse med lejring af patienten.
 6.3. Intravenøs infusion:
Ved denne metode opnås ligeledes en konstant effekt.
Metoden  

 indebærer som hovedregel ingen fordele frem for subkutan infusion, med  

 mindre der skal indgives medicin, der kun kan gives intravenøst.
 Ulemper ved metoden er behov for hyppig observation, hvilket  

 vanskeliggør anvendelse i hjemmet samt risiko for  

 uhensigtsmæssig tilførsel af væske.
 Til patienter, der ønsker at komme hjem, bør fra starten  

 så vidt muligt vælges en administrationsform, der kan anvendes i  

 hjemmet.
Behandling i eget hjem bør foregå i et tæt samarbejde  

 imellem sygehus, patientens egen læge og områdets  

 hjemmesygeplejersker.
Patienten bør tilses af  sygeplejersker flere  

 gange dagligt, og lægen bør jævnligt tilse patienten,  

 blandt andet med henblik på eventuel dosisregulering.
De involverede  

 sundhedspersoner bør sikre éntydig kommunikation.
 I sidste del af terminalfasen må det overvejes konkret for den  

 enkelte patient, om den vanlige medicin, eller dele heraf, skal seponeres,  

 såfremt den ikke bidrager til palliationen.
 Vedrørende palliativ sedering, skal det bemærkes, at  

 kontinuerlig palliativ sedering kun meget sjældent er indiceret,  

 såfremt den øvrige palliation er vel tilrettelagt.
 Kriterierne for anvendelse af palliativ sedering er:
·  

 	at patienten er uafvendeligt døende og er svært lidende  

 på grund af fysiske eller psykiske symptomer, der ikke har kunnet  

 lindres på anden måde, ·  

 	at patientens sygdom er så fremskreden, at døden med stor  

 sikkerhed forventes inden for kort tid (timer til få døgn), ·  

 	at den nødvendige faglige ekspertise, med indsigt i patientens  

 sygdom, har været inddraget og har anset alle andre  

 behandlingsmuligheder for udtømte, og ·  

 	at patienten, så vidt det er muligt, er fuldt informeret om  

 behandlingen og dens konsekvenser.
 7. Sundhedsstyrelsens "Vejledning vedrørende kontinuerlig  

 intravenøs opioidinfusion til terminale patienter" af d. 6. december  

 1995 ophæves.
