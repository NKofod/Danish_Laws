 Antaget, at det ikke kunne anses for at være et naturligt led i en  

 automobilforhandlers virksomhed, at forhandleren i forbindelse med bilsalg,  

 uden den registreredes samtykke videregav oplysninger om stiftede rettigheder  

 til et offentligt tilgængeligt register.
Med hensyn til et register, hvis formål var at oplyse om restgæld i biler,  

 påtænktes registeret ikke oprettet som led i en abonnementsordning.
Enhver,  

 der rettede henvendelse til den registeransvarlige virksomhed, og som oplyste  

 den pågældende bils stelnummer, kunne fra registeret få oplyst navn, adresse  

 og telefonnummer på kreditor (bilforhandleren), hvorfra den pågældende kunne  

 få oplyst størrelsen af en eventuel restgæld.
Registertilsynet udtalte i den  

 anledning bl.a., at efter Registertilsynets opfattelse kunne det i henhold  

 til lov om private registre m.v. § 4, stk. 2, ikke anses for at være et  

 naturligt led i en automobilforhandlers virksomhed, at forhandleren i  

 forbindelse med bilsalg videregav oplysninger om stiftede rettigheder,  

 gældens afviklingstid m.v., herunder købers navn og adresse, til et register,  

 som ville blive offentligt tilgængeligt.
 Den enkelte bilforhandlers indberetning til registeret af de omhandlede  

 oplysninger og den registeransvarliges videregivelse af oplysninger fra det  

 påtænkte register med henblik på indhentelse af yderligere oplysninger hos  

 den pågældende bilforhandler kunne herefter kun ske med den registreredes  

 samtykke i henhold til lov om private registre m.v. § 4, stk. 2.
 Registertilsynets årsberetning 1988, se også Registertilsynets j.nr.  

 1988-123-9.
