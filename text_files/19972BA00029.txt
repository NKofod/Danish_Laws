Nr BSF 29 Folketingsbeslutning om et dansk militært bidrag til FN's fredsbevarende  

 operation i Vestsahara Fremsat af udenrigsministeren (Niels Helveg Petersen) den 15. april 1998 Vedtaget ved anden (sidste) behandling den 7. maj 1998 Folketinget giver sit samtykke til, at en dansk militær styrke stilles til  

 rådighed for FN's fredsbevarende operation i Vestsahara.
Den danske militære  

 styrke vil efter bemyndigelse fra FN's Sikkerhedsråd og i henhold til  

 FN-Pagtens kapitel VI blive udsendt for at medvirke til at understøtte  

 gennemførelsen af FN's fredsaftale fra 1988, herunder bidrage til at skabe  

 sikre rammer for afholdelsen af en folkeafstemning om områdets fremtidige  

 tilhørsforhold.
Oprindelig fremsat forslag Folketinget giver sit samtykke til, at en dansk militær styrke stilles til  

 rådighed for FN's fredsbevarende operation i Vestsahara.
Den danske militære  

 styrke vil efter bemyndigelse fra FN's Sikkerhedsråd og i henhold til  

 FN-Pagtens kapitel VI blive udsendt for at medvirke til at understøtte  

 gennemførelsen af FN's fredsaftale fra 1988, herunder bidrage til at skabe  

 sikre rammer for afholdelsen af en folkeafstemning om områdets fremtidige  

 tilhørsforhold.
Bemærkninger til forslaget I.
Da Spanien i 1976 gav afkald på Vestsahara som spansk koloni, tog  

 Marokko og Mauretanien kontrol med hver sin del af området.
I februar 1976  

 udråbte selvstændighedsbevægelsen Polisario en stat i Vestsahara og  

 påbegyndte en væbnet kamp mod Marokko og Mauretanien.
I 1979 opgav  

 Mauretanien alle sine krav på Vestsahara, og Marokko overtog kontrollen med  

 hele området.
Med FN's mellemkomst enedes Marokko og Polisario i 1988 om en  

 fredsaftale, der indebar, at områdets tilhørsforhold skulle afgøres ved en  

 folkeafstemning.
På denne baggrund udarbejdede FN's Generalsekretær i 1990 en  

 plan for gennemførelsen af fredsaftalen.
Generalsekretæren anbefalede  

 oprettelsen af en fredsbevarende styrke, MINURSO (»Mission des Nations  

 Unies pour l'organisation d'un referendum au Sahara Occidental«), til  

 bl.a. at overvåge våbenhvilen og troppetilbagetrækningen.
Våbenhvilen kom i  

 stand den 6. september 1991, hvorefter udsendelsen af MINURSO's  

 observatørkorps påbegyndtes.
Det var FN's plan på sigt at udvide MINURSO med tropper for at overvåge  

 gennemførelsen af folkeafstemningen om tilhørsforholdet.
Uenighed om bl.a.  

 registreringen af stemmeberettigede og formuleringen af selve spørgsmålet har  

 imidlertid hidtil forhindret afstemningens gennemførelse.
MINURSO omfatter i  

 dag ca. 300 mand, hvoraf ca. 200 er militære observatører, ca. 80 er civile  

 politifolk og ca. 20 er militært støttepersonel.
I løbet af 1997 lykkedes det  

 for den tidligere amerikanske udenrigsminister James Baker, som FN's  

 Generalsekretærs personlige udsending i Vestsahara, at give  

 mæglingsbestræbelserne ny fremdrift.
I februar 1998 blev den amerikanske  

 diplomat Charles Dunbar udnævnt til FN's Generalsekretærs særlige  

 repræsentant vedrørende Vestsahara.
II.
I FN's Generalsekretærs rapport til Sikkerhedsrådet af 13. november  

 1997 blev det påpeget, at processen i Vestsahara nu var så langt fremskreden,  

 at en opfyldelse af MINURSO's mandat var inden for rækkevidde.
FN's  

 Generalsekretær anbefalede derfor at udvide MINURSO til fuld styrke i henhold  

 til målene i planen fra 1990. Planen indebærer, at MINURSO's militære  

 komponent udvides til en samlet styrke på ca. 1850 mand.
Den militære styrke  

 forventes sammensat af 4 selvstændige infanterikompagnier, støttepersonel  

 bl.a. i form af logistik og ingeniørenheder samt ca. 550 militære  

 observatører.
Dertil kommer en civil politistyrke på godt 400 mand.
Den overordnede opgave for den udvidede styrke vil blive at skabe sikre  

 rammer for den planlagte folkeafstemning og muliggøre en tilbagevenden af  

 flygtninge.
I følge den af FN fremlagte plan vil dette bl.a. omfatte  

 etablering og overvågning af 5 grænsepassagesteder i frontlinjen mellem den  

 marokkanske hær og Polisario samt sikring af 5 samlingssteder for  

 befolkningsgrupperne, der skal registreres til valget.
Styrken skal herudover  

 overvåge våbenhvilen, parternes troppetilbagetrækning og udvalgte  

 våbendepoter.
Der indgår desuden særlige enheder til minerydning.
Efter  

 valget vil styrken muligvis også kunne få tildelt opgaver med henblik på  

 overvågning af troppereduktion og afvæbning som konsekvens af valgresultatet.
FN's Sikkerhedsråd vedtog den 26. januar 1998 en resolution (S/RES/1148),  

 der bemyndigede en udvidelse af MINURSO med en ingeniørenhed samt  

 administrativt personel til at støtte den kommende deployering af militære  

 styrker.
I henhold til sikkerhedsrådsresolutionen vil Sikkerhedsrådet  

 positivt overveje en anmodning fra FN's Generalsekretær om at udsende  

 hovedstyrken, såsnart dette bliver relevant.
III.
Regeringen finder, at Danmark bør bidrage til udvidelsen af FN's  

 fredsbevarende operation i Vestsahara.
Konflikten mellem Marokko og  

 selvstændighedsbevægelsen Polisario har stået på i over 20 år.
Der tegner sig  

 nu en mulighed for en varig løsning.
FN har spillet en vigtig rolle i  

 håndteringen af konflikten.
Det er vigtigt, at Danmark slutter op omkring  

 FN's indsats.
Den militære styrke skal sikre, at den civile-humanitære  

 indsats bliver effektiv, og at folkeafstemningen forløber under ordnede  

 forhold.
Et dansk bidrag vil være i forlængelse af Danmarks hidtidige  

 engagement på det fredsbevarende område.
FN har anmodet Danmark om et militært bidrag til udvidelsen af MINURSO.
På  

 denne baggrund er det regeringens hensigt at bidrage med tropper og militære  

 observatører til udvidelsen af MINURSO.
Det danske bidrag forventes sammensat  

 af en infanterideling, en sanitetsdeling samt fornøden intern logistik og  

 støttestruktur.
Derudover er det planen at bidrage med ca. 10 mand til  

 observatørstyrken.
Det samlede danske bidrag forventes at blive på ca. 110  

 mand.
Der kan desuden blive tale om udsendelse af et mindre antal personel i  

 forbindelse med deployering og tilbagetrækning.
Den militære styrke forventes sammensat af tropper fra Østrig, Holland,  

 Argentina og Uruguay og Danmark samt støtteenheder fra Pakistan.
Det er  

 planen at lade det danske bidrag indgå i et tæt operativt og logistisk  

 kompagni-samarbejde med Holland.
Det dansk-hollandske infanterikompagni  

 forventes at udgøre en samlet styrke på ca. 330 mand.
Der forventes desuden  

 etableret et multinationalt samarbejde mellem Danmark, Holland og Østrig  

 inden for udvalgte dele af de logistiske tjenesteområder.
Det  

 dansk-hollandske kompagni forventes deployeret i den nordlige del af  

 operationsområdet i Vestsahara.
I følge FN's tidsplan skulle deployeringen af de militære tropper finde  

 sted i løbet af maj-juni 1998 med en forventet indsatsperiode på ca. 8  

 måneder.
FN har dog selv bemærket, at tidsplanen baserede sig på et  

 optimistisk skøn.
Der er tegn på forsinkelse i processen, og deployering af  

 hovedstyrken ventes nu tidligst at kunne finde sted i august 1998. Det må  

 desuden forventes, at deployeringen af styrken kan trække ud i en længere  

 periode end det fremgår af tidsplanen.
Det må påregnes, at der som følge af  

 behovet for national forberedelse, opstilling og uddannelse af det danske  

 bidrag vil medgå op til 3 måneder fra beslutning til den danske styrke kan  

 indsættes i Vestsahara.
Regeringen vil holde Det Udenrigspolitiske Nævn  

 underrettet om forløbet og rådføre sig med Nævnet ved forlængelse eller  

 væsentlige ændringer i styrkens opgaver.
Der vil til den danske styrke blive anskaffet ny mundering, som er  

 tilpasset de særlige klimatiske forhold i området.
Det vil også være  

 nødvendigt at tilpasse og modificere en del af materiellet samt anskaffe  

 særligt materiel til bl.a. nedkølingsformål.
IV.
Folketinget anmodes om at meddele sit samtykke til, at en dansk  

 militær styrke stilles til rådighed for FN's fredsbevarende operation i  

 Vestsahara.
Den danske militære styrke vil efter bemyndigelse fra FN's  

 Sikkerhedsråd og i henhold til FN-Pagtens kapitel VI blive udsendt for at  

 medvirke til at understøtte gennemførelsen af FN's fredsaftale fra 1988,  

 herunder bidrage til at skabe sikre rammer for afholdelsen af en  

 folkeafstemning om områdets fremtidige tilhørsforhold.
Muligheden for at  

 anvende militære magtmidler består med henblik på at tilgodese sikkerheden  

 for personellet ved styrken samt styrkens frie bevægelighed.
Endvidere kan  

 militære magtmidler anvendes i nødssituationer, herunder i givet fald til  

 fordel for de humanitære organisationer, potentielle eller faktiske ofre for  

 forbrydelser samt i relation til beskyttelse af flygtninge.
Det lægges til  

 grund, at der er tale om en FN-operation i henhold til FN-Pagtens kapitel VI,  

 og at parternes accept af styrkens indsættelse foreligger.
Regeringen vil orientere Det Udenrigspolitiske Nævn, når Sikkerhedsrådets  

 beslutning om deployering foreligger.
Regeringen vil løbende vurdere  

 bidragets sammensætning med henblik på effektiv opgaveløsning.
Såfremt der  

 viser sig behov for væsentlige ændringer i det danske bidrag, vil regeringen  

 rådføre sig med Det Udenrigspolitiske Nævn.
Et dansk bidrag i form af udsendelse af ca. 110 mand samt materiel i en  

 periode på ca. 8 måneder forventes at indebære en merudgift for forsvaret på  

 i alt ca. 60 mio. kr., heri indregnet refusioner fra FN.
Omkostningerne  

 forventes at kunne afholdes inden for den i anmærkningerne til finansloven  

 afsatte ramme til forsvarets løsning af internationale opgaver.
Skriftlig fremsættelse (15. april 1998) Udenrigsministeren (Niels Helveg Petersen):
 Herved tillader jeg mig for det høje Ting at fremsætte:
 Forslag til folketingsbeslutning om et dansk militært bidrag til FN's  

 fredsbevarende operation i Vestsahara.
(Beslutningsforslag nr.
B 29).
Folketinget giver sit samtykke til, at en dansk militær styrke stilles til  

 rådighed for FN's fredsbevarende operation i Vestsahara.
Den danske militære  

 styrke vil efter bemyndigelse fra FN's Sikkerhedsråd og i henhold til  

 FN-Pagtens kapitel VI blive udsendt for at medvirke til at understøtte  

 gennemførelsen af FN's fredsaftale fra 1988, herunder bidrage til at skabe  

 sikre rammer for afholdelsen af en folkeafstemning om områdets fremtidige  

 tilhørsforhold.
Danmark har modtaget en anmodning fra FN om et militært bidrag til  

 udvidelsen af FN's fredsbevarende operation i Vestsahara, MINURSO.
MINURSO  

 har siden 1991 overvåget våbenhvilen mellem Marokko og  

 selvstændighedsbevægelsen Polisario, der har kæmpet om kontrollen med  

 Vestsahara.
FN planlægger at udvide MINURSO med en militær komponent på ca.  

 1850 mand samt en civil politistyrke på godt 400 mand.
Den overordnede opgave for den militære styrke vil være at skabe sikre  

 rammer for den planlagte folkeafstemning samt at muliggøre en tilbagevenden  

 af flygtninge.
Styrken skal herudover bl.a. overvåge våbenhvilen, parternes  

 troppetilbagetrækning og udvalgte våbendepoter.
Der er tale om en traditionel  

 FN-operation i henhold til FN-Pagtens kapitel VI, hvor parterne har  

 accepteret styrkens indsættelse.
Styrken vil få beføjelser til at anvende  

 magt for at tilgodese sikkerheden for personellet ved styrken samt styrkens  

 frie bevægelighed.
Regeringen finder, at det er vigtigt, at Danmark slutter op omkring FN's  

 indsats og med et militært bidrag er med til at sikre, at den vigtige  

 civile-humanitære opgave i Vestsahara løftes.
Konflikten mellem Marokko og  

 Polisario har stået på i over 20 år.
Med den planlagte folkeafstemning tegner  

 der sig nu en mulighed for en varig løsning.
Østrig, Holland, Argentina, Uruguay og Danmark forventes at stille tropper  

 til rådighed.
Pakistan leverer støtteenheder.
Det er regeringens hensigt at  

 bidrage med ca. 110 mand, bestående af en infanterideling, en sanitetsdeling,  

 fornødent støttepersonel samt ca. 10 militære observatører.
Der kan desuden  

 blive tale om udsendelse af et mindre antal ekstra personel i forbindelse med  

 deployering og tilbagetrækning.
Det er planen at lade det danske bidrag indgå i et kompagnisamarbejde med  

 Holland og at etablere et fælles logistisk samarbejde med Østrig, der også  

 stiller et infanterikompagni.
Der vil til den danske styrke blive anskaffet  

 ny mundering, som er tilpasset de særlige klimatiske forhold i området.
Det  

 vil også være nødvendigt at tilpasse og modificere en del af materiellet samt  

 at anskaffe særligt materiel til bl.a. nedkølingsformål.
 Idet jeg i øvrigt henviser til bemærkningerne til beslutningsforslaget,  

 skal jeg anbefale forslaget til Folketingets velvillige behandling.
