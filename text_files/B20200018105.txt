Bekendtgørelse om forberedelse til og etablering af ladestandere i forbindelse med bygninger (ladestanderbekendtgørelsen)1) I medfør af § 4 D og § 30, stk. 2, i byggeloven, jf. lovbekendtgørelse nr. 1178 af 23. september 2016, som ændret ved lov nr. 1590 af 27. december 2019, fastsættes efter bemyndigelse:
Anvendelsesområde § 1. Denne bekendtgørelse fastsætter bestemmelser om etablering af ladestandere til elektriske køretøjer og forberedelse til etablering af ladestandere til elektriske køretøjer.
Bekendtgørelsen gælder alene for:
 1) Bestående bygninger, der ikke er beboelsesbygninger, med mere end 20 parkeringspladser.
 2) Større ombygning af bygninger med mere end 10 parkeringspladser.
 3) Nybyggeri med mere end 10 parkeringspladser.
Definitioner § 2. I denne bekendtgørelse forstås ved:
 1) Parkeringsplads: Et areal, der er beregnet til og hovedsageligt anvendes til parkering af et motoriseret køretøj.
 2) Ladestander: En grænseflade, der er i stand til at oplade mindst ét elektrisk køretøj ad gangen eller udskifte et batteri til mindst ét elektrisk køretøj ad gangen.
 3) Forberedelse til etablering af ladestander: Trækning af tomrør eller kabelbakker til senere fremføring af kabler til ladestandere.
 4) Større ombygning: Byggearbejder, hvor omkostninger til etablering af ladestandere og forberedelse til ladestandere er under 7 pct. af de samlede ombygningsomkostninger, og hvor der efter ombygningen er mere end 10 parkeringspladser, og hvor ombygningen omfatter:
a) den elektriske infrastruktur i bygningen og/eller selve parkeringsanlægget, når parkeringsanlægget er beliggende inde i bygningen, eller b) den elektriske infrastruktur på parkeringsanlægget og/eller selve parkeringspladsen, når parkeringsanlægget er beliggende i tilknytning til bygningen.
 5) Elektrisk køretøj: Et motorkøretøj, der er udstyret med et drivaggregat, der indeholder mindst én elektrisk maskine som energiomformer med et elektrisk genopladeligt energilagringssystem, der kan genoplades eksternt.
6) Små og mellemstore virksomheder (SMVer): Virksomheder, som beskæftiger under 250 personer, og som har en årlig omsætning på ikke over 50 mio.
EUR eller en årlig samlet balance på ikke over 43 mio.
EUR.
Krav Bestående bygninger § 3. Bestående bygninger med mere end 20 parkeringspladser, der ikke er beboelsesbygninger, skal have etableret mindst 1 ladestander i tilknytning til parkeringsanlægget senest den 1. januar 2025.
 Stk. 2. Bygninger ejet og benyttet af små og mellemstore virksomheder er undtaget fra stk. 1.
Større ombygninger § 4. Beboelsesbygninger med mere end 10 parkeringspladser, der gennemgår en større ombygning, skal forberede alle ombyggede parkeringspladser til ladestandere.
 Stk.  2. Bygninger med mere end 10 parkeringspladser, der ikke er beboelsesbygninger, som gennemgår en større ombygning, skal etablere mindst 1 ladestander i tilknytning til parkeringspladsanlægget og forberede mindst hver femte ombyggede parkeringsplads til ladestandere.
Nybyggeri § 5. Beboelsesbygninger med mere end 10 parkeringspladser skal forberede alle parkeringspladser til ladestandere.
 Stk. 2. Bygninger med mere end 10 parkeringspladser, der ikke er beboelsesbygninger, skal etablere mindst 1 ladestander i tilknytning til parkeringspladsanlægget og forberede mindst hver femte parkeringsplads til ladestandere.
Teknik § 6. Ladestandere, som etableres i henhold til denne bekendtgørelse, skal leve op til kravene for type 2-stikforbindelser i DS/EN 62196-2 Stikpropper, stikkontakter, ladestik og ladeindtag til elkøretøjer  Konduktiv opladning af elkøretøjer  Del 2: Dimensionskrav angående kompatibilitet og ombyttelighed for a.c. -materiel med stikben og kontaktbøsninger.
 Stk. 2.  Som alternativ til stk. 1 kan anvendes højeffektladestandere baseret på jævnstrøm med stikforbindelser til det kombinerede opladningssystem »Combo 2« som beskrevet i standarden EN 62196-3 Stikpropper, stikkontakter, ladestik og ladeindtag til elektriske køretøjer  Del 3: Dimensionskrav til kompatibilitet og ombyttelighed for stikforbindelser med stikben og kontaktbøsninger til d.c. og a.c. /d.c.
Ansøgning om byggetilladelse og dispensation § 7. Ansøgning om byggetilladelse og dispensation skal ske i henhold til bygningsreglementet.
Straf § 8. Overtrædelse af bestemmelser fastsat i denne bekendtgørelse straffes med bøde.
 Stk. 2.  Der kan pålægges selskaber mv. (juridiske personer) strafansvar efter reglerne i straffelovens kapitel 5.
Ikrafttræden § 9. Bekendtgørelsen træder i kraft den 10. marts 2020.
Trafik-, Bygge- og Boligstyrelsen, den 5. marts 2020 Carsten Falk Hansen / Rikke Kure Wendel 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2018/844/EU af 30. maj 2018 om ændring af direktiv 2010/31/EU om bygningers energimæssige ydeevne og direktiv 2012/27/EU om energieffektivitet, EU-Tidende 2018, nr.
L 156, side 75-91.
