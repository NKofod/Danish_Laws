Skriftlig fremsættelse (28. april 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til Lov om ændring af lov om en rejsegarantifond (Lovforslag nr.
L 181) Den 26. marts 2020 vedtog et enigt Folketing at udvide Rejsegarantifondens dækningsområde i ekstraordinære situationer.
Formålet med loven var, at den rejsende kan få beløb, der er betalt til rejseudbyderen for pakkerejsen godtgjort, hvis rejsen er annulleret eller afbestilt som følge af ekstraordinære situationer.
Samtidig blev der stillet en statsgaranti på 1,5 mia. kr. til Rejsegarantifonden til brug for disse godtgørelser og evt. konkurser.
Tilbagebetalingen bæres af branchen kollektivt ved et formueopbyggende bidrag fastsat som en procentdel af de enkelte rejseudbyderes omsætning.
Det udvidede dækningsområde gælder for rejser som skulle være påbegyndt frem til og med den 13. april 2020.
På baggrund af erfaringerne med den eksisterende ordning, ønsker regeringen fremadrettet at justere modellen for branchens tilbagebetaling af godtgørelser og refusioner udbetalt efter lovens § 7 a, stk. 1 og 2. Det sker bl.a. på baggrund af dialog med branchen, som har ønsket en højere grad af individuel hæftelse.
Formålet med lovforslaget er således at indføre en kombination af individuel og kollektiv hæftelse (en såkaldt hybridmodel) for dermed at have en ny incitamentsstruktur, fortsat afbøde konkurser i rejsebranchen og sikre at forbrugerne får godtgjort deres aflyste rejser.
Forslaget indebærer, at den enkelte rejseudbyder alene hæfter for to tredjedele af det beløb, som selskabet har trukket på garantien, mens den sidste tredjedel bæres af branchen kollektivt.
Det er hensigten, at en ny dækningsperiode for Rejsegarantifonden fastsættes via en bekendtgørelse, således at den følger Udenrigsministeriets rejsevejledning fra den 14. april til og med den 10. maj 2020. Tilbagebetalinger for denne periode vil således ske efter de nye regler, mens refusioner og godtgørelser efter § 7 a, stk. 1 og 2, for den indeværende periode vil afdrages efter de nugældende regler.
Det vurderes, at tilbagebetalinger fortsat kan rummes inden for den afsatte statsgaranti på 1,5 mia.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
