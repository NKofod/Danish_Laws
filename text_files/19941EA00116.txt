Nr BRB 116 Beretning over Forslag til folketingsbeslutning om indførelse af et  

 statskontrolleret økologisk tøjmærke   

 Nr B 116 1994-95, 1. samling Afgivet af Miljø- og Planlægningsudvalget Afgivet: 19590927 Udvalget har behandlet beslutningsforslaget i nogle møder.
 Miljø- og energiministeren har over for udvalget tilkendegivet, at  

 beslutningsforslaget peger på nogle væsentlige problemstillinger, og at  

 ministeren er helt enig i de synspunkter, der angives som begrundelse for  

 forslaget.
 Den stigende bevidsthed om miljøproblemer blandt forbrugere har ganske  

 rigtigt medført en øget efterspørgsel efter miljøvenlige og økologiske varer.
 Dette gælder ikke kun fødevarer, men også inden for området tekstiler,  

 hvilket producenterne inden for tøjbranchen udnytter til at give varerne  

 forskellige grønne mærkater, der imidlertid ofte er mere vild- end  

 vejledende.
 Ministeren er derfor indstillet på at gennemføre en uvildig undersøgelse  

 af alle disse eksisterende ordninger inden for tekstilbranchen, således som  

 beslutningsforslaget opfordrer til.
 Ministeren har endvidere over for udvalget oplyst, at Danmark ved  

 Miljøstyrelsen har formandskabet i den arbejdsgruppe, der skal foreslå  

 kriterier for EU-miljømærkning af tekstiler, og Miljøstyrelsen har netop  

 oversendt sit forslag til Kommissionen.
Heri indgår de fleste af de forhold, som omtales i begrundelsen for  

 beslutningsforslaget.
Der stilles således krav til dyrkning og fremstilling  

 af fibre, til spinding og vævning eller strikning samt til farvning og  

 efterbehandling.
Konkret indeholder forslaget et forbud mod anvendelse af en række  

 problematiske biocider, som normalt anvendes under dyrkning og transport af  

 bomuld.
Det indeholder et forbud mod anvendelsen af tungmetaller i  

 farvningsprocessen dog med en enkelt undtagelse af kobber til trykprocesser.  

 Det indeholder et forbud mod brugen af ozonlagsnedbrydende stoffer og mod  

 brugen af en række hjælpekemikalier i farve- og efterbehandlingsprocessen, og  

 der er restriktioner med hensyn til at anvende formaldehydafgivende  

 kemikalier og brug af flammehæmmere.
 Arbejdsmiljøet er tilgodeset bl.a. med kriterier for støvkoncentrationer i  

 luften.
Endelig indebærer forslaget, at vand- og energiforbruget skal registreres  

 for de enkelte delprocesser, således at der vil være et grundlag for senere  

 at reducere anvendelsen af disse ressourcer.
Kriterierne skal revideres  

 løbende.
Ministeren har oplyst, at Dansk Beklædnings- og Textilarbejderforbund har  

 bistået Miljøstyrelsen i arbejdet, og at forbundet er tilfreds med  

 resultatet.
Branchen har været involveret via den europæiske  

 brancheorganisation.
 Miljø- og energiministeren har endelig oplyst, at han nu vil anmode  

 Miljøstyrelsen om at gennemføre den foreslåede undersøgelse og fortsætte  

 arbejdet med at etablere en EU-mærkningsordning med udgangspunkt i de danske  

 synspunkter, som er indeholdt i det ovenfor beskrevne forslag.
 Herefter bemærker et flertal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget),  

 at flertallet er tilfreds med miljø- og energiministerens tilkendegivelser.
Flertallet er glad for, at ministeren vil iværksætte en undersøgelse af  

 grønne mærkater på tøj- og tekstilområdet.
En sådan undersøgelse vil i sig  

 selv medvirke til at begrænse vildledende markedsføring, og den vil danne  

 baggrund for eventuelle yderligere initiativer.
 Flertallet ønsker endvidere at fremskynde arbejdet med at skabe baggrund  

 for at stille krav om en egentlig økologisk produktion af bomuld m.v., hvor  

 også hensynet til arbejdsmiljøet i produktionsleddet inddrages - en  

 produktion uden brug af pesticider m.v. - som kriterium i den kommende  

 mærkningsordning.
 Et flertal inden for flertallet (Socialdemokratiets, Socialistisk  

 Folkepartis og Det Radikale Venstres medlemmer af udvalget) er tilfreds med  

 det danske udspil til kriterier for EU's miljømærkning af tekstiler og lægger  

 afgørende vægt på, at de indeholdte krav ikke svækkes undervejs i arbejdet  

 med den endelige udformning af mærket.
