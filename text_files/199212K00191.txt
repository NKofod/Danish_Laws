Nr LSF 191 Forslag til Lov om ændring af ligningsloven (Omlægning af kontantlån) Fremsat af Pernille Sams (KF) Engell (KF) Kirkegaard (KF) Aagaard (KF) den 23. februar 1993 § 1 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 1223 af 17. december 1992,  

 foretages følgende ændringer:
 1. § 5, stk. 1, 1. pkt., affattes således:
»Renteudgifter vedrørende gæld fradrages ved opgørelsen af den  

 skattepligtige indkomst i det indkomstår, hvori renten forfalder til  

 betaling, jf. dog stk. 2, 3, 6, 7, 8 og 9.« 2. I § 5 indsættes efter stk. 8 som nyt stykke:
»Stk. 9. Når kontantlån ydet af et realkreditinstitut  

 indfries ved optagelse af et nyt realkreditlån, der er ydet som  

 obligationslån, bevares fradragsretten for den del af låntagerrenten, der i  

 realkreditinstituttet på indfrielsestidspunktet opgøres som saldoen på  

 amortisationskontoen tilknyttet det indfriede kontantlån.  

 Amortisationskontoens saldo på indfrielsestidspunktet kan af låntager  

 fradrages med lige store dele pr. år fordelt over restløbetiden på det  

 indfriede kontantlån.
Fradragsretten forudsætter, at låntager på  

 indfrielsestidspunktet har tinglyst adkomst til ejendommen, hvori der er  

 tinglyst pant som sikkerhed for kontantlånet.« § 2 Loven træder i kraft dagen efter bekendtgørelsen i Lovtidende og har  

 virkning fra og med indkomståret 1993.
Bemærkninger til lovforslaget Et kontantlån blev finansieret ved udstedelse af obligationer.
Ved salg af  

 obligationerne realiseredes et kurstab, når den pålydende rente på  

 obligationerne ikke svarede til markedsrenten.
I modsætning til et  

 obligationslån, hvor låntager får et ikkefradragsberettiget kurstab, hvis den  

 pålydende rente ikke svarer til markedsrenten, blev kurstabet ved kontantlån  

 indregnet i rentebetalingen på lånet, hvorved låntagers  

 ikkefradragsberettigede kurstab omdannedes til en fradragsberettiget  

 renteudgift.
Til lånet knytter sig en kontanthovedstol og en obligationshovedstol, der  

 begge nedskrives i takt med forfald af lånets ydelser.
Forskellen mellem  

 kontanthovedstol og obligationshovedstol er udtryk for kurstabet og benævnes  

 amortisationskonto.
Populært udtrykt kan man beskrive amortisationskontoen  

 som værende den »overrente« i forhold til obligationsrenten, der er  

 opstået ved, at kurstabet ved lånets etablering er konverteret til  

 fradragsberettiget »lånerente«.
Amortisationskontoen knytter sig  

 alene til realkreditlån, der er ydet som kontantlån.
Amortisationskontoens  

 saldo kan af långivende realkreditinstitut gøres op på et hvilket som helst  

 tidspunkt i låneforløbet.
Efter lovforslaget bevarer låntager ved indfrielse af kontantlån retten  

 til at fradrage amortisationskontoens saldo på indfrielsestidspunktet, idet  

 saldoen kan fradrages med lige store dele fordelt over det indfriede  

 kontantlåns restløbetid.
Det er en betingelse, at kontantlånet indfries ved  

 optagelse af et nyt realkreditlån.
Det er derimod ikke en betingelse, at  

 lånet optages i samme institut, som oprindeligt har ydet kontantlånet (jf.  

 princippet i stempelafgiftsloven, hvorefter stempelfritagelse ved ombytning  

 af lån ikke berøres af kreditorskifte). Det er ligeledes uden betydning, at  

 det nye låns hovedstol overstiger restgælden på kontantlånet, eller at det  

 nye låns løbetid overstiger restløbetiden på kontantlånet.
Dette er en logisk  

 konsekvens af, at der er givet adgang til fri tillægsbelåning ved den seneste  

 ændring af realkreditloven.
Beskatningsprovenuet ved overførsel af amortisationskontoen til et nyt lån  

 vil være uændret i forhold til situationen, hvor kontantlånet indestår i  

 ejendommen til udløb.
For staten er lovforslaget således provenuneutralt.
