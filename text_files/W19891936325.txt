 Om kontanthjælp til beboer på beskyttet pensionat, jf.
 bistandslovens § 111 om institutioner beregnet til midlertidigt  

 ophold.
 REDEGØRELSE FOR SAGEN:
A, der boede på et beskyttet pensionat, søgte under en  

 arbejdsløshedsperiode i februar-marts 1988 om kontanthjælp.
Kommunen udmålte  

 hjælp med grundydelse minus 43 kr. pr. dag på grund af fri kost, men afslog  

 at yde særskilt hjælp til beklædning og faglige kontingenter, hvilket blev  

 anket til amtsankenævnet.
 AFGØRELSEN, DER KLAGES OVER:
Ifølge amtsankenævnets afgørelse var A ikke berettiget til kontanthjælp  

 efter bistandslovens § 37 eller § 46 under opholdet på det beskyttede  

 pensionat.
Amtsankenævnet lagde til grund, at A under ophold på pensionatet,  

 udover kost og logi, var berettiget til fra institutionen at modtage et beløb  

 til personlige fornødenheder.
Det var amtsankenævnets opfattelse, at bistandslovens § 111 og Socialministeriets cirkulære af 17. december 1986 alene vedrører spørgsmålet om klienters betaling for ophold i beskyttet pensionat.
 KLAGEN TIL ANKESTYRELSEN:
 Sagen blev anket af amtskommunens social- og sundhedsforvaltning, som  

 gjorde gældende, at amtsankenævnets afgørelse ville påvirke institutionernes  

 drift, da der ikke var budgetmæssigt grundlag for at afholde en udgift i form  

 af lommepenge til de beboere, der ikke havde indtægt.
Det forelå endvidere oplyst, at Socialministeriet den 14. juli 1988  

 vejledende havde udtalt, at på institutioner, der er beregnet til  

 midlertidige ophold, skal beboere, der har indtægter - hvortil ikke medregnes  

 kontanthjælpsydelse efter bistandslovens § 37 og § 42 - betale en fast takst  

 for opholdet, som omfatter logi og eventuel kost.
Har beboeren derimod ikke  

 indtægter er opholdet gratis og opholdsudgifter afholdes over institutionens  

 drift.
Udgifter til underhold i øvrigt betales af kommunen efter  

 bistandslovens almindelige kontanthjælpsregler.
Socialministeriet havde  

 videre udtalt, at det således ikke påhvilede institutionen at yde beboere  

 uden indtægter lommepenge m.v. under opholdet.
 LOVGRUNDLAG:
 Bistandslovens § 37 og §§ 105-111.
 Socialministeriets cirkulære af 17. december 1986 om bistandslovens  

 bestemmelser om institutioner under amtskommunerne pkt. 96 og pkt. 97.
 Antaget til principiel behandling:
 Sagen blev antaget til principiel behandling på grund af uenighed mellem  

 amtsankenævnet og Socialministeriet om fortolkning af de nævnte bestemmelser.
 ANKESTYRELSENS AFGØRELSE:
 Ankestyrelsen tog udgangspunkt i, at det beskyttede pensionat drives i  

 medfør af reglerne i bistandslovens §§ 105-111. Som følge heraf forudsatte  

 Ankestyrelsen, at udgifter til kost og logi til beboere uden indtægter, blev  

 afholdt over institutionens driftsregnskab med refusion efter bistandslovens  

 § 135, stk. 1.
 Da der var tale om en institution, der var beregnet til midlertidigt  

 ophold, jf. bistandslovens § 111, forudsatte Ankestyrelsen endvidere, at det  

 ikke påhvilede institutionen at yde beboere uden indtægt lommepenge under  

 opholdet.
 Ankestyrelsen fandt herefter, at hjælp til A's underhold i øvrigt burde  

 ydes af det sociale udvalg i henhold til bistandslovens bestemmelser.
 Ankestyrelsen ændrede således den af amtsankenævnet trufne afgørelse.
 Ankestyrelsen tog ikke stilling til den konkrete udmåling af kontanthjælp.
