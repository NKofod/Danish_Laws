Nr LSF 236 Forslag til Lov om ændring af lov om elforsyning (Begrænset adgang til  

 import og eksport af elektricitet) Fremsat af Bent Hindrup Andersen (EL) Jette Gottlieb (EL) den 12. april 1996 § 1 I lov nr. 54 af 25. februar 1976 om elforsyning, som senest ændret ved lov  

 nr. 1088 af 20. december 1995, foretages følgende ændring:
 1. I § 1 indsættes efter stk. 5 som nyt stykke:
»Stk. 6. Miljø- og energiministeren kan bestemme, at kun  

 nærmere angivne elforsyningsvirksomheder kan ind- og udføre  

 elektricitet.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Anledningen til dette lovforslag fra Enhedslisten er, at Konkurrencerådet  

 har krævet, at andre end Elkraft og Elsam skal kunne importere strøm til  

 danske forbrugere.
 Forslaget skal samtidig hindre, at regeringen gennemfører det indre  

 energimarked i en »dansk« udgave, inden dette pålægges os af EU.
Enhedslisten er helt enig med regeringen i, at en liberalisering af  

 energimarkedet i EU absolut ikke er gavnligt for den danske energipolitik,  

 hvor vi på europæisk plan er længst fremme med omlægningen af  

 energiproduktionen til vedvarende energi.
En liberalisering vil give store  

 enkeltforbrugere og grupper af forbrugere uhindret adgang til at tilsidesætte  

 en miljørigtig energipolitik og hermed skubbe Folketinget ud på sidelinjen,  

 således som vi ser det på en række andre områder, hvor EU helt har overtaget  

 roret.
I EU er man langtfra færdige med forhandlingerne om det indre  

 energimarked, som forhåbentlig slet ikke bliver til noget.
Regeringen har  

 lagt op til, at Danmark vil stå sig bedst ved nu at gennemføre en  

 »dansk« udgave af det indre energimarked og i den forbindelse sætte  

 begrænsninger for, hvem der får adgang til at handle internationalt med  

 strøm.
En sådan præ-EU-implementering anser Enhedslisten som en helt forkert  

 strategi.
For det første er det helt uklart, hvad resultatet af de løbende  

 forhandlinger i EU resulterer i, for det andet er der ingen garanti for, at  

 Danmark ikke igen må ændre på »den danske« elliberaliseringsmodel,  

 såfremt forhandlingerne i EU ender med, at direktivet for det indre marked  

 for elektricitet vedtages.
Der er således intet vundet ved at kaste Danmark  

 ud i et indre energimarked, før vi tvinges hertil, snarere tværtimod.
Bemærkninger til lovforslagets enkelte bestemmelser Til § 1 Bestemmelsen giver miljø- og energiministeren ret til at bestemme, at kun  

 nærmere angivne elforsyningsvirksomheder må importere og eksportere  

 elektricitet.
Formålet med forslaget er at forhindre, at alle elforsyningsvirksomheder,  

 virksomheder eller private i Danmark frit kan importere og eksportere  

 elektricitet.
Hensigten er, at det kun er Elsam og Elkraft, der får ret til  

 at importere og eksportere elektricitet.
Hidtil har det alene været Elsam og Elkraft, der har importeret og  

 eksporteret elektricitet, fortrinsvis fra Norge, Sverige og Tyskland.
Det har  

 betydet, at der har været en central styring af elforsyningen i Danmark.  

 Samtidig har de to elforsyningsvirksomheder været garanter for  

 forsyningssikkerheden samt for, at prispolitikken i de enkelte egne af landet  

 har været solidarisk i overensstemmelse med den af Folketinget vedtagne  

 energipolitik.
 Endvidere har Elsam og Elkraft været forpligtiget til at aftage den  

 miljøvenlige strøm produceret på anlæg, der anvender vedvarende energi.
Såfremt importen og eksporten gives fri, vil den besluttede energipolitik,  

 de hidtidige strukturer og dermed garantierne på elforsyningsområdet være  

 svær at opretholde.
Store forbrugere og særlige grupper af forbrugere kan  

 føle sig fristede til at gå direkte til de udenlandske producenter, hvor de  

 kan opnå fordelagtige priser.
De sætter sig herved uden for den kollektive  

 forsyning og den af Folketinget besluttede energipolitik for danske  

 elforbrugere.
