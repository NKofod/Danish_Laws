1. I 1979 gennemførtes ved lov nr. 229 af 6. juni en  

 række ændringer af arbejdsløshedsloven, bl.a. med det formål at begrænse  

 utilsigtet anvendelse af arbejdsløshedsdagpenge.
Arbejdsministeren bebudede  

 samtidig, at der ville blive gennemført administrative foranstaltninger med  

 samme formål.
Arbejdsdirektoratet har på denne baggrund udsendt bekendtgørelse nr. 297  

 af 20. juni 1980 om frigørelsesattester i forbindelse med udbetaling af  

 arbejdsløshedsdagpenge.
Bekendtgørelsen vedlægges som bilag.
 Det fremgår af bekendtgørelsens § 1, at fuldtidsarbejdsløshedsforsikrede,  

 der har deltidsarbejde i et ansættelsesforhold, hvor arbejdsgiveren har krav  

 på et opsigelsesvarsel, fremtidigt kun kan oppebære supplerende dagpenge,  

 hvis der foreligger en frigørelsesattest fra arbejdsgiveren.
 En frigørelsesattest er en af arbejdsgiveren udstedt erklæring om, at  

 arbejdsgiveren giver afkald på den ansattes opsigelsesvarsel i den situation,  

 hvor den ansatte kan få andet arbejde med længere arbejdstid.
 Frigørelsesattesten har således den virkning, at den ansatte kan afbryde  

 ansættelsesforholdet uden varsel og dermed være i stand til straks at  

 overtage det andet arbejde.
 Ved nyansættelser med deltidsbeskæftigelse må spørgsmålet om, hvorvidt  

 frigørelsesattest skal udstedes, afklares i forbindelse med  

 ansættelsesforholdets indgåelse.
 For allerede ansatte er der i bekendtgøreisens § 4, stk. 2, givet en  

 særlig overgangsregel, hvortil henvises.
 Udstedte frigørelsesattester kan tilbagekaldes med et varsel svarende til  

 det i ansættelsesforholdet gældende opsigelsesvarsel.
 2. For deltidsbeskæftigede præster i folkekirken  

 træffes afgørelse af, om frigørelsesattest skal udstedes, af  

 kirkeministeriet.
 Frigørelsesattest udstedes ligeledes af kirkeministeriet for  

 deltidsbeskæftigede (kvotalønnede) kirketjenere, kordegne og organister, der  

 er ansat som tjenestemænd eller på tjenestemandslignende vilkår.
 Anmodninger, som fremsættes over for menighedsråd om frigørelsesattest for  

 ansatte under disse stillingsgrupper, må derfor af menighedsrådet hurtigst  

 muligt indsendes til ministeriet.
 I andre tilfælde træffes afgørelse af, om frigørelsesattest skal udstedes,  

 af menighedsrådet, der ligeledes udfærdiger denne.
 3. Ved udstedelse af frigørelsesattest tages overfor  

 den ansatte i alle tilfælde (jfr. dog nedenfor) forbehold om  

 frigørelsesattestens tilbagekaldelse.
 Det tilkendegives endvidere den ansatte, at frigørelsesattesten udstedes  

 med den forudsætning, at den ansatte er villig til at påtage sig yderligere,  

 passende arbejdsopgaver i eller uden for sognet (pastoratet), hvormed  

 beskæftigelsesgraden kan forøges og dermed de supplerende dagpenge  

 nedbringes.
 Er der tale om egentlig bibeskæftigelse (kirkesanger- og  

 landsbyorganisttjeneste, begrænsede medhjælpsforhold for landsbygravere m.v.)  

 udstedes frigørelsesattest uden forbehold.
 4. Ministeriet vil i forbindelse med udstedelse af  

 frigørelsesattest for deltidsbeskæftigede præster, kirketjenere, kordegne og  

 organister foretage en undersøgelse af mulighederne for en forøgelse af  

 beskæftigelsesgraden for den ansatte.
Man skal henstille, at menighedsrådene i de tilfælde, hvor  

 frigørelsesattest udstedes af rådene, har opmærksomheden henledt på  

 mulighederne for gennem henlæggelse af yderligere opgaver til den ansatte at  

 forøge dennes beskæftigelsesgrad.
Dette vil f.eks. kunne ske ved etablering  

 af faste vikarforpligtelser, sammenlægning af tjeneste ved flere kirker  

 (kirkegårde) m.v.
 Man skal tillige henstille til provstiudvalgene om efter anmodning fra  

 menighedsråd at ville bistå ved gennemførelsen af sådanne foranstaltninger.
 5. Nærværende cirkulære bedes bekendtgjort for  

 provstiudvalg og menighedsråd.
 Kirkeministeriet, den 7. januar 1981.
 P.M.V.
