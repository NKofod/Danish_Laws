Opfølgning til 2016-41. Manglende hjemmel til at flytte et barn med fysisk magt fra ét anbringelsessted til et andet I december 2018 oplyste (nu) Børne- og Socialministeriet, at der var indgået en politisk aftale om ændring af servicelovens regler om fuldbyrdelse af afgørelser. Ændringen skulle medføre, at kommunerne fremover fik adgang til at kunne gennemtvinge, at et barn flyttes fra et anbringelsessted til et andet, når det i helt særlige tilfælde er nødvendigt af hensyn til barnets eller den unges bedste.
 Ministeriet oplyste endvidere, at lovforslaget forventedes fremsat i oktober 2019 med ikrafttræden 1. januar 2020. Ombudsmanden meddelte herefter ministeriet, at han på det foreliggende grundlag ikke foretog sig yderligere i sagen.
