 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Folketinget har vedtaget og Vi ved  

 Vort samtykke stadfæstet følgende lov:
§ 1 Ministeren for offentlige arbejder bemyndiges til at begrænse gennemførelsen af det i § 1 i lov nr. 191 af 17. april 1941  

 omhandlede anlæg af en motorvej fra Rødby Havn til Storstrømsbroen til  

 strækningen fra motorvejens skæring med hovedvej nr. 7 vest for Maribo til et  

 punkt ca. 1 km vest for Majbølle, hvor motorvejen sættes i forbindelse med  

 landevejen Sakskøbing-Guldborg, dog at strækningen fra Rødby Havn til det  

 ovennævnte punkt vest for Maribo ligeledes bringes til udførelse, såfremt  

 dette skønnes påkrævet af hensyn til en trafikforbindelse over Rødby Havn til  

 Tyskland, at begrænse gennemførelsen af de i § 1 i lov nr. 168 af 11. april 1942  

 omhandlede anlæg af en motorvej vest om København samt udbygning af  

 Hørsholmvejen som motorvej til strækningen fra vejgaflen ved Brønsholm til  

 Kagsaa nord for Herlev, hvor motorvejen sættes i forbindelse med landevejen  

 over Herlev og Glostrup til landevejen København-Køge, samt til at foretage sådanne forandringer i de allerede bestemte eller udførte  

 motorvejsanlæg tillige med forlægninger og ændringer i det bestående vejnet,  

 som er nødvendige for en hensigtmæssig gennemførelse af de i henhold til  

 foranstående planer, herunder bl.a. udbygning af en vej fra Kagsaa til  

 Buddinge torv og tilvejebringelse af de fornødne tilslutningsanlæg mellem  

 motorvejene og Lyngbyvejen m.fl. veje nord for Vangede.
§ 2 Når de i § 1 omhandlede vejanlæg er udbygget, overtages de af vedkommende  

 amtsråd til bestyrelse efter de for landeveje gældende regler, idet  

 motorvejenes karakter som sådanne bevares, alt i henhold til en mellem  

 ministeren for offentlige arbejder og vedkommende amtsråd derom afsluttet  

 overenskomst.
Forsåvidt angår den i Rødby købstadkommune beliggende  

 strækning, kan der om fornødent afsluttes overenskomst med Rødby byråd om  

 dettes overtagelse af denne strækning.
Stianlæggene på strækningen fra  

 hovedvej nr. 3 til Ravnsnæsvejen ved Isterød overtages af Birkerød kommune.
 Det har sit forblivende ved de i § 3, stk. 1, i lov nr. 168 af 11. april  

 1942 fastsatte bestemmelser om tilskud til Hørsholmvejen, dog at  

 Frederiksborg amtskommunes bidrag bortfalder.
§ 3 De i medfør af § 2 i lov nr. 191 af 17. april 1941 og § 2 i lov nr. 168 af  

 11. april 1942 erhvervede arealer, der ikke indgår i de i nærværende lovs § 1  

 omhandlede motorvejsanlæg med tilhørende tilslutningsanlæg m.v., forbliver  

 statens ejendom.
Ministeren for offentlige arbejder bemyndiges til, når  

 opkrævningen af de i nedenstående § 4 omhandlede afgifter er bortfaldet,  

 forlods af motorafgifterne at afholde de med vedligeholdelsen af nævnte  

 arealer forbundne udgifter.
På arealer, der måtte være udlejet eller på anden  

 måde udnyttet til indtægtsgivende formål for staten, finder efter nærværende  

 lovs ikrafttræden bestemmelserne i § 6, stk. 1, i lov nr. 191 af 17. april  

 1941 og § 6, stk. 1, i lov nr. 168 af 11. april 1942 ikke anvendelse.  

 Forsåvidt angår tiden forud for lovens ikrafttræden, bemyndiges ministeren  

 for offentlige arbejder til med vedkommende kommunalbestyrelse at træffe  

 aftale om erlæggelse af en sum til erstatning for afsavn af ejendomsskatter.  

 Sådanne erstatningsbeløb afholdes om anlægsudgift ved de pågældende  

 motorvejsanlæg.
§ 4 Når der gennem de i § 4 i lov nr. 191 af 17. april 1941 og § 6 i lov nr.  

 115 af 8. april 1932, jfr. § 4 i lov nr. 105 af 30. marts 1935, omhandlede  

 afgifter af henholdsvis 1 øre og 1 øre pr. liter benzin, som indføres til  

 eller fremstilles her i landet, efter ministeren for offentlige arbejders  

 skøn er tilvejebragt de fornødne beløb til gennemførelse af de i henhold til  

 nærværende lovs § 1 bestemte anlæg, bortfalder afgifterne ved udgangen af et  

 kvartal, for sidstnævnte afgifts vedkommende dog kun, forsåvidt der allerede  

 måtte være tilvejebragt tilstrækkelige midler til fyldestgørelse af de i de  

 pågældende lovbestemmelser omhandlede formål.
 Såfremt der ved det endelige regnskab over motorvejsanlæggene fremkommer  

 et ikke forbrugt restbeløb, overføres dette til vejfonden i henhold til  

 motorafgiftslovens § 9, stk. 2.
 Givet på Christiansborg slot, den 11.  

 juni 1954.
 Under Vor Kongelige Hånd og Segl.
 Frederik R.
 Carl Petersen.
