Bekendtgørelse om ændring af bekendtgørelse om certificering af uddannelseselementer i offentlig ledelse på diplomniveau og etablering af et certificeringsråd (certificeringsbekendtgørelsen) § 1 I bekendtgørelse nr. 401 af 20. april 2012 om certificering af uddannelseselementer i offentlig ledelse på diplomniveau og etablering af et certificeringsråd (certificeringsbekendtgørelsen), som ændret ved bekendtgørelse nr. 1445 af 20. december 2012, foretages følgende ændringer:
 1. I § 4 indsættes som stk. 4:
»Stk. 4. En udbyder kan ansøge om gencertificering af et modul, jf. § 18, stk. 4. Ved ansøgning om gencertificering kan udbyderen ændre maksimalt 50 % samlet set i forhold til tidligere godkendt udbud af modulet for så vidt angår redegørelsen for opfyldelse af alle 7 fastsatte certificeringskriterier, jf. bilag 1, dog maksimalt 50 % samlet set inden for kriterium 2-4. Ved ændringer, som overstiger 50 %, indgives ansøgning om certificering af nyt udbud.« 2. I § 7 indsættes efter stk. 1, som nyt stykke:
»Stk. 2. Ved indgivelsen af ansøgning om gencertificering af udbud af ét modul i offentlig ledelse på diplomniveau på ét udbud, jf. § 3, indbetaler ansøger et gebyr på 10.000 kr. i 2013 priser for behandling af ansøgningen, jf. § 5, stk. 2.« Stk. 2 og 3 bliver herefter stk. 3 og 4.
 3. I § 7, stk. 3, og stk. 4, ændres »jf. stk. 1« til: »jf. stk. 1 og 2«.
 4. I § 18 indsættes som stk. 5:
»Stk. 5. Certificeringsrådet kan forlænge en certificering af et modul i op til 3 måneder, såfremt udbyder har indsendt ansøgning om gencertificering.« 5. I Bilag 1, i Kriterium 4 Bedømmelse af modulet affattes nr. 1-5 således:
 »1) Udbyder har tilrettelagt prøven med henblik på vurdering af, om deltageren har opnået de mål for læringsudbytte til modulet, der er fastsat i bilag 2.
 2) Modulet afsluttes med en ekstern individuel prøve eller gruppeprøve, hvor der medvirker en af ministeriet beskikket censor, der er medlem af censorkorpset for fagområdet for ledelse, og som ved eksamensterminens afslutning afgiver en beretning om eksamensforløbet til institutionen og censorformandskabet, jf. bekendtgørelse om prøver og eksamen i erhvervsrettede videregående uddannelser (eksamensbekendtgørelsen).
 3) Modulet bedømmes på grundlag af deltagerens individuelle præstation efter 7-trins-skalaen.
 4) Udbyder kan redegøre for, at der er fastlagt egnede procedurer for udstedelsen af bevis til deltageren for bestået prøve og en kopi af udbyders certificeringsbevis for modulet.
5) Deltageren først kan gå til prøve i specialemodulet, når moduler af et samlet omfang på 45 ECTS-point, svarende til de 6 standardmoduler og 3 valgmoduler, er bestået.« § 2 Bekendtgørelsen træder i kraft den 6. maj 2013.
