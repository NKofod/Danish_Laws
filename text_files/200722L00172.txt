Fremsat den 28. marts 2008 af velfærdsministeren (Karen Jespersen) Forslag til Lov om ændring af lov om kommunal udligning og generelle tilskud til kommuner (Indførelse af mulighed for at gøre en del af statstilskuddet til kommunerne betinget) § 1 I lov nr. 499 af 7. juni 2006 om kommunal udligning og generelle tilskud til kommuner, som ændret ved § 12 i lov nr. 534 af 6. juni 2007, foretages følgende ændring:
 1. I § 14, stk. 3, indsættes som 2. pkt. :
»Hvis tilskuddet forhøjes, kan finansministeren beslutte, at en andel af tilskuddet på op til 1 mia. kr. kun udbetales til kommunerne, hvis kommunernes budgetterede udgifter for tilskudsåret efter finansministerens vurdering svarer til de forudsætninger, der har ligget til grund for forhøjelsen.« § 2 Loven træder i kraft den 1. juli 2008 og har virkning fra og med tilskudsåret 2009.
Bemærkninger til lovforslaget Almindelige bemærkninger 1. Lovforslagets baggrund og formål Formålet med lovforslaget er at understøtte kommunerne i at overholde de indgåede økonomiaftaler på udgiftssiden.
Regeringen indgår hvert år aftaler med KL om det kommende års kommunale økonomi.
I den forbindelse bliver regeringen og KL enige om et kommunalt udgiftsniveau for det kommende år.
Der sikres samtidig finansiering af det aftalte udgiftsniveau.
Som led i denne finansiering forhøjes bloktilskuddet med et såkaldt balancetilskud, således at der skabes balance mellem de forudsatte udgifter og indtægter.
Dette lovforslag indebærer, at en del af balancetilskuddet på op til 1 mia. kr. kan gøres betinget af, at kommunerne budgetterer i overensstemmelse med det aftalte.
Hvis kommunernes budgetterede udgiftsniveau svarer til det aftalte, udbetales hele balancetilskuddet.
Hvis kommunerne derimod budgetterer med et højere udgiftsniveau end aftalt, kan finansministeren beslutte, at den nævnte andel af balancetilskuddet ikke bliver udbetalt.
 Dermed gives kommunerne som helhed et incitament til at budgettere i overensstemmelse med økonomiaftalen mellem regeringen og kommunerne.
2. Gældende ret Statens tilskud til kommunerne (bloktilskuddet) fastsættes årligt efter bestemmelserne i § 14 i lov om kommunal udligning og generelle tilskud til kommuner (udligningsloven).
Tilskuddet fastsættes af finansministeren med tilslutning fra Folketingets Finansudvalg.
Tilskuddet fastsættes som summen af: 1) det foregående års tilskud med fradrag for engangsreguleringer, 2) regulering for pris- og lønudviklingen, 3) mer- eller mindreudgifter som følge af ændringer i udgifts- eller opgavefordelingen mellem staten og kommunerne og regionerne, 4) mer- eller mindreudgifter som følge af ændringer af den statslige regulering af kommunernes virksomhed i tilskudsåret, 5) mer- eller mindreudgifter som følge af udviklingen i kommunernes udgifter til en række nærmere bestemte formål (det budgetgaranterede område). Herudover kan finansministeren med Finansudvalgets tilslutning forhøje eller nedsætte tilskuddet, hvis hensynet til en balanceret udvikling i den kommunale økonomi taler herfor.
Tilskuddet fastsættes årligt i juni måned i året før tilskudsåret.
Tilskuddet fastsættes umiddelbart efter afslutningen af regeringens økonomiforhandlinger med KL om det kommende års økonomi.
I den forbindelse reguleres tilskuddet således, at der sikres finansiering af det udgiftsniveau, der er aftalt med KL.
Dermed sikres en balanceret udvikling i den kommunale økonomi.
Tilskuddet fordeles til de enkelte kommuner af velfærdsministeren.
En del af tilskuddet anvendes til finansiering af de kommunale udligningsordninger, mens den resterede del fordeles til kommunerne i forhold til indbyggertallet.
3. Lovforslagets indhold Lovforslaget indebærer, at når bloktilskuddet til kommunerne forhøjes med henblik på at sikre en balanceret udvikling i den kommunale økonomi, kan en del af denne forhøjelse på op til 1 mia. kr. gøres betinget af, at kommunerne budgetterer i overensstemmelse med økonomiaftalen mellem regeringen og KL.
Bloktilskuddet til kommunerne fastsættes hvert år i juni måned i året forud for tilskudsåret.
Bloktilskuddet fastsættes af finansministeren med Finansudvalgets tilslutning.
Forslaget indebærer, at finansministeren kan gøre en del af balancetilskuddet betinget.
Det indgår i lovforslaget, at finansministeren efter vedtagelsen af de kommunale budgetter opgør, om det budgetterede udgiftsniveau er i overensstemmelse med det aftalte.
Hvis det budgetterede udgiftsniveau er i overensstemmelse med det aftalte niveau, udbetales den betingede del af balancetilskuddet til kommunerne.
Hvis det budgetterede udgiftsniveau derimod overstiger det aftalte niveau, kan finansministeren beslutte, at en tilsvarende del af det betingede balancetilskud ikke bliver udbetalt.
Kommunernes budgetterede udgiftsniveau opgøres på grundlag af Danmarks Statistiks opgørelse af de kommunale budgetter, som foreligger i januar måned i budgetåret.
4. De økonomiske og administrative konsekvenser for det offentlige Lovforslaget giver kommunerne et incitament til at budgettere i overensstemmelse med økonomiaftalen mellem regeringen og kommunerne.
Lovforslaget indebærer et mindre element af usikkerhed i den kommunale budgetlægning, idet udbetalingen af den betingede del af bloktilskuddet først sker på baggrund af det samlede resultat af kommunernes budgetlægning.
Den betingede del af bloktilskuddet udgør dog en meget begrænset del af det samlede bloktilskud og den samlede kommunale økonomi.
Usikkerheden for den enkelte kommune er dermed også meget begrænset.
Lovforslaget har ingen administrative konsekvenser.
Lovforslaget har ingen konsekvenser for regionerne.
5. De økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
6. De administrative konsekvenser for borgerne Lovforslaget har ingen administrative konsekvenser for borgerne.
7. De miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Hørte myndigheder og organisationer Lovforslaget har været i høring i KL.
