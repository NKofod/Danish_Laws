Nr BTB 7 Betænkning over Forslag til folketingsbeslutning om tiltrædelse af  

 Euro-Middelhavsassocieringsaftalen mellem De Europæiske Fællesskaber og deres  

 medlemsstater på den ene side og staten Israel på den anden side   

 Nr B 7 1996-97, 1. samling Afgivet af Europaudvalget Afgivet: 19970221 Udvalget har behandlet beslutningsforslaget i flere møder og har herunder stillet spørgsmål til udenrigsministeren, som denne har besvaret skriftligt og i samråd.
 Udenrigsministerens notat indeholdende svaret på samrådsspørgsmålet er  

 optrykt som bilag til betænkningen.
 Herefter indstiller et flertal (udvalget med undtagelse af  

 Enhedslistens medlem) beslutningsforslaget til vedtagelse uændret ved  

 2. (sidste) behandling.
Et flertal inden for flertallet (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) ønsker i den forbindelse at bemærke, at partierne støtter dansk  

 tiltrædelse af Euro-Middelhavsassocieringsaftalen mellem De Europæiske  

 Fællesskaber og deres medlemsstater på den ene side og Israel på den anden  

 side.
Partierne lægger stor vægt på aftalernes artikel 2, som henviser til,  

 at respekten for de demokratiske principper og menneskerettighederne, som de  

 er stadfæstet i verdenserklæringen om menneskerettighederne, ligger til grund  

 for Fællesskabets og »de enkelte landes« interne og internationale  

 politik og udgør et væsentligt element i denne aftale.
 Partierne har noteret sig, at regeringen har lovet at give Folketinget en  

 regelmæssig orientering om menneskerettighederne i alle lande, som der er  

 indgået Euro-Middelhavsassocieringsaftaler med.
 Partierne har desuden noteret sig, at regeringen vil arbejde for, at EU  

 etablerer en overvågningsmekanisme, som skal stå for løbende overvågning af  

 aftalerne med henblik på overholdelse af aftalernes artikel 2.
Partierne noterer sig endelig, at udenrigsministeren i et samråd har  

 præciseret, at aftalernes artikel om interne forstyrrelser (aftalernes  

 artikel 87, litra c, og 76, litra c respektive) skal ses i sammenhæng med  

 bestemmelserne i international lov.
Det vil sige, at artiklen i de enkelte  

 aftaler skal forstås som »foranstaltninger i overensstemmelse med  

 forpligtelserne i international lov«, herunder særligt forbudet mod  

 tortur eller grusom, umenneskelig eller nedværdigende behandling i FN's  

 menneskerettighedserklæring, FN-konventionen om borgerlige og politiske  

 rettigheder samt FN-konventionen om tortur.
 Et mindretal inden for flertalllet (Socialistisk Folkepartis medlem af  

 udvalget) ønsker endvidere at bemærke, at mindretallets tiltrædelse af  

 aftalen med Israel sker i lyset af den netop indgåede aftale om israelsk  

 tilbagetrækning fra Hebron med den inkluderede tidsplan for tilbagetrækning  

 fra andre dele af Vestbredden som opfølgning på Oslo-fredsaftalen.
 SF tilkendegiver sin bekymring over Israels anvendelse af tortur og  

 tilfældig, langvarig fængsling uden forudgående retssag og generelle  

 begrænsninger i menneskers bevægelsesfrihed med karakter af kollektiv  

 afstraffelse.
 SF ønsker at gøre det klart, at den vedholdende og gentagne overtrædelse  

 af menneskerettighederne og international humanitær lov på Vestbredden, Gaza  

 og i det sydlige Libanon er uacceptabel, og at Israel må ophøre med disse for  

 at kunne efterleve artikel 2 i associeringsaftalen.
SF finder det positivt, at Kommissionen på vegne af Danmark og det øvrige  

 Fællesskab er ved at færdigforhandle en såkaldt Euro-Middelhavsinterimsaftale  

 med PLO på vegne af palæstinenserne.
SF finder, at det af hensyn til sikring  

 af freden og sikkerheden i området er nødvendigt at skabe forbedringer for de  

 palæstinensere på Vestbredden og i Gaza, der de seneste år især har mærket de  

 negative konsekvenser af Israels begrænsninger af grænsepassagen for personer  

 og varer mellem de palæstinensiske områder og Israel.
Derfor bør disse  

 begrænsninger fjernes.
Et mindretal (Enhedslistens medlem af udvalget) indstiller  

 forslaget til forkastelse ved 2. (sidste) behandling.
Det er et helt  

 forkert signal, regeringen og det danske Folketing sender Israel ved at  

 tiltræde den pågældende aftale.
Mindretallet har stillet en lang række  

 spørgsmål gennem Europaudvalget, og selv om mindretallet ikke er tilfreds med  

 svarene, fremgår det klart og tydeligt, at Udenrigsministeriet erkender, - at anvendelsen af de fysiske forhørsmetoder, som den israelske  

 højesteret sanktionerede den 14. november 1996, ikke er i  

 »overensstemmelse med forbudet mod tortur eller grusom, umenneskelig  

 eller nedværdigende behandling i FN's menneskerettighedserklæring . . . samt  

 FN-konventionen om tortur, som Israel har tiltrådt«, - at »det er korrekt, at den israelske højesteretskendelse ikke er i  

 tråd med den ånd, som udtrykkes i associeringsaftalens artikel 2«, - at »det er Danmarks klare holdning, at de israelske bosættelser på  

 besat område er ulovlige efter international ret«, - at regeringen også erkender, at den israelske regering - ligesom den  

 tidligere arbejderpartiregering - agter at tillade en »naturlig«  

 vækst i bosættelserne.
Mindretallet kan også konstatere, at der ikke er sket nogen forbedring i  

 den palæstinensiske befolknings vilkår.
Derom vidner de utallige rapporter,  

 som er kommet fra menneskerettighedsorganisationer, bl.a.
Human Rights  

 Watch/Middle East-afdelingen.
Samtidig kan mindretallet konstatere, at den nuværende Hebron-aftale er et  

 skridt tilbage i forhold til Oslo-aftalen, som ikke engang var noget stort  

 skridt fremad for palæstinenserne.
Der har ikke været vilje til i det  

 internationale samfund for alvor at lægge pres på Israel til som minimum at  

 overholde Oslo-aftalen.
Når EU - og Danmark - i denne situation vælger at tiltræde denne aftale  

 med Israel, er det et helt forkert signal at sende Israel.
Vi tror ikke, at  

 en tiltrædelse af associeringsaftalen hjælper med til at påvirke Israel til  

 større indrømmelser til palæstinenserne.
Hvorfor skulle Israel dog give  

 indrømmelser, når Israel kan slippe af sted med så meget, som Israel gør,  

 uden at det får konsekvenser i forhold til f.eks. denne associeringsaftale?  

 Mindretallet vil ikke for enhver pris afvise den såkaldte kritiske dialog,  

 men der skal være et perspektiv i en sådan, og den er totalt fraværende i  

 denne belønningspolitik over for Israel.
Ove Fich (S) fmd.
Torben Lund (S) Jacob Buksti (S) Klaus Hækkerup (S)  

 Ole Stavad (S) Steen Gade (SF) Elisabeth Arnold (RV) nfmd.
Keld  

 Albrechtsen (EL) Addi Andersen (CD) Charlotte Antonsen (V) Svend Erik Hovmand  

 (V) Kim Andersen (V) Jens Kirk (V) Kent Kirk (KF) Lene Espersen (KF) Anne  

 Birgitte Lundholt (KF) Poul Nødgaard (DF) Fremskridtspartiet havde ikke medlemmer i udvalget.
Bilag Udenrigsministerens notat indeholdende svaret på samrådsspørgsmålet B.7.A.:
 Udenrigsministerens samråd fredag den 21. februar 1997 med Folketingets  

 Europaudvalg vedr. forslag til folketingsbeslutning om tiltrædelse af  

 Euro-Middelhavsassocieringsaftalen mellem De Europæiske Fællesskaber og dets  

 medlemsstater på den ene side og staten Israel på den anden side.
 Samrådsspørgsmål B.7.A. 1):
Hvordan vil EU og den danske regering sikre overholdelsen af artikel 2,  

 som taler om respekten for menneskerettighederne og de demokratiske  

 principper, og hvordan vil regeringen foretage en regelmæssig orientering af  

 Folketinget herom? Samrådsspørgsmål B.7.A. 2):
Når regeringen (ifølge svaret på spm. 3, bilag 7) ikke mener, at den  

 israelske højesteretskendelse, som godkender brugen af fysisk tortur begået  

 af den israelske efterretningstjeneste, er i tråd med den ånd, som udtrykkes  

 i associeringsaftalens artikel 2, hvilke initiativer mener regeringen så, EU  

 bør tage i den forbindelse? Svar:
 Spørgsmål 1 og 2 besvares under et.
Begge drejer sig om Israels overholdelse af menneskerettighederne - og om,  

 hvilken rolle dette spørgsmål vil have i EU's samarbejde med Israel inden for  

 rammerne af den nye associeringsaftale.
Det skal indledende bemærkes, at man  

 bør skelne mellem israelske statsborgere i Israel - hvor der ikke er  

 menneskerettighedsproblemer - og palæstinensere i Israel og i de besatte  

 områder.
Her er der problemer på samme måde, som der er  

 menneskerettighedsproblemer i en lang række andre lande i Middelhavsområdet  

 samt i selvstyreområderne.
Det er til indledning nødvendigt at slå fast, at Israel er det eneste  

 repræsentative demokrati i hele det nordafrikanske og mellemøstlige område.  

 Det kunne derfor forekomme lidt bagvendt, om associeringsaftalen med Israel  

 skal traineres, mens andre aftaler skulle glide glat igennem.
Artikel 2 er jo  

 netop et redskab, som EU skal bruge efter indgåelsen.
Der er visse problemer i forhold til Israels overholdelse af  

 menneskerettighederne, som det også fremgår af regeringens tidligere  

 skriftlige svar på udvalgets spørgsmål.
Det er spørgsmål, som vi fra  

 EU-landenes side løbende følger, bl.a. gennem ambassaderne i Tel Aviv.
Men  

 netop fordi Israel er et demokratisk samfund, er de israelske  

 menneskerettighedsorganisationer meget ofte selv de første til at rejse en  

 debat om problemerne.
Og netop fordi Israel er et demokratisk samfund, er den  

 israelske regering også åben og positiv over for en dialog med andre lande om  

 menneskerettighedssituationen i Israel og de besatte områder.
Deri ligger  

 efter regeringens opfattelse perspektiverne i den dialog om  

 menneskerettighederne, som EU-landene har med Israel - både inden for  

 rammerne af associeringsaftalen og som del af den løbende dialog vedrørende  

 fredsprocessen.
Der er for regeringen ingen tvivl om, at det er den vej, man fra dansk  

 side skal gå.
Når der er forhold, der generelt findes kritisable - som f.eks.  

 brug af såkaldt »moderat fysisk pres« under afhøringer - må det  

 gøres klart for de israelske myndigheder.
Nogle gange kan det være mest  

 hensigtsmæssigt, og mest effektivt, at gøre dette diskret.
Andre gange kan  

 det måske være mest hensigtsmæssigt at gå offentligt ud.
I nogle tilfælde  

 foregår dialogen bilateralt mellem EU-landene og Israel, i andre tilfælde  

 finder den sted i internationale fora som FN's Menneskerettighedskommission,  

 FN's Generalforsamling eller FN's Torturkomite.
Kampen mod tortur er en af de  

 danske mærkesager under medlemskabet af FN's Menneskerettighedskommission.  

 Danmark er initiativtager til den såkaldte omnibusresolution om tortur, og  

 den danske regering virker aktivt for vedtagelse af en protokol til FN's  

 Torturkonvention, som muliggør uopfordrede inspektionsbesøg i medlemslandene.  

 Der er derfor adskillige muligheder for ad diplomatisk vej at få budskabet  

 frem - og alle disse muligheder bør selvsagt udnyttes.
Fra EU-side har både det foregående og det nuværende formandskab skærpet  

 tonen over for såvel israelerne som palæstinenserne, hvad angår  

 menneskerettighedskrænkelser.
Den 18. december sidste år demarcherede EU over  

 for den israelske regering.
Man påpegede her den israelske regerings  

 manglende overholdelse af de internationale torturkonventioner.
Endvidere er  

 EU's overvågning af menneskerettighedssituationen blevet forstærket.  

 Regeringen er overbevist om, at den kritiske holdning, som EU i disse  

 sammenhænge lægger for dagen, gør indtryk på de israelske myndigheder.
Det  

 kommer bl.a. frem i de forsøg, man fra israelsk side gør på at forklare  

 baggrunden for f.eks. anvendelsen af »moderat fysisk pres«.  

 Argumentet er her den såkaldte »tikkende bombe-situation«.
Med  

 andre ord, at den pågældende har en viden, som kan være med til at forhindre  

 terrorhandlinger og dermed uskyldiges død, og at man på den baggrund bør  

 kunne anvende »moderat fysisk pres«, i den israelske argumentation,  

 for at få oplysningerne frem.
Det vil sige f.eks. at ryste folk voldsomt, at  

 berøve dem søvn eller at placere dem i smertefulde stillinger.
FN's torturkomite har gjort det klart, at afhøringsmetoder som de  

 ovennævnte er og bliver helt uacceptable.
Ifølge FN's Torturkonvention, som  

 Israel har tiltrådt, er der ingen situationer - hverken krigstilstand,  

 trusler om krig, intern politisk ustabilitet eller andre former for  

 nødretstilstande - som kan retfærdiggøre tortur.
Israels svar er, at  

 »moderat fysisk pres« ikke er tortur i torturkonventionens  

 forstand.
Det synspunkt står Israel alene med i kredsen af lande, som Israel  

 ellers normalt sammenlignes med.
Konkrete sager forelægges ofte for den israelske højesteret, der her  

 optræder som første og sidste instans.
Det vil sige, at borgere - israelere  

 såvel som palæstinensere i de besatte områder - principielt kan gå til  

 højesteret med sådanne sager.
Altså uden om det normale system, hvorefter en  

 sag begynder ved lavere retsinstanser.
Forelagt sådanne sager afsiger  

 højesteret i de fleste tilfælde en midlertidig kendelse om stop for det  

 »fysiske pres«, mens sagen pågår.
Højesteret vurderer herefter  

 sikkerhedstjenestens bevismateriale, før den afsiger en endelig kendelse.
Der  

 er ofte tale om fortrolige oplysninger, der ikke kommer til offentlighedens  

 kundskab.
En række menneskerettighedsorganisationer peger på, at argumentet om  

 »den tikkende bombe« meget ofte er uden hold i virkeligheden.
At  

 det kun er få tilfælde, der rent faktisk kan forklares med, at den pågældende  

 var i besiddelse af oplysninger, som det var afgørende at få fremskaffet  

 hurtigt.
Når en person f.eks. har siddet fængslet i to måneder, før han  

 afhøres under »moderat fysisk pres«, kan man nok også sætte  

 spørgsmålstegn ved en sådan forklaring.
Det kan endvidere nævnes, at de israelske myndigheder forsøger at gribe  

 hurtigt og effektivt ind i de tilfælde, hvor sikkerhedstjenestens  

 medarbejdere eller grænsepolitifolk overtræder de udstedte retningslinjer.  

 Det blev senest set for et par måneder siden, hvor en palæstinensisk  

 video-amatør filmede israelske politifolks overgreb mod en gruppe  

 palæstinensere, der var passeret illegalt ind i Israel.
Det er ifølge sagens  

 natur ikke alle sådanne overgreb, der kommer til offentlighedens kendskab -  

 måske kun få.
Men det har utvivlsomt en præventiv betydning, at sagerne  

 bringes frem, ofte af israelske eller palæstinensiske  

 menneskerettighedsorganisationer.
Og også, at der fra myndighedernes side  

 skrides hurtigt ind heroverfor.
Svaret er derfor sammentrængt: at den danske regering sammen med vore  

 EU-partnere gennem en vedholdende dialog - inden for associeringsaftalens  

 rammer, men også i andre sammenhænge - skal forsøge at holde Israel fast på  

 de samme menneskerettighedsnormer, som Danmark og EU-landene vedkender sig,  

 og som Israel vedkender sig i forhold til israelske borgere.
Endvidere at man  

 ikke skal være blinde for at udnytte - og spille på - den interne debat, der  

 finder sted i Israel herom, og som også klart trækker i den rigtige retning.
Det vil naturligvis være naturligt, at regeringen holder Folketinget  

 orienteret om dette spørgsmål i forbindelse med regeringens løbende generelle  

 tilbagemeldinger til Folketinget og udvalgene - blandt andet i forbindelse  

 med rådsmøder - vedr. udviklingen i Mellemøsten.
Dette vil primært være i  

 sammenhæng med rapportering om Barcelona-processens udvikling.
 Spørgsmål B.7.A. 3):
Hvordan fortolkes bestemmelsen i artikel 76, litra a, om, at aftalen ikke  

 forhindrer en af parterne i at træffe foranstaltninger, som den finder  

 nødvendige for at forhindre udbredelsen af oplysninger, der kan skade dens  

 væsentlige sikkerhedsinteresser? Svar:
Bestemmelserne i artikel 76, litra a, om, at aftalen ikke »forhindrer  

 en af parterne i at træffe foranstaltninger, som den finder nødvendige for at  

 forhindre udbredelsen af oplysninger, der kan skade dens væsentlige  

 sikkerhedsinteresser«, er ikke speciel for aftalen med Israel.
Tværtimod  

 er der tale om en standardklausul, som indgår i alle EU's nyere aftaler.  

 Tilsvarende formuleringer findes også i EU-aftalerne med de øst- og  

 centraleuropæiske lande, Tunesien og Marokko samt i den aftale med  

 palæstinenserne, der blev undertegnet den 24. februar i år.
Der er tale om en  

 bestemmelse, som hyppigt indgår i internationale aftaler.
Samtidig skal det  

 bemærkes, at der i tilfælde af en af parternes overtrædelse af bestemmelser i  

 aftalen er mulighed for enten, som nævnt i artikel 75, at tage sagen op i  

 associeringsrådet eller, som nævnt i artikel 79, i grovere tilfælde at  

 »tage passende foranstaltninger«.
 Spørgsmål B.7.A. 4):
 Regeringen bedes redegøre for status for de forhandlinger mellem  

 Kommissionen og PLO om en såkaldt Euro-Middelhavs-Interimaftale, som er  

 omtalt i udenrigsministerens svar på spm. 10 (B 7, bilag 8).
 Svar:
 Euro-Middelhavs-Interimaftalen med PLO på vegne af det palæstinensiske  

 selvstyre blev undertegnet på rådsmødet (udenrigsministre) den 24.-25. ds.  

 Aftalen skal nu tiltrædes af de enkelte medlemslande.
