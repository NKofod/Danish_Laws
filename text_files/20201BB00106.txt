Fremsat den 15. december 2020 af Astrid Carøe (SF), Karsten Hønge (SF) og Jacob Mark (SF) Forslag til folketingsbeslutning om udvidelse af reglerne for kønsopdelt lønstatistik Folketinget pålægger regeringen inden udgangen af indeværende folketingsår at fremsætte lovforslag, så alle virksomheder med ansatte svarende til mindst 10 fuldtidsbeskæftigede, heraf mindst 3 mænd og 3 kvinder, bliver omfattet af reglerne om kønsopdelt lønstatistik.
Bemærkninger til forslaget I Danmark har der siden 1976 været en ligelønslov, der forbyder lønmæssig forskelsbehandling på grund af køn.
Kvinder og mænd skal have samme løn for samme arbejde eller for arbejde af samme værdi.
Alligevel er der ifølge den seneste ligelønsredegørelse (»Beskæftigelses- og ligestillingsministerens ligelønsredegørelse«,  Beskæftigelsesministeriet, november 2019) stadig en uforklarlig lønforskel mellem mænd og kvinder på 4-7 pct.
Kvindernes løn halter altså stadig efter mændenes, selv om man tager højde for faktorer som uddannelsesniveau, erhvervserfaring, sektor, branche og arbejdsfunktioner.
De uforklarlige lønforskelle er svære at gøre noget ved, hvis man ikke ved, at de er der.
Det er særlig en udfordring i den private sektor, hvor der som hovedregel ikke er offentlighed om lønnen, som der er på offentlige arbejdspladser.
Kønsopdelte lønstatistikker er derfor et redskab, som arbejdsgivere, medarbejdere og tillidsmænd kan bruge til at fremme ligestilling på arbejdspladsen og sikre, at virksomheden overholder loven om ligeløn.
 SF foreslår nu at udvide reglerne for kønsopdelt lønstatistik, så alle virksomheder med ansatte svarende til mindst 10 fuldtidsbeskæftigede, heraf mindst 3 mænd og 3 kvinder, skal være omfattet af reglerne om kønsopdelt lønstatistik.
 Reglerne for kønsopdelte lønstatistikker omfatter i dag kun virksomheder med mindst 35 ansatte og heraf mindst 10 af hvert køn med samme arbejdsfunktion.
Skriftlig fremsættelse Astrid Carøe (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udvidelse af reglerne for kønsopdelt lønstatistik.
(Beslutningsforslag nr.
B 106) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
