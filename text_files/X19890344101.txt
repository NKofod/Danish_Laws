 Spørgsmål om, hvorvidt uddannelsen som Rudolf Steiner-lærer kan danne  

 grundlag for optagelse som dimittend.
 Højskolen anmodede om dispensation fra kravet om offentlig  

 anerkendelse, idet uddannelsen ikke er anerkendt.
 En sådan dispensation kan ikke gives.
 Ved skrivelse af 9. januar 1989 har De klaget til direktoratet over  

  Funktionærernes og Tjenestemændenes Fælles-Arbejdsløshedskasses afgørelse af  

 30. november 1988.
 Ifølge denne afgørelse har kassen med omgående virkning indstillet  

 optagelsen af færdiguddannede Rudolf Steiner-lærere som dimittender.
 Kassen har begrundet sin afgørelse med, at kassen ved direktoratets  

 bekendtgørelse nr. 499 af 19. august 1988 vedrørende optagelse har måttet  

 konstatere, at en række betingelser skal være opfyldt, for at en uddannelse  

 kan berettige til dimittendoptagelse, og at uddannelsen som Rudolf  

 Steiner-lærer ikke opfylder disse betingelser.
Kassen har i afgørelsen henvist til, at direktoratet stiller krav om, at  

 uddannelsen er offentligt anerkendt, det vil sige, at - uddannelsen er baseret på officielle bestemmelser, - uddannelsen har en af det offentlige normeret studietid, - uddannelsen er tilskudsberettiget og - der udstedes eksamensbevis fra en anerkendt uddannelsesinstitution.
 De har i Deres skrivelse af 9. januar 1989 bekræftet, at uddannelsen til  

 Rudolf Steiner-lærer ikke er anerkendt og har derfor anmodet direktoratet om  

 at dispensere fra de almindelige, gældende regler, således at Rudolf  

 Steiner-lærere på trods af den manglende anerkendelse af uddannelsen vil  

 kunne optages som dimittender.
 De har som begrundelse for dispensationsansøgningen anført dels, at den  

 manglende adgang til dimittendoptagelse vil skade elevtilgangen til skolen af  

 elever, som deltager i uddannelsen med støtte i henhold til bistandslovens §  

 42, idet det er afgørende for socialforvaltningernes indstilling til  

 uddannelsen, at eleverne er dagpengeberettigede umiddelbart efter  

 uddannelsens afslutning og dels, at det synes at fremgå af direktoratets  

 bekendtgørelse, at det afgørende kriterium for, om en uddannelse kan  

 berettige til dimittendoptagelse er, om uddannelsen er erhvervsmæssig.
I denne forbindelse oplyser De til støtte for, at Rudolf  

 Steiner-uddannelsen er erhvervsmæssig, at hovedparten af de 223 elever, som  

 har gennemført uddannelsen, har fået erhvervsmæssig beskæftigelse udelukkende  

 på grundlag af denne uddannelse.
De har til brug for direktoratet vedlagt et  

 statistiksskema med oplysninger om tidligere elevers beskæftigelse.
Endelig har De i skrivelsen oplyst, at færdiguddannede Rudolf  

 Steiner-lærere gennem de sidste fem år har kunnet optages som dimittender  

 i Funktionærernes og Tjenestemændenes Fælles-Arbejdsløshedskasse AFGØRELSE Ifølge arbejdsløshedsforsikringslovens § 41, stk. 1, pkt. 3, litra c, har  

 en person, som har gennemført en erhvervsmæssig uddannelse til kassens  

 faglige område af mindst 18 måneders varighed, ret til optagelse, når  

 begæring herom er fremsat inden to uger efter uddannelsens afslutning.
 Til en uddannelse, som skal danne grundlag for optagelse som dimittend,  

 stilles blandt andet krav om, at uddannelsen skal være offentligt anerkendt.
 I kravet om, at uddannelsen skal være offentligt anerkendt, ligger blandt  

 andet, som af kassen nævnt, at uddannelsen er baseret på officielle  

 bestemmelser, at den har en af det offentlige normeret studietid, at den er  

 tilskudsberettiget i henhold til officielle bestemmelser og at eksamensbevis  

 udstedes af en anerkendt uddannelsesinstitution.
 Da det af sagen fremgår, at uddannelsen til Rudolf Steiner-lærer ikke  

 opfylder kravet om offentlig anerkendelse, er direktoratet enig  

 med Funktionærernes og Tjenestemændenes Fælles-Arbejdsløshedskasse i, at  

 uddannelsen ikke kan danne grundlag for optagelse som dimittend.
 Direktoratet finder endvidere ikke, at der er adgang til at dispensere fra  

 ovennævnte krav, og må således afslå Deres anmodning herom.
 Direktoratets afgørelse kan inden fire uger efter afgørelsens modtagelse  

 indbringes for Arbejdsministeriet, Laksegade 19, 1063 København K, jf. § 99,  

 stk. 3, i lov om arbejdsformidling og arbejdsløshedsforsikring mv.
 Direktoratet beklager sagens sene afgørelse.
 P.D.V.
 E.B.
