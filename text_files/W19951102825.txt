Fundet det beklageligt, at en kommune havde autoriseret medarbejdere  

 til at forespørge på oplysninger, som ikke var relevante for deres  

 arbejdsfunktioner Registertilsynet modtog en henvendelse fra en formand for en  

 grundejerforening i anledning af, at han fra en kommune (teknisk forvaltning)  

 sammen med en pakke papirer til omdeling blandt foreningens medlemmer modtog  

 en udskrift af sine persondata.
Udover formandens personnummer, stilling,  

 navn og adresse indeholdt udskriften oplysninger om forrige adresse,  

 fødselsregistrering, statsborgerskab, civilstand, dato for tilflytning eller  

 indrejse samt angivelse hvorfra, ægtefælles og forældres personnummer samt  

 antallet af børn.
I henvendelsen anmodedes om en udtalelse om, hvorvidt  

 ansatte i den pågældende afdeling i kommunen lovligt har adgang til de nævnte  

 persondata.
Af udtalelser fra kommunen fremgik det, at ni medarbejdere i den  

 pågældende afdeling via delvis terminaladgang til kommunens personregister  

 havde haft adgang til de omhandlede persondata.
Kommunen erkendte, at de  

 pågældende medarbejdere havde været autoriseret til at forespørge på  

 oplysninger, som ikke var relevante for deres arbejdsfunktioner, således at  

 autorisationerne havde været for vidtgående i forhold til de bestemmelser,  

 der fremgår af sikkerhedsregulativet for anvendelse af kommunens  

 edb-systemer.
 Det fremgik videre af udtalelserne, at den pågældende afdeling i kommunen  

 straks efter at være blevet bekendt med forholdet havde foranlediget, at  

 autorisationerne blev rettet, således at de pågældende medarbejdere kun har  

 adgang til oplysninger om borgernes navn og adresse, samt at kommunens  

 edb-udvalgs sekretariat ville benytte anledningen til at anmode samtlige  

 edb-sikkerhedsledere i kommunen om at sikre, at tildeling af autorisationer,  

 som giver adgang til registre med personoplysninger, er i nøje  

 overensstemmelse med gældende sikkerhedsbestemmelser.
Registertilsynet udtalte herefter, at man fandt det beklageligt, at de  

 omhandlede medarbejdere havde haft adgang til oplysninger i strid med  

 gældende regler.
Registertilsynet tog dog det af kommunen oplyste til  

 efterretning og foretog på den baggrund ikke yderligere i sagen.
 Registertilsynets Årsberetning 1995, side 62.
