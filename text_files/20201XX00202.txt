Skriftlig fremsættelse (12. november 2020) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af biobrændstofloven (Ændring af krav om anvendelse af bæredygtige og avancerede biobrændstoffer i brændstof til landtransport m.v.) (Lovforslag nr.
L 97) Formålet med lovforslaget er at udmønte Aftale mellem regeringen (S), Venstre, Dansk Folkeparti, Radikale Venstre, Socialistisk Folkeparti, Konservative, Nye Borgerlige og Liberal Alliance om forhøjelse af iblandingskrav for biobrændstoffer i 2021 af 7. oktober 2020. Aftaleparterne ønsker med denne overgangsløsning for 2021 at sikre ro om branchens vilkår og samtidig reducere den forventede stigning i udledningen fra transportsektoren, som følge af det lavere iblandingskrav, der ellers ville træde i kraft.
 Lovforslaget indeholder tre hovedpunkter.
 Med lovforslaget foreslås for det første at fastholde den forhøjelse af iblandingskravet fra 5,75 pct. til 7,6 pct., som trådte i kraft 1. januar 2020, så iblandingskravet også gælder for kalenderåret 2021. Iblandingskravet omfatter biobrændstoffer i benzin, diesel og gas leveret til landtransport.
For det andet foreslås det, at fastsætte iblandingskravet til avancerede biobrændstoffer på 0,3 pct., hvorefter avancerede biobrændstoffer således skal udgøre mindst 0,3 pct. af en virksomheds samlede årlige salg af brændstoffer til landtransport målt efter energiindhold.
Dette iblandingskrav foreslås også at gælde i kalenderåret 2021.
For det tredje foreslås det, at klima-, energi- og forsyningsministeren bemyndiges til at begrænse biobrændstoffer produceret af råprodukter med høj risiko for indirekte ændringer i arealanvendelsen, herunder palmeolie, i at tælle med til opfyldelse af iblandingskravet.
Indirekte ændringer i arealanvendelsen er bedre kendt under betegnelsen ILUC (Indirect Land Use Change), og betegner den afledte effekt af ændringer i arealanvendelsen ét sted på arealer et andet sted.
Udmøntningen af bemyndigelsen vil ske ved bekendtgørelse.
 Forslaget er erhvervsrettet og omfattet af de fælles ikrafttrædelsesdatoer.
 Lovforslaget foreslås at træde i kraft d. 1. januar 2021.
 I det jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til Folketingets velvillige behandling.
