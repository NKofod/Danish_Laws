Skriftlig fremsættelse (13. marts 2013) Kulturministeren (Marianne Jelved):
 Herved tillader jeg mig for Folketinget at fremsætte:
Forslag til lov om ændring af lov om radio- og fjernsynsvirksomhed (Forbud mod fremme af terrorisme i programvirksomhed m.v.) (Lovforslag nr.
L 185) Kulturministeriet og Justitsministeriet har i forlængelse af Københavns Byrets dom i straffesagen om ROJ TV i januar 2012, som er anket til Øster Landsret, foretaget en vurdering af den relevante lovgivning for radio- og tv-foretagender for at undersøge mulighederne for at sikre, at lovgivningen rummer effektive muligheder for at forhindre radio/tv-stationer i at udsende programmer, der opfordrer til terrorisme.
 Der stilles på denne baggrund forslag om at ændre lov om radio- og fjernsynsvirksomhed, således at lovens hjemmelsbestemmelse om fastsættelse af regler om programvirksomheden for registrerede radio- og tv-foretagender udvides med regler om, at programmerne ikke på nogen måde må fremme terrorisme (lovens § 48). Dette vil skabe grundlag for, at Radio- og tv-nævnet i medfør af de gældende bestemmelser i loven kan kræve et registreret radio- eller tv-foretagendes programvirksomhed indstillet mv., hvis en radio- eller tv-station med sin programvirksomhed fremmer terrorisme.
Der stilles endvidere forslag om indførelse af en lettere domstolsprøvelse af Radio- og tv-nævnets afgørelser truffet på baggrund af regler fastsat i medfør af § 48. Et radio- eller tv-foretagender har hermed mulighed for at forlange en afgørelse fra Nævnet om radio-/ eller tv-foretagendets overtrædelse af reglerne om at programmerne ikke på nogen måde må tilskynde til had på grund af race, køn, religion, nationalitet eller seksuel observans eller på nogen måde fremme terrorisme indbragt for domstolene.
Der er med lovforslaget således sket en styrkelse af muligheden for at få indbragt afgørelser om tilskyndelse til had for domstolene.
Endelig foreslås det i lyset af ovenstående at udvide Radio- og tv-nævnet med yderligere to medlemmer  en byretsdommer og et yderligere medlem med særlig strafferetlig indsigt.
Disse to medlemmer skal indtræde i nævnet ved behandling af sager efter lovens § 48, 3. , pkt. og byretsdommeren skal i disse sager fungere som nævnets formand.
 Der lægges i overensstemmelse med almindelige lovgivningsprincipper op til, at den udvidede adgang til at tilbagekalde programtilladelser mv. kun skal kunne bruges i forhold til programvirksomhed, der ligger efter lovændringens ikrafttræden.
 Det foreslås, at loven træder i kraft 1. juli 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
