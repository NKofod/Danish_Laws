Ankestyrelsen har foretaget en undersøgelse af kompetencekommunernes  

 praksis på bilområdet på grundlag af 335 indsendte afgørelser.
Undersøgelsen  

 viste god overensstemmelse med praksis, men afdækkede visse mangler med  

 hensyn til begrundelser og formelle krav til afgørelserne.
 Med gennemførelsen af lov nr. 448 af 1. juni 1994 om ændrede regler for  

 tilkendelseskompetencen m.v. fik kommunerne mulighed for at træffe afgørelser  

 om mellemste og højeste pension og de tillæg, der er knyttet dertil,  

 iværksættelse af selvstændig virksomhed efter BL § 43, stk.10, og bilstøtte  

 efter BL § 58, stk.3.
 Loven trådte i kraft den 1. juli 1994 - en måned efter vedtagelsen i  

 Folketinget.
I Ankestyrelsen - og især i bil-enheden - var vi selvfølgelig meget  

 spændte på, hvordan det ville gå med bilerne, når kom- munerne fik  

 kompetencen til at træffe afgørelser i disse sager.
Ville der blive tilkendt  

 flere biler? Ville visse grupper blive favoriserede? Ville der blive store  

 forskelle kommunerne imellem m.h.t. tildeling af bilstøtte? Og ville  

 ankesystemet være i stand til at opfange sådanne forskelle? 1. skridt Med baggrund i vores interesse i at følge kommunernes praksis på  

 bilområdet besluttede vi i slutningen af 1994 at igangsætte en undersøgelse  

 af kompetencekommunernes afgørelser om bilstøtte m.v. i året 1995.  

 Undersøgelsen var alene begrundet i et ønske om at få et bedre kendskab til,  

 hvad der skete i kommunerne på bilområdet - ikke i et ønske om at kontrollere  

 kommunernes afgørelser.
I begyndelsen af 1995 rettede vi henvendelse til de kommuner, der på dette  

 tidspunkt havde fået overført tilkendelseskompetencen samt til de 3 kommuner,  

 der som frikommuner tidligere havde fået overført kompetencen til at træffe  

 afgørelser om bilstøtte.
Efterhånden som flere kommuner i løbet af året fik  

 tilkendelseskompetencen, rettede vi henvendelse til dem.
 Følgende kommuner blev bedt om at indgå i undersøgelsen: Sydfalster,  

 Hvalsø, Egebjerg, Tinglev, Haslev, Nyborg, Middelfart, Ikast, Hjørring,  

 Randers, Aabenraa, Ballerup, Esbjerg.
 Kommunerne blev bedt om at indsende alle de sager om bilstøtte, de som  

 kompetencekommune/frikommune måtte træffe i 1995. Ankestyrelsen bad alene om  

 at at få indsendt mødeoplæg og afgørelse i den enkelte sag.
 Samtidig med henvendelsen til kommunerne skrev vi til de revaliderings- og  

 pensionsnævn, som dækker de respektive kommuner.
 Nævnene blev bedt om at indsende de afgørelser, som de traf som  

 ankeinstans i sager, hvor kompetencekommunerne/frikommunerne i 1995 havde  

 truffet afgørelser efter bilbekendtgørelsen.
 Da vi gennem undersøgelsen kun har fået sparsomme oplysninger fra  

 kommunerne om antallet af sager, der er anket, og da vi ikke har modtaget  

 afgørelser fra nævnene i større antal, har vi valgt kun af lade undersøgelsen  

 omfatte de afgørelser, som vi har modtaget fra kommunerne.
Kvaliteten af det materiale, som Ankestyrelsen har modtaget, har varieret  

 en del.
Nogle mødeoplæg (indstillinger) og afgørelser har været udførligt  

 udfyldte og begrundede - mens andre har været noget mangelfulde.
 Det er klart, at det begrænsede materiale indskrænker mulighederne for at  

 foretage en tilbundsgående vurdering af kommunernes afgørelser.  

 Undersøgelsens konklusioner må derfor tages med dette forbehold for  

 materialets beskaffenhed.
Undersøgelsens omfang Der blev ialt indsendt 359 afgørelser fra kommunerne. 24 af afgørelserne  

 indgik ikke i undersøgelsen, da det indsendte materiale var for spinkelt til,  

 at Ankestyrelsen kunne foretage en vurdering af afgørelserne.
 Undersøgelsen omfattede herefter 335 afgørelser, som fordelte sig på  

 følgende typer:
Støtte til erhvervsbil: 40 sager Støtte til uddannelsesbil: 4 sager Støtte til trivselsbil: 284 sager, hvoraf de 30 vedrører støtte til biler  

 til børn Uspecificerede: 7 sager.
 Vi fandt ikke noget mønster for fordelingen af sager efter biltyper i  

 kommunerne.
Vi har gennemgået de enkelte afgørelser - set på sagsbehand- lingstiden,  

 på formelle og materielle fejl og på, om de trufne afgørelser var i  

 overensstemmelse med Ankestyrelsens praksis.
På denne baggrund har vi forsøgt  

 at udrede nogle generelle tendenser.
Sagsbehandlingstiden På baggrund af de indsendte afgørelser foretog vi en beregning af  

 sagsbehandlingstiden i kommunerne.
En enkelt kommune havde ikke oplyst om  

 sagsbehandlingstiden i de enkelte sager og indgik derfor ikke i undersøgelsen  

 på dette punkt. (Denne kommune har telefonisk oplyst, at sagsbehandlingstiden  

 lå på mellem 3 - 6 måneder).
For de øvrige kommuner fandt vi, at 25% af sagerne blev afgjort inden 3  

 måneder, 64 % af sagerne blev afgjort inden 6 måneder og 95 % af sagerne blev afgjort inden 1 år.
Kvaliteten i afgørelserne Vi har set på, om afgørelserne levede op til forvaltningslovens krav -  

 især bestemmelserne i forvaltningslovens § 22 og § 24.
 Efter § 22 skal en afgørelse, når den meddeles skriftlig, være ledsaget af  

 en begrundelse - med mindre afgørelsen fuldt ud giver den pågældende medhold.
Efter § 24, stk. 1, skal begrundelsen indeholde en henvisning til de  

 retsregler, i henhold til hvilke afgørelsen er truffet.
I det omfang  

 afgørelsen beror på et administrativt skøn, skal begrundelsen tillige angive  

 de hovedhensyn, der har været bestemmende for skønsudøvelsen.
Efter stk. 2  

 skal begrundelsen endvidere om fornødent indeholde en kort rede-gørelse for  

 de oplysninger vedr. sagens faktiske omstændigheder, som er tillagt væsentlig  

 betydning for afgørelsen.
 Det er hovedindtrykket, at det har været vanskeligt for kommunerne at leve  

 op til forvaltningslovens krav.
 Når der gives afslag er begrundelserne ofte mangelfulde, og i en stor del  

 af afgørelserne har det ikke været muligt for ansøgeren at se, hvad  

 forvaltningen har lagt vægt på, og hvorledes de forskellige oplysninger i  

 sagen er blevet vægtede.
 I det følgende vil jeg med nogle konkrete eksempler fra undersøgelsen  

 illustrere, hvilke formelle og materielle »fejl«, vi er stødt på  

 ved gennemgangen af afgørelserne.
1. Formelle fejl Forkert ankevejledning I en sag blev der ved afslag på tilskud til særlig indretning givet  

 ankevejledning til det sociale ankenævn.
Forkert/mangelfuld henvisning til retsregler En kommune henviste ved afslag på bilstøtte til pensionslovens §§ 14 og  

 15. I sager, hvor denne kommune helt eller delvis tilkendte støtte til bil  

 m.v., henviste kommunen til det rette lovgrundlag, men der blev kun medsendt  

 uddrag af lov om social pension til borgeren.
Omfattede ansøgningen både  

 pension og støtte til køb af bil sendte kommunen en samlet afgørelse til  

 borgeren, men henviste kun til lov om social pension.
En anden kommune henviste i afgørelsen alene til bilbekendtgørelsens § 1,  

 og det fremgik ikke af afgørelsen, om lovgrundlaget var vedlagt.
Det kunne  

 endvidere ikke ud fra afgørelsen ses, om der var tale om en § 4 eller § 6  

 bil, og hvilket vurderings-grundlag der lå til grund for bevillingen.
Mangelfulde afgørelser I to sager fremgik det ikke af afgørelsen, om ansøger havde fået tilkendt  

 særlig indretning.
I en tredie sag fremgik det ikke af afgørelsen, om der var  

 givet tilskud til særlig indretning, hvilket var et kørekortskrav i den  

 konkrete sag.
Derimod fremgik det af indstillingen, at den særlige indretning  

 skulle bevilges.
2. Materielle fejl Materielt forkerte afgørelser/be-grundelser forekommer sjældent i  

 undersøgelsen.
I en sag var der givet afslag på tilskud til særlig indretning efter  

 bilbekendtgørelsens § 9 med den begrundelse, at ansøgeren ikke opfyldte  

 betingelserne for støtte til køb af bil.
Dette er direkte i strid med  

 bilbekendtgørelsen, og afgørelsen er derfor forkert og ugyldig.
En anden sag drejede sig om en 57-årig mand, som led af sclerose.
Hans  

 gangdistance var 50 meter med rolator.
Han blev i 1993 tilkendt støtte til  

 køb af bil på ikke-erhvervsmæssigt grundlag.
Han ansøgte nu om en  

 kabinevarmer.
Kommunen traf følgende afgørelse: »De meddeles afslag på  

 ansøgning om støtte til køb af en kabinevarmer.
Begrundelsen er, at Det  

 kommunale Pensionsudvalg vurderer, at De ikke har et væsentligt kørselsbehov,  

 og at Deres funktionsnedsættelse ikke kan forhindre Dem i at benytte  

 offentlige transportmidler.
Afgørelsen er truffet efter lov om social pension  

 §§ 14 og 15.« Afgørelsen er som den ovenfor nævnte i strid med  

 bilbekendtgørelsen.
En kommune havde i en sag ikke taget stilling til tilskud til særlig  

 indretning.
Det fremgik imidlertid af indstillingen, at kommunen var af den  

 opfattelse, at pågældende ikke var berettiget til særlig indretning i form af  

 servostyring og automatisk transmission, fordi ansøgeren kun havde en afstand  

 på 15 km til sit arbejde.
 Vi har også set sager, hvor kommunen gav ret til fritagelse for  

 vægtafgift, selv om der samtidigt blev givet afslag på støtte til køb af bil.  

 Dette er direkte i strid med bilbekendtgørelsen, men eksemplet er ikke ukendt  

 i Ankestyrelsen.
I hvilket omfang følger kommunerne Ankestyrelsens praksis? Vi har gennemgået de indsendte afgørelser og sammenholdt dem med den  

 praksis, vi har i Ankestyrelsen.
 Gennemgangen af sagerne viser, at kommunerne i overvejende grad følger  

 Ankestyrelsens praksis.
46 af de 335 sager fandtes dog ikke at være i overensstemmelse med  

 Ankestyrelsens praksis.
Dette svarer til en »fejlprocent« på knap  

 14. Jeg kan i denne forbindelse oplyse, at Ankestyrelsens omgørelsesprocent  

 for mødebehandlede bilsager i 1995 ligeledes var knap 14 pct. - samtidig med  

 at jeg skal advare imod en direkte sammenligning.
Gennemgangen viser endvidere, at de tidligere frikommuner gene- relt har  

 en lavere procentdel af afgørelserne, som ikke er i overensstemmelse med  

 Ankestyrelsens praksis end de øvrige kompetencekommuner.  

 »Fejlprocenten« - hvis jeg må kalde den sådan - ligger hos  

 frikommunerne mellem 10-12 pct.
Det har været positivt at se, at  

 fravigelsesprocenten for de tidligere frikommuner lå så lavt.
 I de større kompetencekommuner ligger »fejlprocenten« noget høj-  

 ere, nemlig mellem 22-26 pct., dog med en enkelt undtagelse, hvor  

 fejlprocenten var knap 10.
 Vi har ikke udregnet »fejlprocenter« for de helt små kommuner,  

 idet antallet af de indsendte afgørelser var så lavt, at en enkelt afvigelse  

 ville få uforholdsmæssig stor indflydelse på fejlprocenten.
 Jeg vil i det hele taget opfordre til, at man ikke tillægger de nævnte  

 procenttal for stor betydning, men alene tager dem som udtryk for en tendens,  

 vi har kunnet uddrage på grundlag af kommunernes afgørelser i deres første  

 tid som kompetencekommuner.
Hertil kommer, at vi - som tidligere nævnt - kun har bedt kommunerne om at  

 indsende mødeoplæg og afgørelse.
Dette materiale giver os ikke grundlag for  

 at vurdere sagen på samme måde, som når vi selv afgør sager, hvor vi har  

 samtlige sagsakter.
 Jeg finder også grund til at fremhæve, at der i afgørelserne om bilstøtte  

 indgår et skønselement - og der derfor må indrømmes kommunerne en vis margin.
 I alle 46 sager, som ikke fandtes at være i overensstemmelse med  

 Ankestyrelsens praksis, havde kommunerne anlagt en mildere vurdering ved  

 tilkendelse af bilstøtte, end Ankestyrelsen ville have gjort.
 I 19 af de 46 sager ville Ankestyrelsen være kommet til et andet resultat  

 - med henvisning til, at ansøgers gangfunktion ikke var nedsat i  

 tilstrækkelig grad til at opfylde betingelserne for støtte til køb af bil.
 I 10 sager ville Ankestyrelsen være kommet til et andet resultat med  

 henvisning til, at ansøgers lidelse ikke medførte en sådan nedsættelse af  

 funktionsevnen, at betingelserne for støtte var opfyldte.
6 sager vedrørte støtte til § 6 -biler.
Efter Ankestyrelsens vurdering  

 burde der i disse tilfælde være bevilget en § 4-bil.
F.eks. var den udvidede støtte i en af sagerne  

 begrundet med, at ansøger brugte rolator og manuel kørestol.
I en anden sag  

 var den udvidede støtte begrundet med, at der skulle indbygges automatgear og  

 servostyring i bilen.
 I 5 sager ville Ankestyrelsen være kommet til et andet resultat vedr.  

 tilskud til særlig indretning.
 I 3 sager fandt Ankestyrelsen ikke, at ansøger havde haft et  

 tilstrækkeligt kørselsbehov.
I 2 sager var ansøger bedømt på erhvervsmæssigt grundlag, hvor ansøger -  

 efter Ankestyrelsens vurdering - burde være bedømt på ikke-erhvervsmæssigt  

 grundlag.
Ansøgerne opfyldte herefter ikke betingelserne for støtte til køb  

 af bil.
 I 1 sag fandt Ankestyrelsen, at der burde være givet afslag på bilstøtte  

 under henvisning til, at ansøgeren kunne benytte offentlige transportmidler.
Hvordan afgøres sagerne i kommunerne Vi har også spurgt om, hvorledes kommunerne træffer afgørelse i sager om  

 bilstøtte.
 Ikke uventet viser besvarelserne, at der er stor forskel på, hvordan det  

 sker.
I nogle kommuner træffes afgørelserne rent administrativt - i andre er kommunalpolitikere med til at træffe afgørelse.
Af de otte kommuner, der har oplyst om dette forhold, kan nævnes, at i 3  

 af kommunerne træffes afgørelserne på rent administrativt plan, mens der i de  

 øvrige 5 medvirker kommunalpolitikere i mere eller mindre omfang.
I de  

 tidligere frikommuner er kommunalpolitikere med, når der træffes afgørelse om  

 bilstøtte.
Hvad kan uddrages af undersøgelsen? Som helhed kan det siges, at kommunerne i overvejende grad følger  

 Ankestyrelsens praksis.
Kommunerne er dog generelt mildere i deres  

 bedømmelser, specielt vedrørende støtte til køb af bil, der ikke skal  

 benyttes i forbindelse med erhverv eller uddannelse, og m.h.t særlig  

 indretning.
 Jeg synes, det er værd at notere sig, at der ikke har været tale om mange  

 materielle fejl - og at uoverensstemmelserne med Ankestyrelsens praksis i  

 overvejende grad skyldes, at kommunerne har anlagt en mildere vurdering, end  

 vi ville have gjort.
Kommunerne er generelt ikke så gode til at begrunde afgørelser om afslag  

 på det ansøgte.
Ansøgeren kan ofte ikke ud fra afgørelsen se, hvorfor han  

 ikke er blevet tilkendt det ansøgte.
Enkelte kommuner giver dog  

 fyldestgørende begrundelser ved afslag.
Der har fra forskelligt hold været peget på risikoen for uensartet praksis  

 kommunerne imellem som følge af udlæggelse af tilkendelseskompetencen på  

 bilområdet.
Der har også været udtrykt frygt for, at kommunernes ge-nerelle  

 spareiver skulle give sig udtryk i en skærpelse af bevillingspraksis på  

 området.
 Under forbehold af det begrænsede materiale, vi har haft til rådighed i  

 undersøgelsen, mener jeg at kunne sige, at der ikke er grundlag for at  

 bekræfte disse bekymringer.
 Som nævnt flere gange har vi i undersøgelsen set en tendens til, at  

 kommunerne anlægger en mildere bedømmelse ved tildeling af bilstøtte, end  

 hvad der følger af Ankestyrelsens praksis.
 Det kommer iøvrigt ikke overraskende for os, idet vi i ganske mange  

 ankesager ser, at kommunerne indstiller til bilstøtte - og at nævnet derefter  

 træffer afgørelse om afslag.
 Måske hænger det sammen med, at kommunerne på godt og ondt er tættere på  

 borgeren og har et andet kendskab til hans/hendes situation - end nævnene og  

 Ankestyrelsen kan have - og derfor eventuelt finder en mere pragmatisk og  

 samfundsmæssig billigere løsning på transportproblemet, end man kan nå til,  

 når man mere slavisk følger reglerne for bilstøtte.
Men man kan naturligvis ikke bortse fra, at udlægning af  

 tilkendelseskompetencen som led i decentraliseringen medfører en risiko for  

 uensartede afgørelser og dermed risiko for, at borgerne stilles forskelligt  

 afhængig af bopæl.
Det gælder også på bil-området.
Ankemyndighederne har mulighed for at rette op på uensartede afgørelser i  

 kommunerne - forudsat at afgørelserne ankes - og jeg er sikker på, at  

 ankemyndig-hederne i denne første fase vil være særlig opmærksomme på disse  

 sager, der er nye for kommunerne.
For selv om kommunerne tidligere har  

 foretaget indstillinger i bilsagerne, er det noget andet at skulle træffe  

 afgørelser.
 Hertil kommer, at bilsagerne talmæssigt er begrænsede, og især i de mindre  

 kommuner kan dukke op med så store mellemrum, at det kan være vanskeligt at  

 få den nødvendige ekspertise og erfaring på området.
 Derfor er det vigtigt, at nævnene og Ankestyrelsen er bevidste om vor  

 vejledningsforpligtelse og går i dialog med kommunerne på dette område.
 Sammenfattende vil jeg sige, at det er min opfattelse, at kommunerne har  

 rimeligt styr på bilområdet, og at de begyndervanskeligheder, der er, vil  

 kunne afhjælpes uden større problemer.
