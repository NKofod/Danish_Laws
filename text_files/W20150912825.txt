SVU - ansøgningstidspunkt Der forelå først en ansøgning ved ansøgers underskrift, da arbejdsgiver alene har en afledt ret fra den uddannelsessøgende.
Ansøgningen derfor først anset for indgivet på det tidspunkt, hvor den uddannelsessøgendes underskrift forelå.
Din klage vedrørende afslag på Statens Voksenuddannelsesstøtte (SVU) I mail af 8. august 2014 har du klaget over Styrelsen for Videregående Uddannelsers afgørelse af 28. juli 2014 om afslag på SVU.
Ankenævnets afgørelse Nævnet tiltræder styrelsens afgørelse af 28. juli 2014 om afslag på SVU.
Retsgrundlag SVU-loven (lovbekendtgørelse nr. 364 af 9. april 2014) indeholder bl.a. følgende bestemmelser (uddrag):
§ 3 a.
For at få SVU efter bestemmelserne i kapitel 4 til videregående uddannelse må den uddannelsessøgende ikke have gennemført en videregående uddannelse på et niveau højere end uddannelse på erhvervsakademiniveau.
Stk. 2. Uddannelses- og forskningsministeren kan fastsætte nærmere regler om betingelsen efter stk. 1 og kan herunder fastsætte regler om, i hvilke situationer der kan ses bort fra gennemført videregående uddannelse.
(Bestemmelsen trådte i kraft den 1. februar 2014) SVU-bekendtgørelsen (bekendtgørelse nr. 917 af 3. juli 2013, som ændret ved bekendtgørelse nr. 103 af 29. januar 2014) indeholder bl.a. følgende bestemmelser (uddrag):
§ 10 a.
Ved vurderingen af, om en videregående uddannelse er gennemført, jf. lovens § 3 a, stk. 1, ses der bort fra 1) uddannelse, der ikke er afsluttet, og 2) fagmoduler eller enkeltfagsundervisning, der ikke samlet udgør en uddannelse.
Stk. 2. Ved vurderingen af, om en gennemført videregående uddannelse højst svarer til uddannelse på erhvervsakademiniveau, lægges det til grund, at uddannelsen højst må svare til niveau 5 i Kvalifikationsrammen for Livslang Læring.
Stk. 3. Som forældet videregående uddannelse, jf. lovens § 3 a, stk. 2, betragtes videregående uddannelse, som den uddannelsessøgende 1) ikke har anvendt i de sidste 5 år forud for ansøgningstidspunktet, 2) ikke anvender og kan sandsynliggøre, at der ikke er mulighed for at anvende igen, fordi den ikke svarer til den nuværende uddannelse, 3) kan dokumentere ikke kan anvendes af helbredsmæssige grunde, eller 4) har gennemført i udlandet, hvis den uddannelsessøgende kan sandsynliggøre, at uddannelsen ikke kan anvendes i Danmark.
(Bestemmelsen trådte i kraft den 1. februar 2014) Begrundelse Ankenævnet skal bemærke, at retten til SVU tilkommer den uddannelsessøgende, ikke arbejdsgiver, der alene har en afledt ret.
Der foreligger derfor først en ansøgning om SVU, når den uddannelsessøgende har indleveret en underskrevet ansøgning, hvilket skete den 1. juli 2014. Det er derfor reglerne om SVU, som de så ud efter den 1. februar 2014, der finder anvendelse.
Ankenævnet skal bemærke, at efter SVU-lovens § 3 a må den uddannelsessøgende for at få støtte til en videregående uddannelse ikke have gennemført en videregående uddannelse på et niveau højere end uddannelse på erhvervsakademiniveau.
Ankenævnet skal bemærke, at du har gennemført en videregående uddannelse, som du har benyttet indenfor de sidste 5 år, hvorfor den afsluttede uddannelse ikke kan betragtes som forældet, jf.
SVU-bekendtgørelsens § 10 a, stk. 3.
Ankenævnet fastholder derfor styrelsens afgørelse af 28. juli 2014 om afslag på SVU.
Sagsfremstilling Det fremgår blandt andet af ansøgning om SVU til en uddannelse på videregående niveau modtaget hos SVU-administrator den 31. januar 2014, at du har afsluttet en videregående uddannelse på kandidat, master eller ph.d.-niveau, at du har brugt uddannelsen indenfor de seneste 5 år, at du er beskæftiget som lønmodtager, at støtten skal udbetales til din arbejdsplads, at din arbejdsgiver udateret har underskrevet for dig, at arbejdsgiveren har underskrevet ansøgningen den 24.
januar 2014, at uddannelsesperioden løber fra den 22. april 2014 til 16. juni 2014, og at uddannelsesstedet har underskrevet ansøgningen den 28. januar 2014.
Ved brev af 16. juni 2014 har styrelsen anmodet dig om personligt at underskrive og datere ansøgningen eller vedlægge en fuldmagt til arbejdsgiveren, og derefter returnere ansøgningen.
Ved brev modtaget i styrelsen den 1. juli 2014 har du returneret ansøgningen underskrevet og dateret af dig den 27. juni 2014.
Styrelsen har ved brev af 28. juli 2014 meddelt dig afslag på støtte under henvisning til, at du allerede har afsluttet en videregående uddannelse på niveau højere end uddannelse på erhvervsakademiniveau, der ikke kan betragtes som forældet.
Styrelsen oplyser derudover, at din ansøgning først er modtaget efter uddannelsens start (og ophør), og at styrelsen ikke vurderer, at der foreligger undskyldelige omstændigheder.
Du har i mail af 8. august 2014 klaget til Ankenævnet for Statens Uddannelsesstøtteordninger.
Du har i mailen blandt andet anført, at ansøgningen er fremsendt fra arbejdspladsen den 29. januar 2014 sammen med flere andre ansøgninger, at din arbejdsgiver fra uddannelsesstedet har fået oplyst, at ansøgningen ville blive returneret, da SVU-administrator ikke må behandle ansøgninger uden ansøgers egen underskrift, at det er den første ansøgningsdato, der gælder, hvorfor lovændringen ikke kan gælde for din ansøgning.
Styrelsen har i brev af 12. december 2014 videresendt sagen sammen med en udtalelse til ankenævnet.
Det fremgår blandt andet af udtalelsen, at retten til SVU tilkommer den uddannelsessøgende, ikke arbejdsgiver, der alene har en afledt ret.
Der foreligger derfor først en ansøgning om SVU, når den uddannelsessøgende har indleveret en underskrevet ansøgning, hvilket skete den 1. juli 2014.
Ankenævnet har ved breve af 17. december 2014 fremsendt sagens akter til din arbejdsgiver og dig, således at I havde lejlighed til at fremkomme med bemærkninger hertil.
Ankenævnet har ikke modtaget bemærkninger i den anledning.
