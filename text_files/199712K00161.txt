Nr LSF 161 Forslag til Lov om ændring af lov om folkeskolen (Uddannelseskrav ved  

 forsøg med skolestart) Fremsat af undervisningsministeren (Ole Vig Jensen) den 21. januar 1998 § 1 I lov om folkeskolen, jf. lovbekendtgørelse nr. 561 af 25. juni 1997, som  

 ændret ved lov nr. 980 af 17. december 1997, foretages følgende ændringer:
 1. I § 46 a ændres »§ 41, stk. 1, nr. 5« til:  

 »§ 41, stk. 1, nr. 4«.
 2. § 55 affattes således:
 » § 55. For at fremme forsøgsvirksomhed og pædagogisk  

 udviklingsarbejde eller for at bevare små skoler kan undervisningsministeren  

 fravige lovens bestemmelser, bortset fra kapitel 1 og kapitel 4, jf. dog stk.  

 2.
 Stk. 2. For at fremme forsøgsvirksomhed og pædagogisk  

 udviklingsarbejde i forbindelse med elevernes skolestart kan ministeren  

 tillige fravige bestemmelserne i kapitel 4.
 Stk. 3. Efter undervisningsministerens bestemmelse kan staten yde  

 tilskud til forsøgsvirksomhed og pædagogisk udviklingsarbejde.«.
§ 2 Loven træder i kraft den 1. august 1998.
Bemærkninger til lovforslaget Almindelige bemærkninger Helhed i børnenes hverdag i forbindelse med skolestart Af § 55 i folkeskoleloven fremgår, at bestemmelserne i lovens kapitel 1,  

 der vedrører folkeskolens formål, og kapitel 4, der vedrører  

 uddannelseskravene for at kunne undervise i folkeskolen, ikke er omfattet af  

 ministerens bemyndigelse til dispensere fra lovens bestemmelser med henblik  

 på iværksættelse af forsøg m.v.
Iflg. §§ 28 og 29 kvalificerer læreruddannelsen til at undervise i  

 grundskolen og i 10. klasse, medens undervisningen i børnehaveklassen  

 varetages af pædagoguddannet personale.
På skoler med samordnet indskoling er  

 der imidlertid mulighed for, at lærere i et vist omfang kan undervise elever  

 i børnehaveklassen, og at børnehaveklasselederen i et tilsvarende omfang kan  

 undervise elever på 1. og 2. klassetrin.
Undervisning i børnehaveklassen skal  

 dog overvejende varetages af børnehaveklasselederen og undervisningen fra 1.  

 klassetrin fortrinsvis af en lærer.
 Formålet med samordnet indskoling, der blev generelt muliggjort fra 1985,  

 er at skabe sammenhæng i elevernes hverdag med børnehaveklassens undervisning  

 som et omdrejningspunkt, der rækker såvel bagud mod børnehavens pædagogik som  

 fremad mod grundskolens undervisning.
Betænkning nr. 1018 fra 1984 dannede baggrund for etablering af muligheden  

 for samordnet indskoling.
Betænkningen fremhævede helhed og sammenhæng i  

 børnenes hverdag som et ideal for den del af skolens virksomhed, der omfatter  

 de yngste børn.
Helhed og sammenhæng har hidtil primært været forsøgt  

 realiseret alene i forhold til særlige områder af skolens undervisning på  

 indskolingstrinnene.
 Den fleksibilitet, som samordnet indskoling giver mulighed for, og som har  

 vist sig hensigtsmæssig i forbindelse med varetagelse af aktiviteterne for  

 børnehaveklasseledere og lærere på indskolingstrinnene, foreslås udbygget.  

 Med forslaget tilvejebringes mulighed for, at der kan ske fravigelser af  

 bestemmelserne i lovens kapitel 4 med henblik på iværksættelse af forsøgs- og  

 udviklingsarbejder på førskole- og indskolingsområdet.
Næsten alle børn begynder i skolen ved optagelse i børnehaveklasse, når de  

 er ca. 6 år gamle.
Mange af børnene kommer direkte fra en børnehave.
Uden for  

 skoletid bliver de fleste børn passet i enten fritidshjem efter  

 bestemmelserne i bistandsloven (efter 1. juli 1998 lov om social service)  

 eller i skolefritidsordninger efter folkeskolelovens bestemmelser.
Blandt andet under hensyn til skolefritidsordningernes stigende udbredelse  

 - en tendens, der ser ud til at fortsætte - er der i flere skoler og kommuner  

 opstået ønske om en bedre indholdsmæssig sammenhæng i børnenes samlede  

 hverdag, herunder i indskolingen.
Det forudsætter et tættere samarbejde  

 mellem de pædagoger, der beskæftiger sig med børnene i deres fritid, og  

 skolens undervisere i børnenes første år.
Det indebærer, at de  

 læreruddannedes og de pædagoguddannedes samarbejdsflade må række ud over den  

 samordnede indskoling med en højere grad af forpligtende samarbejde om  

 børnenes hverdag på skolen og dermed en højere grad af ansvar for sammenhæng  

 mellem skolens undervisning og børnenes ophold i fritidstilbud.
Mange skoler og kommuner har taget initiativer til et sådant tættere  

 samarbejde, men der mangler nøjere afklaring af både en række indholdsmæssige  

 og organisatoriske spørgsmål, inden der er grundlag for politiske  

 beslutninger om de overordnede mål og rammer.
Med forslaget om at muliggøre  

 forsøgs- og udviklingsarbejder på området, vil der kunne gøres erfaringer med  

 et sådant samarbejde om sammenhæng, fx om, * hvordan de to professioner bedst kan støtte og supplere hinandens  

 virksomhed i et konstruktivt samarbejde om børnenes hverdag, * hvordan og inden for hvilke områder det vil være relevant at tale om  

 lærernes og pædagogernes fælles og delte ansvar for leg og læring, * hvordan en bred vifte af pædagogiske metoder rettet mod undervisning og  

 leg/læring i skolestarten kan realiseres og udvikles i samarbejdet mellem  

 lærere og pædagoger, * hvordan de samlede ressourcer anvendes bedst muligt, således at der  

 skabes de bedste betingelser for et sammenhængende udviklings- og  

 læringsmiljø, der imødekommer det enkelte barns behov og forudsætninger i et  

 socialt fællesskab.
 Ministeriet vil nøje følge og evaluere forsøgene, der gøres betinget af  

 rapportering til ministeriet.
Administrative og økonomiske konsekvenser Helhed i børnenes hverdag i forbindelse med skolestart Forslaget indebærer ingen større administrative konsekvenser og ingen  

 økonomiske konsekvenser.
 Forslaget sigter alene mod, at ministeren i forbindelse med iværksættelse  

 af forsøgs- og udviklingsarbejder kan dispensere fra bestemmelserne i kapitel  

 4. Dispensation kommer således kun på tale i forbindelse med konkret  

 ansøgning fra kommunerne og for en tidsbegrænset periode.
 Det er med forslaget ikke formålet, at der med forsøgsmuligheden generelt  

 skal ske en forskydning mellem henholdsvis lærer- og pædagogressourcer.  

 Forslaget indeholder derfor ingen økonomiske konsekvenser.
Forholdet til EU-retten og international ret i øvrigt Forslaget indeholder ikke EU-retlige aspekter.
Erhvervsøkonomiske og miljømæssige konsekvenser Forslaget har ikke erhvervsmæssige eller miljømæssige konsekvenser.
Bemærkninger til lovforslagets enkelte bestemmelser Til § 1 Til nr. 1 Der er alene tale om en teknisk ændring.
Til nr. 2 Det foreslås, at ministeren kan meddele dispensation fra bestemmelserne i  

 lovens kapitel 4 med henblik på iværksættelse af forsøgs- og  

 udviklingsarbejder i forbindelse med elevernes skolestart for at tilstræbe  

 større helhed i forbindelse med skolestarten.
Skriftlig fremlæggelse (21. januar 1998) Undervisningsministeren (Ole Vig Jensen):
 Hermed tillader jeg mig for det høje Ting at fremsætte:
 Forslag til lov om ændring af lov om folkeskolen. (Uddannelseskrav ved  

 forsøg med skolestart).
(Lovforslag nr.
L 161).
I dag begynder næsten alle børn i skolen ved optagelse i børnehaveklasse,  

 når de er ca. 6 år gamle.
Mange af børnene kommer direkte fra en børnehave.  

 Uden for skoletid bliver de fleste børn passet i enten fritidshjem efter  

 bestemmelserne i bistandsloven (efter 1. juli 1998 lov om social service)  

 eller i skolefritidsordninger efter folkeskolelovens bestemmelser.
 Blandt andet under hensyn til skolefritidsordningernes stigende udbredelse  

 - en tendens, der ser ud til at fortsætte - er der i flere skoler og kommuner  

 opstået ønske om en bedre indholdsmæssig sammenhæng i børnenes samlede  

 hverdag, herunder ved skolestarten.
 Dette forudsætter et tættere samarbejde mellem de pædagoger, der  

 beskæftiger sig med børnene i deres fritid, og skolens undervisere i børnenes  

 første år, end hvad loven i dag åbner mulighed for.
 De tanker om helhed og sammenhæng, der kom til udtryk i betænkning nr.  

 1018 fra 1984 om indførelse af en ordning med samordnet indskoling, har  

 således primært været forsøgt realiseret i forhold til særlige områder af  

 skolens undervisning på indskolingstrinnene.
 Formålet med samordnede indskoling, som loven i 1985 åbnede mulighed for,  

 er at skabe sammenhæng i elevernes hverdag med børnehaveklassens undervisning  

 som et omdrejningspunkt, der rækker såvel bagud mod børnehavens pædagogik som  

 fremad mod grundskolens undervisning.
 Med forslaget vil de læreruddannedes og de pædagoguddannedes  

 samarbejdsflade kunne række ud over den samordnede indskoling med en højere  

 grad af forpligtende samarbejde om børnenes hverdag på skolen og dermed en  

 højere grad af ansvar for sammenhæng mellem skolens undervisning og børnenes  

 ophold i fritidstilbud.
 Mange skoler og kommuner har taget initiativer til et sådant tættere  

 samarbejde, men vi mangler en nøjere afklaring af både en række  

 indholdsmæssige og organisatoriske spørgsmål, inden der er grundlag for  

 politiske beslutninger om de overordnede mål og rammer.
 Med forslaget om at muliggøre forsøgs- og udviklingsarbejder på området,  

 vil der kunne gøres erfaringer med et sådant samarbejde om sammenhæng.
 Efter ansøgning fra de enkelte kommuner og på baggrund af en indstilling  

 herom fra skolebestyrelsen vil der således kunne godkendes iværksættelse af  

 forsøg med en øget sammenhæng i børnenes hverdag i skolestarten.
 Forslaget om forsøg på skolestartområdet indebærer derfor, at  

 bestemmelserne i folkeskoleloven om uddannelseskrav til skolens personale vil  

 kunne fraviges for at imødekomme forsøgsansøgninger.
 Idet jeg i øvrigt henviser til lovforslaget med bemærkninger, tillader jeg  

 mig at anbefale lovforslaget til hurtig og velvillig behandling i det høje  

 Ting.
Bilag I dette bilag er (med mindre skrift) indsat den gældende formulering  

 af de bestemmelser, der berøres af lovforslaget 1. I § 46 a ændres »§ 41, stk. 1, nr. 5« til:  

 »§ 41, stk. 1, nr. 4«.
§ 46 a.
I kommuner, hvor der ikke er nedsat et fælles rådgivende  

 organ, jf. § 41, stk. 1, nr. 5, afholder kommunalbestyrelsen mindst to gange  

 om året et møde mellem repræsentanter for skolebestyrelserne og kommunen til  

 drøftelse af spørgsmål om det lokale skolevæsens vilkår og udvikling.  

 Kommunalbestyrelsen kan beslutte, at andre kan deltage i møderne.
 2. § 55 affattes således:
 » § 55. For at fremme forsøgsvirksomhed og pædagogisk  

 udviklingsarbejde eller for at bevare små skoler kan undervisningsministeren  

 fravige lovens bestemmelser, bortset fra kapitel 1 og kapitel 4, jf. dog stk.  

 2.
 Stk. 2. For at fremme forsøgsvirksomhed og pædagogisk  

 udviklingsarbejde i forbindelse med elevernes skolestart kan ministeren  

 tillige fravige bestemmelserne i kapitel 4.
 Stk. 3. Efter undervisningsministerens bestemmelse kan staten yde  

 tilskud til forsøgsvirksomhed og pædagogisk udviklingsarbejde.«.
 § 55. Undervisningsministeren kan fravige lovens bestemmelser  

 bortset fra bestemmelserne i kapitel 1 og kapitel 4, i det omfang det anses  

 for påkrævet for at fremme forsøgsvirksomhed eller pædagogisk  

 udviklingsarbejde eller for at bevare små skoler.
 Stk. 2. Efter undervisningsministerens bestemmelse kan staten yde tilskud  

 til forsøgsvirksomhed og pædagogisk udviklingsarbejde.
