Betænkning afgivet af Transportudvalget den 7. juni 2022 Betænkning over Forslag til folketingsbeslutning om etablering af en arbejdsgruppe, som skal fremsætte forslag til forbedringer af forholdene for danske lastbilchauffører og vognmænd [af Hans Kristian Skibby (UFG), Karina Adsbøl (UFG), Lise Bech (UFG), Liselott Blixt (UFG) og Bent Bøgsted (UFG)]:
1. Indstillinger Et flertal i udvalget (S, RV, SF, EL, LA og FG) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, KF, DF, NB, Hans Kristian Skibby (UFG) og Lise Bech (UFG)) indstiller beslutningsforslaget til vedtagelse ved 2. (sidste) behandling.
 Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Radikale Venstre, Socialistisk Folkeparti og Enhedslisten Socialdemokratiets, Radikale Venstres, Socialistisk Folkepartis og Enhedslistens medlemmer af udvalget anerkender behovet for at sikre gode forhold for danske lastbilchauffører og vognmænd og dermed også hensigten med beslutningsforslaget og de enkelte forslag indeholdt i beslutningsforslagets bemærkninger.
S, RV, SF og EL er enige i, at Færdselsstyrelsens sagsbehandlingstider skal nedbringes, at parkeringsafgifter udstedt til udenlandske lastbiler også skal betales og dernæst kunne inddrives effektivt ved manglende betaling, og at der løbende skal arbejdes på at forbedre trafiksikkerheden.
 I forhold til beslutningsforslaget ser S, RV, SF og EL især positivt på de forslag, der bl.a. kan øge trafiksikkerheden og bidrage til ordentlige løn- og arbejdsvilkår også for udenlandske chauffører.
S, RV, SF og EL noterer sig, at der allerede med henholdsvis »Aftale om Infrastrukturplan 2035« fra juni 2021 og »Aftale om grøn omstilling af transportsektoren« fra december 2020 er iværksat tiltag i retning af flere parkeringspladser på de statslige motorvejsrastepladser og øget totalvægt og -længde for køretøjer.
S, RV, SF og EL noterer sig ligeledes, at der fra myndighedssiden arbejdes på en mere effektiv inddrivelse af parkeringsafgifter udstedt til udenlandske lastbiler og nedbringelse af Færdselsstyrelsens sagsbehandlingstider.
 S, RV, SF og EL noterer sig endvidere, at regeringen vil undersøge mulighederne for dels at styrke Færdselsstyrelsens kontrol med både lastbilparkering og udenlandske varebiler, og dels at skærpe indsatsen over for farlige lastbiloverhalinger på motorvejsnettet.
 Endelig noterer S, RV, SF og EL sig, at regeringen under inddragelse af udvalget og branchen søger at løse den aktuelle chaufførmangel i transportbranchen.
Til trods for de gode hensigter i beslutningsforslaget kan S, RV, SF og EL dog ikke støtte op om at nedsætte en arbejdsgruppe som den foreslåede.
Dels fordi der allerede er et arbejde i gang på flere af områderne  bl.a. med inddragelse af branchen  og dels fordi S, RV, SF og EL bl.a. ikke deler synspunktet om, at arbejdstidsreglerne i branchen er en udfordring, da disse er til for trafiksikkerhedens skyld og i øvrigt fastsat i EU-lovgivningen.
Venstre Venstres medlemmer af udvalget hilser det velkommen, at forslagsstillerne ønsker nedsat en arbejdsgruppe, der skal finde løsninger på konkrete problemstillinger og udfordringer, der opleves af vognmænd og chauffører.
Derfor støtter Venstre beslutningsforslaget.
Det betyder dog ikke, at Venstre dermed automatisk støtter alle de i forslaget oplistede initiativer.
I stedet afventer Venstre resultatet af arbejdsgruppens arbejde, hvorefter Venstre vil tage politisk stilling til de enkelte problemstillinger og de anbefalede løsningsforslag.
Enhedslisten Enhedslistens medlemmer af udvalget er forskelligt stemt over for delforslagene i forslaget.
Effektiv inddrivelse af parkeringsafgifter fra udenlandske lastbiler, kontrol af 45-timershvil og indsats mod elefantoverhalinger er forslag, som Enhedslisten umiddelbart er positiv indstillet over for.
Mulige nye p-pladser til lastbiler og bedre badeforhold for lastbilchauffører er forslag, hvor Enhedslisten mener, at branchen selv må spille ind med løsninger, og det vil være overflødigt, at en ny arbejdsgruppe skal beskæftige sig med at undersøge sådanne forslag.
Samlet set er Enhedslisten derfor imod forslaget om at nedsætte en arbejdsgruppe, og Enhedslisten henviser i øvrigt til partiets ordførertale og bemærkninger ved 1. behandling af forslaget.
3. Udvalgsarbejdet Beslutningsforslaget blev fremsat den 1. marts 2022 og var til 1. behandling den 18. maj 2022. Beslutningsforslaget blev efter 1. behandling henvist til behandling i Transportudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 2 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til transportministeren til skriftlig besvarelse, som ministeren har besvaret.
Henrik Møller (S) Tanja Larsson (S) Kasper Roug (S) Mogens Jensen (S) fmd.
Lennart Damsbo-Andersen (S) Malte Larsen (S) Orla Hav (S) Thomas Jensen (S) Anne Valentina Berthelsen (SF) Karsten Hønge (SF) Kathrine Olldag (RV) Rasmus Helveg Petersen (RV) Andreas Steenberg (RV) Henning Hyllested (EL) Eva Flyvholm (EL) Susanne Zimmer (FG) Kristian Pihl Lorentzen (V) Hans Andersen (V) Hans Christian Schmidt (V) nfmd.
Ellen Trane Nørby (V) Peter Juel-Jensen (V) Martin Geertsen (V) Hans Kristian Skibby (UFG) Lise Bech (UFG) Alex Ahrendtsen (DF) Niels Flemming Hansen (KF) Birgitte Bergman (KF) Mette Thiesen (NB) Ole Birk Olesen (LA) Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
