Nr BTL 250 Betænkning over Forslag til lov om ændring af lov om social pension  

 (Ændret regulering af indtægtsgrundlaget for beregning af social pension)  

  

 Nr L 250 1995-96, 1. samling Afgivet af Socialudvalget Afgivet: 19960523 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret dels skriftligt, dels  

 i samråd.
 Endvidere har udvalget modtaget en skriftlig henvendelse fra Ældre Sagen.
 Socialministeren har tilkendegivet, at regeringen vil nedsætte en  

 tværministeriel arbejdsgruppe, som skal overveje mulige løsningsmodeller for  

 beregning og udbetaling af pensionsydelser.
Arbejdsgruppen skal opstille alternative modeller for beregning og  

 udbetaling af pensionsydelser, henholdsvis grundbeløb og tillæg i øvrigt,  

 f.eks. i sammenhæng med skattesystemet.
Udvalget skal i tilknytning hertil  

 overveje og skitsere en egentlig efterreguleringsmodel.
 Arbejdsgruppen skal fremsætte modeller for overflytning af  

 folkepensionisterne til en egentlig selvstændig lovgivning, hvor man ikke  

 anvender de nuværende trangsbestemte sociale principper for forsørgelse.
 De opstillede modeller skal bl.a. vurderes på baggrund af de  

 efterreguleringsordninger, som allerede eksisterer for andre offentlige  

 ydelser.
Arbejdsgruppen skal vurdere fordele og ulemper ved modellerne, herunder  

 belyse pensionsydelsens samspil med beregning og udbetaling af boligydelse  

 samt med skatteligningen.
Endvidere skal de økonomiske konsekvenser belyses.
 I det samlede udvalgsarbejde skal indgå vurderinger af pensionisternes  

 retssikkerhed, herunder behovet for eventuelle ændringer i pensionisternes  

 nugældende oplysningspligt.
 Arbejdsgruppens rapport skal foreligge medio 1997.
 Herefter indstiller udvalget lovforslaget til vedtagelse  

 uændret.
 Et mindretal (Venstres medlemmer af udvalget) finder det afgørende, at  

 beregningen af pensionen sker på et så aktuelt grundlag som overhovedet  

 muligt.
 Lovforslaget om regulering af social pension vil delvis imødekomme dette  

 krav, idet der fremover vil blive etableret automatisk kommunikation mellem  

 pensionssystemerne og skattesystemerne.
 Venstre så ideelt helst, at beregningen blev foretaget som en egentlig  

 årlig slutberegning af pensionen med retsgarantier over for pensionisterne.  

 Men dette forudsætter overvejelser om en ny folkepensionslovgivning.
Mindretallet kan derfor tiltræde lovforslaget med socialministerens  

 tilsagn om nedsættelse af en arbejdsgruppe, som bl.a. har fået til opgave at  

 fremsætte modeller for overflytning af folkepensionisterne til en egentlig  

 selvstændig lovgivning, hvor man ikke anvender de nuværende, trangsbestemte  

 sociale principper for forsørgelse.
Hertil kommer, at arbejdsgruppen også har  

 fået til opgave at vurdere pensionisternes retssikkerhed.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Lene Espersen  

 (KF) Jens Jørgensen (KF) Tom Behnke (FP) nfmd.
Dansk Folkeparti havde  

 ikke medlemmer i udvalget.
