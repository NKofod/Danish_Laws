Fremsat den 27. januar 2000 af  

 arbejdsministeren (Ove Hygum) Forslag til Ferielov Kapitel 1 Lovens område § 1. En lønmodtager har ret til ferie og  

 feriegodtgørelse eller løn under ferie og ferietillæg  

 efter denne lovs bestemmelser.
 Stk. 2. Ved lønmodtager forstås i denne lov en  

 person, der modtager vederlag for personligt arbejde i tjenesteforhold.
 § 2. Loven gælder ikke for:
 1)	Lønmodtagere i statens eller folkekirkens tjeneste, der er  

 ansat som tjenestemænd.
 2)	Lønmodtagere, hvis pension er sikret gennem medlemskab af en  

 pensionsordning, for hvis forpligtelse staten indestår, og som har ret  

 til ferie med løn efter samme regler som de i nr. 1 nævnte  

 tjenestemænd.
 3)	Lønmodtagere, der har aftalt andre ferieregler efter lov om  

 visse arbejdsforhold i landbruget m.v.
 Stk. 2. Lønmodtagere efter stk. 1, nr. 1 og 2, som  

 fratræder, uden at pensionsudbetaling påbegyndes i forbindelse  

 hermed, har ret til feriegodtgørelse efter § 23, stk. 6.  

 Feriegodtgørelsen indbetales og udbetales efter reglerne i kapitel  

 5.
 § 3. For søfarende udøver erhvervsministeren de  

 beføjelser, som ved denne lov er henlagt til arbejdsministeren eller  

 direktøren for Arbejdsløshedsforsikringen.
 Stk. 2. Erhvervsministeren kan efter høring af de  

 relevante lønmodtager- og arbejdsgiverorganisationer fastsætte  

 andre ferieregler for søfarende.
 Stk. 3. Forsvarsministeren kan fastsætte ferieregler for  

 værnepligtige i forsvaret samt efter høring af de relevante  

 lønmodtagerorganisationer endvidere fastsætte andre ferieregler  

 for kvinder ansat i forsvaret på værnepligtslignende  

 vilkår, konstabelelever og personel af reserven.
 Stk. 4. Forsvarsministeren kan indgå aftaler med de  

 relevante lønmodtagerorganisationer om andre regler for afholdelse af  

 ferie for militære personelgrupper, der ikke er omfattet af  

 stk. 3.
 § 4. En lønmodtager kan ikke give afkald på sin  

 ret til ferie, løn under ferie, ferietillæg og  

 feriegodtgørelse efter loven, og loven kan i øvrigt ikke  

 fraviges til ugunst for lønmodtageren, medmindre andet fremgår  

 af de øvrige bestemmelser i loven.
 Stk. 2. Loven er ikke til hinder for videregående  

 rettigheder for en lønmodtager i henhold til andre love og  

 bestemmelser, kollektiv overenskomst, individuel aftale, sædvane  

 m.v.
 Stk. 3. I det omfang lovens bestemmelser indgår i en  

 kollektiv overenskomst, indebærer dette, at fortolkning og brud  

 på disse bestemmelser skal afgøres i det fagretlige system, jf.  

 også § 44, stk. 1.
 § 5. Hvor der efter denne lovs bestemmelser kan ske fravigelse  

 ved kollektiv overenskomst, skal der som aftalepart på  

 lønmodtagerside mindst være tale om en lokal fagforening, som er  

 medlem af en landsdækkende lønmodtagerorganisation.
Fravigelsesmulighed § 6. Det kan ved kollektiv overenskomst aftales at fravige  

 § 2, stk. 2.
Kapitel 2 Optjening af ferie § 7. En lønmodtager optjener ret til 2,08 dages betalt  

 ferie for hver måneds ansættelse i et kalenderår  

 (optjeningsår). For ansættelsesperioder af under 1 måneds  

 varighed optjenes ferien i forhold til ansættelsens længde.
 Stk. 2. I følgende perioder optjenes der ikke ret til  

 betalt ferie under ansættelsen:
 1)	Sygdomsperioder, hvor arbejdsgiveren ikke skal betale fuld eller  

 delvis løn, eller for hvilke der ikke optjenes ret til  

 sygeferiegodtgørelse, jf. § 25.
 2)	Barselsperioder, andre orlovsperioder eller tjenestefrihedsperioder,  

 hvor arbejdsgiveren ikke skal betale fuld eller delvis løn.
 Stk. 3. Der optjenes ikke ret til betalt ferie i perioder,  

 hvor lønmodtageren deltager i strejke eller lockout.
 Stk. 4. Der optjenes ikke ret til betalt ferie i perioder,  

 hvor lønmodtageren i henhold til en kollektiv overenskomst eller  

 faglig kutyme er hjemsendt fx på grund af vejrmæssige forhold  

 eller materialemangel, medmindre arbejdsgiveren betaler fuld eller delvis  

 løn.
 § 8. En lønmodtager har ret til 25 dages ferie om  

 året, uanset om der er optjent ret til betalt ferie efter § 7.
 Stk. 2. For en lønmodtager, der er omfattet af  

 § 23, og som ikke har optjent ret til betalt ferie hos arbejdsgiveren  

 efter § 7, fradrages 4,8 pct. af månedslønnen pr. dag,  

 lønmodtageren holder ferie.
 § 9. Elever med uddannelsesaftale efter lov om  

 erhvervsuddannelser har ret til betalt ferie i 25 dage i det første og  

 andet hele ferieår, efter at ansættelsesforholdet er begyndt.  

 Arbejdsgiveren betaler løn under ferien i det omfang, eleven ikke har  

 optjent ret til løn under ferie eller feriegodtgørelse.
 Stk. 2. Er ansættelsesforholdet begyndt inden 1. juli i  

 et ferieår, har eleven en tilsvarende ret til betalt ferie i 25 dage i  

 dette ferieår.
 Stk. 3. Er ansættelsesforholdet begyndt 1. juli eller  

 senere i et ferieår, har eleven, i forbindelse med at virksomheden  

 holder lukket under ferie i tiden mellem 1. oktober og 30. april, ret til 5  

 dages betalt ferie i dette ferieår.
Fravigelsesmuligheder og bemyndigelser § 10. Det kan ved en kollektiv overenskomst, der fraviger  

 reglen om indbetaling af feriegodtgørelse til FerieKonto, jf.  

 § 28, aftales, at § 7, stk. 1, kan fraviges, således at  

 ferie optjenes i timer.
En lønmodtager, der har været ansat et  

 helt optjeningsår, har dog optjent mindst 20 dages ferie.
 Stk. 2. Hvis ferie er optjent i timer, skal der ved  

 lønmodtagerens fratræden ske en omregning fra timer til  

 dage.
 Stk. 3. § 8, stk. 2, kan fraviges ved kollektiv  

 overenskomst.
 § 11. Direktøren for Arbejdsløshedsforsikringen  

 kan fastsætte regler om optjening af ferie ved ansættelse under 1  

 måned og om optjening af ferie og fradrag i månedslønnen  

 for lønmodtagere, som arbejder mere end 5 dage om ugen.  

 Direktøren for Arbejdsløshedsforsikringen kan ligeledes  

 fastsætte regler om optjening af ferie for lønmodtagere, som  

 ikke har en kontrollabel arbejdstid.
Kapitel 3 Afholdelse af ferie § 12. Ferie skal holdes i det år, der går fra 1.  

 maj til 30. april (ferieåret), og som følger efter  

 optjeningsåret.
Stk. 2. Ferie holdes med 5 dage om ugen, således at  

 arbejdsfrie dage og vagtdage i turnus indgår i ferien med et  

 forholdsmæssigt antal.
Ferien holdes i øvrigt på samme  

 måde, som arbejdet tidsmæssigt er tilrettelagt.
 Stk. 3. Ferie kan ikke holdes på det ugentlige  

 fridøgn, på søgnehelligdage, overenskomstmæssigt  

 eller sædvanemæssigt fastsatte fridage eller erstatningsdage  

 herfor, eller hvis lønmodtageren er afskåret fra at holde ferie,  

 jf. § 38.
 § 13. Ferie begynder ved arbejdstids begyndelse den  

 første feriedag og slutter ved arbejdstids ophør den sidste  

 feriedag.
 Stk. 2. Hvis en lønmodtager er syg, når ferien  

 begynder, har lønmodtageren ikke pligt til at begynde ferien.
 Stk. 3. Hvis en lønmodtager deltager i en strejke eller  

 lockout, når ferien begynder, kan lønmodtageren ikke begynde  

 ferien.
 § 14. Af ferien skal mindst 15 dage gives i sammenhæng  

 (hovedferien). Hovedferien skal holdes i perioden 1. maj til 30. september  

 (ferieperioden). Hvis lønmodtageren har optjent mindre end 15 dages  

 ferie, er hele den optjente ferie hovedferie.
Stk. 2. En lønmodtager, der er beskæftiget med  

 udendørs planteavl, skal have mindst 10 dage i sammenhæng i  

 ferieperioden.
Herudover skal mindst 5 dage gives i tiden fra den 1. maj til  

 den 31. oktober.
Stk. 3. Øvrige feriedage skal også gives i  

 sammenhæng af mindst 5 dages varighed, men kan lægges uden for  

 ferieperioden.
Hvis de øvrige feriedage udgør mindre end 5  

 dage, skal disse dage gives i sammenhæng.
Hvor driftsmæssige  

 hensyn gør det ønskeligt, kan de øvrige feriedage dog  

 gives som enkeltdage.
§ 15. Arbejdsgiveren fastsætter efter forhandling med  

 lønmodtageren, hvornår ferien skal holdes.
Arbejdsgiveren skal  

 under hensyntagen til virksomhedens drift så vidt muligt  

 imødekomme lønmodtagerens ønske om, hvornår ferien  

 skal holdes, herunder lønmodtagerens ønske om, at hovedferien  

 holdes i lønmodtagerens barns skolesommerferie.
 Stk. 2. Arbejdsgiveren skal så tidligt som muligt  

 meddele lønmodtageren, hvornår ferien skal holdes.  

 Arbejdsgiveren skal give meddelelsen senest 3 måneder før  

 hovedferien begynder, og senest 1 måned før ferien begynder for  

 øvrige feriedage, medmindre særlige omstændigheder hindrer  

 dette.
Stk. 3. Hvis væsentlige, upåregnelige  

 driftsmæssige hensyn gør det nødvendigt, kan  

 arbejdsgiveren ændre tidligere fastsat ferie.
Lønmodtageren skal  

 have erstattet et eventuelt økonomisk tab som følge af  

 udskydelsen.
Allerede begyndt ferie kan ikke afbrydes.
§ 16. En lønmodtager, der er opsagt, kan ikke holde  

 hovedferie i opsigelsesperioden, hvis opsigelsesvarslet er på 3  

 måneder eller derunder.
Dette gælder uanset, hvad der tidligere  

 måtte være fastsat om afholdelse af ferien.
Det gælder dog  

 ikke, hvis opsigelsesvarslet er forlænget med antallet af  

 feriedage.
 Stk. 2. Hvis lønmodtageren er fritstillet, anses ferie  

 for holdt, uanset om ferien er fastsat, hvis de i § 15, stk. 2,  

 nævnte perioder og ferien kan rummes inden for  

 fritstillingsperioden.
 § 17. Hvis en virksomhed holder lukket under ferie, kan en  

 lønmodtager, der ikke er berettiget til optjent ferie i alle de dage,  

 virksomheden holder lukket, ikke i den anledning rejse krav mod  

 arbejdsgiveren.
Stk. 2. Hvis en virksomhed holder lukket på arbejdsdage  

 mellem jul og nytår, skal arbejdsgiveren, jf. § 15,  

 fastsætte, at lønmodtageren holder ferie i disse dage, hvis  

 lønmodtageren har optjent mere end 15 feriedage.
Fastsætter  

 arbejdsgiveren ikke ferien, skal arbejdsgiveren betale lønmodtageren  

 løn for de pågældende dage.
Lønnen beregnes  

 på grundlag af lønmodtagerens sædvanlige løn i de  

 sidste 4 uger før jul.
 § 18. Optjent ferie efter § 7 skal holdes forud for ikke  

 optjent ferie efter § 8. Overført ferie efter § 19 og ferie  

 efter § 40 skal holdes forud for anden ferie.
Fravigelsesmuligheder og bemyndigelser § 19. Det kan ved kollektiv overenskomst aftales, at en  

 lønmodtager og en arbejdsgiver kan aftale, at optjent ferie ud over 20  

 dage kan overføres til det følgende ferieår.
 Stk. 2. Lønmodtageren og arbejdsgiveren skal skriftligt  

 indgå aftale efter stk. 1 inden ferieårets udløb.
 Stk. 3. Hvis der er optjent feriegodtgørelse for den  

 overførte ferie, skal arbejdsgiveren inden ferieårets  

 udløb skriftligt meddele den, der skal udbetale  

 feriegodtgørelsen, at ferien overføres.
Stk. 4. Hvis en lønmodtager, der har overført  

 ferie, fratræder, inden ferien er holdt, bortfalder retten til efter  

 fratrædelsen at holde mere end 25 dages ferie i ét  

 ferieår.
Feriegodtgørelse for feriedage ud over 25 udbetales  

 efter reglerne i § 30, stk. 4.
§ 20. Det kan ved en kollektiv overenskomst, der fraviger  

 reglen om indbetaling af feriegodtgørelse til FerieKonto, jf.  

 § 28, aftales, at § 12, stk. 2, kan fraviges, blandt andet  

 således at ferie holdes i timer.
En lønmodtager, der har  

 været ansat et helt optjeningsår, har dog mindst ret til at holde  

 20 dages betalt ferie.
 Stk. 2. § 13, stk. 3, § 15, stk. 3, og  

 § 17, stk. 2, 3. pkt., kan fraviges ved kollektiv overenskomst.
§ 21. § 14 kan fraviges ved aftale.
Mindst 10 feriedage  

 skal dog gives i sammenhæng for så vidt angår § 14,  

 stk. 1 og 2.
 Stk. 2. § 15, stk. 2, og § 16, stk. 1, kan  

 fraviges ved aftale.
 § 22. Direktøren for Arbejdsløshedsforsikringen  

 fastsætter regler om afholdelse af ferie for en lønmodtager, der  

 ikke arbejder 5 dage om ugen, og om afholdelse af ferie for en  

 lønmodtager, der ikke begynder ferien som følge af sygdom eller  

 arbejdskonflikt, jf. § 13, stk. 2 og 3.
Kapitel 4 Løn under ferie, ferietillæg og  

 feriegodtgørelse § 23. En lønmodtager, der er antaget månedsvis  

 eller for længere tid, og som har ret til fuld løn på  

 søgnehelligdage og sygedage, får løn under ferie.
Stk. 2. Lønnen under ferie er den sædvanlige og  

 fast påregnelige løn på ferietidspunktet.
Hertil  

 lægges værdien af eventuelle personalegoder, som  

 lønmodtageren ikke råder over under ferien.
En  

 provisionslønnet har under ferien krav på en kompensation for  

 den provision, der mistes som følge af ferieafholdelsen.
Endvidere  

 får lønmodtageren et ferietillæg på 1 pct. af  

 lønnen i optjeningsåret, jf. § 26, stk. 1.
 Stk. 3. Hvis lønmodtagerens gennemsnitlige arbejdstid  

 eller arbejdsomfang på ferietidspunktet afviger med mere end 20 pct. i  

 forhold til optjeningsårets gennemsnitlige arbejdstid eller  

 arbejdsomfang, reguleres lønnen under ferie forholdsmæssigt.
Stk. 4. Ferietillæg udbetales senest samtidig med, at  

 den dertil svarende ferie begynder.
Hvis ferietillægget udbetales,  

 før ferien begynder, kan det ikke kræves tilbagebetalt.
 Stk. 5. En lønmodtager kan før  

 optjeningsårets begyndelse kræve feriegodtgørelse med 12  

 pct. af lønnen i optjeningsåret i stedet for løn under  

 ferie og ferietillæg, jf. § 26.
Stk. 6. En lønmodtager, der fratræder, får  

 feriegodtgørelse, jf. § 24, for det løbende  

 optjeningsår og for den del af de tidligere optjeningsår, som  

 lønmodtageren ikke har holdt ferie for endnu.
Feriegodtgørelsen  

 forfalder til betaling på fratrædelsestidspunktet, jf.  

 § 28.
§ 24. En lønmodtager, der ikke er omfattet af  

 § 23, får feriegodtgørelse med 12,5 pct. af lønnen i  

 optjeningsåret.
Feriegodtgørelsen forfalder til betaling den 1.  

 i måneden efter kvartalets udløb, jf. § 28.
 § 25. Hvis en lønmodtager, der ikke har ret til fuld  

 løn under sygdom, har fravær af mere end 3 arbejdsdages varighed  

 på grund af enten sygdom eller tilskadekomst i virksomheden, betaler  

 arbejdsgiveren fra første fraværsdag sygeferiegodtgørelse  

 med 12,5 pct. af en løn, der beregnes på grundlag af  

 lønmodtagerens sædvanlige løn i de sidste 4 uger  

 før fraværet, jf. dog stk. 2.
 Stk. 2. Hvis en lønmodtager, der er omfattet af  

 stk. 1, har ret til feriegodtgørelse af andre ydelser under  

 sygdom, udgør sygeferiegodtgørelsen forskellen mellem  

 sygeferiegodtgørelsen efter stk. 1 og feriegodtgørelsen af  

 andre ydelser.
Stk. 3. Ret til sygeferiegodtgørelse under fravær  

 på grund af sygdom er betinget af, at lønmodtageren forud for  

 sygdommen har haft mindst 12 måneders sammenhængende  

 ansættelse hos arbejdsgiveren.
Dog medregnes tidligere ansættelse  

 hos samme arbejdsgiver inden for de sidste 24 måneder, hvis  

 fratrædelse ikke skyldtes lønmodtagerens egne forhold.
 Stk. 4. Sygeferiegodtgørelsen skal højst betales  

 for 4 måneder inden for et kalenderår.  

 Sygeferiegodtgørelse på grund af samme sygdom eller  

 tilskadekomst betales dog højst for 4 måneder i alt.
 Stk. 5. Arbejdsgiveren kan kræve, at en  

 lønmodtager dokumenterer, at fraværet skyldes sygdom eller  

 tilskadekomst i virksomheden.
 § 26. Arbejdsgiveren beregner feriegodtgørelse og  

 ferietillæg af ethvert indkomstskattepligtigt lønbeløb og  

 personalegode, for hvilket der ikke indrømmes fradrag i  

 indtægten, og som er vederlag for arbejde under ansættelsen.  

 Værdien af personalegoder beregnes på grundlag af de af  

 Ligningsrådet fastsatte takster for optjeningsåret.
 Stk. 2. Arbejdsgiveren beregner desuden  

 feriegodtgørelse og ferietillæg af lønmodtagerens bidrag  

 til:
 1)	Pensionsordninger m.v., der er omfattet af afsnit I i lov om  

 beskatningen af pensionsordninger m.v.
 2)	Arbejdsmarkedsfonden i medfør af lov om en  

 arbejdsmarkedsfond.
 3)	Den særlige pensionsopsparing i henhold til kapitel 5 c i lov  

 om Arbejdsmarkedets Tillægspension.
 Stk. 3. Arbejdsgiveren skal ikke beregne  

 feriegodtgørelse og ferietillæg af feriegodtgørelse,  

 løn under ferie eller ferietillæg.
Fravigelsesmuligheder § 27. Det kan ved kollektiv overenskomst aftales, at en  

 lønmodtager får løn under ferie, selvom betingelserne i  

 § 23, stk. 1, ikke er opfyldt, og at en lønmodtager, der er  

 omfattet af § 23, stk. 1, får feriegodtgørelse efter  

 § 24 i stedet for løn under ferie.
 Stk. 2. § 23, stk. 2, 3, 4 og 5, § 25 og  

 § 26 kan fraviges ved kollektiv overenskomst.
Kapitel 5 Indbetaling og udbetaling af feriegodtgørelse § 28. Feriegodtgørelse efter § 23, stk. 5 og  

 6, § 24 og § 25 indbetales til FerieKonto, bortset fra de i  

 § 30 og § 31 nævnte tilfælde.
 Stk. 2. Ved forsinket indbetaling af feriegodtgørelse  

 skal arbejdsgiveren betale renter heraf med 1,5 pct. pr. påbegyndt  

 måned fra forfaldsdagen at regne.
 § 29. Feriegodtgørelse udbetales senest samtidig med,  

 at den dertil svarende ferie begynder.
§ 30. Feriegodtgørelse for tidligere og løbende  

 optjeningsår udbetales til lønmodtageren af arbejdsgiveren,  

 FerieKonto eller den, der i medfør af § 31 administrerer  

 feriegodtgørelsen, 1)	hvis lønmodtageren forlader arbejdsmarkedet af alders- eller  

 helbredsmæssige årsager, eller 2)	hvis lønmodtageren fratræder i forbindelse med flytning  

 til udlandet og framelder sig Det Centrale Personregister.
Stk. 2. Feriegodtgørelse kan udbetales af  

 arbejdsgiveren til lønmodtageren ved fratræden, hvis  

 beløbet er på 500 kr. eller derunder efter fradrag af skat og  

 arbejdsmarkedsbidrag.
Arbejdsgiveren kan ikke udbetale  

 feriegodtgørelse efter denne bestemmelse til samme lønmodtager  

 mere end 2 gange inden for samme optjeningsår.
 Stk. 3. Feriegodtgørelse for et optjeningsår  

 udbetales til lønmodtageren ved ferieårets begyndelse af  

 FerieKonto eller den, der i medfør af § 31 administrerer  

 feriegodtgørelsen, uanset om ferie holdes, når beløbet er  

 1.000 kr. eller derunder efter fradrag af skat og arbejdsmarkedsbidrag.
 Stk. 4. Hvis lønmodtageren fratræder, inden  

 overført ferie efter § 19 eller ferie efter § 40 er holdt,  

 udbetales feriegodtgørelsen for feriedage ud over 25 i forbindelse med  

 fratræden af arbejdsgiveren, FerieKonto eller den, der i medfør  

 af § 31 administrerer feriegodtgørelsen.
 Stk. 5. Ved lønmodtagerens død udbetales  

 feriegodtgørelsen for tidligere og løbende optjeningsår  

 til boet af arbejdsgiveren, FerieKonto eller den, der i medfør af  

 § 31 administrerer feriegodtgørelsen.
Fravigelsesmuligheder og bemyndigelser § 31. Det kan ved kollektiv overenskomst aftales at fravige  

 § 28. Det er en betingelse, at der stilles garanti for  

 feriegodtgørelsen på mindst et års feriegodtgørelse  

 pr. lønmodtager efter fradrag af skat og arbejdsmarkedsbidrag.
 Stk. 2. Et eksemplar af den kollektive overenskomst skal  

 sendes til direktøren for Arbejdsløshedsforsikringen.
 § 32. Direktøren for Arbejdsløshedsforsikringen  

 varetager administrationen af FerieKonto med teknisk administrativ bistand  

 fra Arbejdsmarkedets Tillægspension.
 Stk. 2. Udgifterne til administrationen af FerieKonto  

 dækkes af renterne af de til FerieKonto indbetalte beløb, jf.  

 § 28, stk. 1, og af renterne af for sent indbetalt  

 feriegodtgørelse, jf. § 28, stk. 2. Det resterende  

 renteafkast tilfalder Arbejdsmarkedets Feriefond.
 § 33. Direktøren for Arbejdsløshedsforsikringen  

 fastsætter regler om indbetaling af feriegodtgørelse, jf.  

 § 28.
 Stk. 2. Direktøren for  

 Arbejdsløshedsforsikringen fastsætter regler om udbetaling af  

 feriegodtgørelse i forbindelse med, at ferien holdes, jf.  

 § 29.
 Stk. 3. Direktøren for  

 Arbejdsløshedsforsikringen fastsætter regler om, hvornår  

 arbejdsgiveren, FerieKonto eller den, der i medfør af § 31  

 administrerer feriegodtgørelse, kan udbetale feriegodtgørelse  

 for tidligere og løbende optjeningsår, jf. § 30,  

 stk. 1.
 Stk. 4. Direktøren for  

 Arbejdsløshedsforsikringen fastsætter regler om arbejdsgiverens  

 udbetaling af feriegodtgørelse efter § 30, stk. 2.  

 Direktøren for Arbejdsløshedsforsikringen kan regulere  

 beløbet efter § 30, stk. 2 og stk. 3.
 Stk. 5. Direktøren for  

 Arbejdsløshedsforsikringen fastsætter regler om udbetaling af  

 feriegodtgørelse efter § 30, stk. 4, for en  

 lønmodtager, som arbejder mere end 5 dage om ugen.
§ 34. Arbejdsministeren fastsætter hvert år inden  

 den 1. december fordelingen af renteindtægterne efter § 32,  

 stk. 2, for det kommende kalenderår.
Fastsættelsen sker  

 på grundlag af et budget for FerieKonto.
Kapitel 6 Forældelse og modregning § 35. Krav på feriegodtgørelse, løn under  

 ferie eller ferietillæg forældes, hvis det ikke rejses over for  

 arbejdsgiveren senest den 15. maj efter ferieårets udløb.
 Stk. 2. Hvis arbejdsgiveren ikke efterkommer kravet,  

 forældes det, medmindre lønmodtageren senest den 10. juli efter  

 ferieårets udløb søger kravet gennemført ved  

 retssag, ved fagretlig behandling, ved politianmeldelse eller ved at rette  

 henvendelse til direktøren for Arbejdsløshedsforsikringen.
 § 36. Krav på feriegodtgørelse, løn under  

 ferie eller ferietillæg, der er forældet efter § 35,  

 tilfalder statskassen og Arbejdsmarkedets Feriefond.
 Stk. 2. Feriegodtgørelse, der ikke er hævet af  

 lønmodtageren inden udløbet af ferieåret, eller  

 løn under ferie eller ferietillæg, der ikke er udbetalt til  

 lønmodtageren inden udløbet af ferieåret, tilfalder  

 statskassen og Arbejdsmarkedets Feriefond, jf. dog § 19 og  

 § 40.
 Stk. 3. Inden for områder, hvor der er indgået en  

 kollektiv overenskomst, jf. § 31, kan direktøren for  

 Arbejdsløshedsforsikringen tillade, at den andel af uhævede  

 eller ikke udbetalte beløb, der efter stk. 2 skal tilfalde  

 Arbejdsmarkedets Feriefond, i stedet anvendes til andet ferieformål.  

 Direktøren for Arbejdsløshedsforsikringen kan fastsætte  

 retningslinier for og føre tilsyn med anvendelsen af sådanne  

 midler.
 § 37. Hvis en lønmodtager arbejder mod vederlag under  

 ferien, kan direktøren for Arbejdsløshedsforsikringen  

 kræve, at den dertil svarende feriegodtgørelse, løn under  

 ferie eller ferietillæg, indbetales til Arbejdsmarkedets Feriefond.
 § 38. Hvis en lønmodtager på grund af  

 særlige forhold er afskåret fra at holde ferien inden  

 ferieårets udløb, udbetales feriegodtgørelse, løn  

 under ferie eller ferietillæg til lønmodtageren.
 Stk. 2. Muligheden for udbetaling efter stk. 1 fortabes,  

 hvis lønmodtageren ikke inden 5 år efter ferieårets  

 udløb retter henvendelse til direktøren for  

 Arbejdsløshedsforsikringen.
§ 39. Arbejdsgiveren kan modregne i en lønmodtagers  

 krav på løn under ferie, ferietillæg eller  

 feriegodtgørelse, hvis 1)	lønmodtageren har begået et retsstridigt forhold i  

 ansættelsesforholdet, som har medført et forfaldent modkrav fra  

 arbejdsgiverens side, hvis arbejdsgiveren kan dokumentere dette modkravs  

 størrelse, og 2)	lønmodtageren har erkendt det retsstridige forhold, eller det  

 retsstridige forhold er fastslået ved en  

 retsafgørelse.
 Stk. 2. Hvis arbejdsgiveren har anlagt civilt  

 søgsmål, indledt fagretlig behandling eller anmeldt  

 lønmodtageren til politiet, eller hvis lønmodtageren er sigtet  

 for forholdet, kan arbejdsgiveren holde et beløb svarende til  

 modkravet tilbage, til sagen er afgjort.
Fravigelsesmuligheder og bemyndigelser § 40. Det kan ved kollektiv overenskomst aftales, at ferie  

 omfattet af § 38, stk. 1, i stedet holdes i det følgende  

 ferieår.
Reglerne i § 19, stk. 2-4, og § 30,  

 stk. 4, finder tilsvarende anvendelse.
 § 41. Direktøren for Arbejdsløshedsforsikringen  

 fastsætter regler om, hvornår en lønmodtager på  

 grund af særlige forhold er afskåret fra at holde ferie, jf.  

 § 38, stk. 1.
 Stk. 2. Direktøren for  

 Arbejdsløshedsforsikringen fastsætter regler om udbetaling af  

 feriegodtgørelse, løn under ferie eller ferietillæg, der  

 er omfattet af § 36 og § 38.
 § 42. Arbejdsministeren fastsætter inden den 1. maj 2003  

 og derefter hvert tredje år inden 1. maj, hvor stor en del af de i  

 § 36 nævnte beløb, der tilfalder statskassen.
 Stk. 2. Arbejdsministeren fastsætter regler om  

 indbetaling af statskassens andel af de i § 36 nævnte beløb  

 og om udbetaling af statskassens andel af udbetalinger efter § 41,  

 stk. 2.
Kapitel 7 Indhentning af oplysninger § 43. Direktøren for Arbejdsløshedsforsikringen  

 kan indhente oplysninger til brug for administrationen af denne lov fra  

 lønmodtagere og arbejdsgivere og disses organisationer, andre  

 offentlige myndigheder, Lønmodtagernes Garantifond, Arbejdsmarkedets  

 Tillægspension, den der administrerer beløb omfattet af  

 § 36, stk. 3, og Arbejdsmarkedets Feriefond om, 1)	i hvilken periode og i hvilket omfang en person har været  

 beskæftiget, 2)	hvilken løn der er udbetalt til en person, 3)	feriegodtgørelse der ikke er hævet og/eller ikke er  

 udbetalt, og 4)	meddelelser af betydning for opkrævning og kontrol med  

 indbetaling til FerieKonto.
 Stk. 2. Oplysningerne efter stk. 1 kan desuden bruges med  

 henblik på fastsættelse af statskassens andel af beløbene  

 efter § 36 og med henblik på registersamkøring i  

 kontroløjemed.
 Stk. 3. Direktøren for  

 Arbejdsløshedsforsikringen fastsætter regler om indhentning af  

 oplysninger efter denne bestemmelse.
Kapitel 8 Kompetence og klageadgang § 44. Direktøren for Arbejdsløshedsforsikringen  

 træffer afgørelse i tvister mellem en arbejdsgiver og  

 lønmodtager om ret til ferie og feriegodtgørelse, løn  

 under ferie eller ferietillæg, medmindre der er tale om forhold, der er  

 reguleret ved kollektiv overenskomst.
 Stk. 2. Direktøren for  

 Arbejdsløshedsforsikringen træffer afgørelse om, hvorvidt  

 en lønmodtager, der er afskåret fra at holde ferie inden  

 ferieårets udløb, jf. § 38, kan få  

 feriegodtgørelse, løn under ferie eller ferietillæg  

 udbetalt.
 Stk. 3. Direktøren for  

 Arbejdsløshedsforsikringen træffer afgørelse i tvister om  

 indbetaling af beløb, der i medfør af § 36 tilfalder  

 statskassen eller Arbejdsmarkedets Feriefond eller et andet ferieformål.
 Stk. 4. Direktøren for  

 Arbejdsløshedsforsikringen træffer afgørelse om  

 udbetaling af beløb, der i medfør af § 36 er tilfaldet  

 statskassen eller Arbejdsmarkedets Feriefond eller et andet  

 ferieformål.
 Stk. 5. Direktøren for  

 Arbejdsløshedsforsikringen træffer afgørelse om  

 indbetaling af feriegodtgørelse, løn under ferie eller  

 ferietillæg til Arbejdsmarkedets Feriefond, jf. § 37.
 Stk. 6. Direktøren for  

 Arbejdsløshedsforsikringen kan træffe afgørelse om  

 administrationen af de beløb, der anvendes til andet  

 ferieformål, jf. § 36, stk. 3.
 § 45. Direktøren for Arbejdsløshedsforsikringens  

 afgørelser kan, af den afgørelsen vedrører, indbringes  

 for Arbejdsmarkedets Ankenævn inden 4 uger efter, at sagens parter har  

 fået meddelelse om afgørelsen.
Stk. 2. Klagen sendes til direktøren for  

 Arbejdsløshedsforsikringen, der vurderer sagen på ny.
Fastholder  

 direktøren for Arbejdsløshedsforsikringen sin afgørelse  

 helt eller delvist, sendes klagen til ankenævnet, og sagens parter  

 underrettes samtidig herom.
Ankenævnets afgørelser kan ikke  

 indbringes for anden administrativ myndighed.
 Stk. 3. Arbejdsministeren fastsætter efter forhandling  

 med arbejdsmarkedets parter nærmere regler om Arbejdsmarkedets  

 Ankenævns sammensætning og kompetence i forbindelse med  

 nævnets behandling af sager efter loven.
Kapitel 9 Arbejdsmarkedets Feriefond § 46. Arbejdsmarkedets Feriefond er en selvejende  

 institution.
 Stk. 2. Fondens midler består af renter og andet afkast  

 af kapitalen samt beløb, som i medfør af loven tilfalder  

 fonden.
 Stk. 3. Fondens midler anvendes til ferieformål til  

 lønmodtagere, herunder særligt gennem støtte til  

 institutioner eller organisationer, der tilvejebringer feriemuligheder for  

 lønmodtagere.
Stk. 4. Arbejdsministeren udpeger fondens bestyrelse, herunder  

 formanden.
Bestyrelsen udpeges for 3 år ad gangen.
Stk. 5. Den kapital, som fonden rådede over pr. 1. juli  

 1974, skal forblive urørt.
Arbejdsministeren kan dog under  

 særlige omstændigheder godkende, at der af denne kapital ydes  

 støtte i form af lån.
Stk. 6. Fondens regnskab skal revideres af mindst 2 revisorer,  

 hvoraf mindst én skal være statsautoriseret revisor.
Bestyrelsen  

 udnævner revisorerne for 3 år ad gangen, men kan til enhver tid  

 trække udnævnelsen tilbage.
 Stk. 7. Det reviderede årsregnskab indsendes efter  

 godkendelse af bestyrelsen til arbejdsministeren.
 Stk. 8. Arbejdsministeren fastsætter vedtægter for  

 fonden.
Kapitel 10 Straffebestemmelser § 47. Med bøde straffes den arbejdsgiver, der trods  

 påkrav uden rimelig grund undlader at betale skyldig  

 feriegodtgørelse eller løn under ferie og  

 ferietillæg.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 Stk. 3. Der kan fastsættes bødestraf for  

 overtrædelse af forskrifter udstedt i henhold til denne lov.
Kapitel 11 Ikrafttrædelses- og overgangsbestemmelser § 48. Loven træder i kraft den 1. januar 2001.  

 § 45, stk. 3, træder dog i kraft den 1. oktober 2000.
 Stk. 2. § 45, stk. 1 og 2, har virkning for  

 afgørelser truffet af direktøren for  

 Arbejdsløshedsforsikringen efter den 31. december 2000.
 Stk. 3. Bestemmelserne i § 12, § 14, § 17,  

 stk. 2, § 19, § 20, stk. 1, § 21, stk. 1, og  

 § 23, stk. 4, har virkning for ferie, der er optjent efter den 31.  

 december 2000.
Stk. 4. Bestemmelsen i § 8 har virkning for ferie, der  

 holdes den 1. maj 2002 eller senere.
Bestemmelsen i § 9 har virkning for  

 uddannelsesaftaler, der indgås den 1. maj 2002 eller senere.
 Stk. 5. Ret til betalt ferie på baggrund af  

 uddannelsesaftaler indgået før 1. maj 2002, jf. § 7 i lov  

 om ferie, jf. lovbekendtgørelse nr. 538 af 25. juni 1999, bibeholdes,  

 idet dog antallet af tilgodehavende feriedage omregnes forholdsmæssigt  

 fra en 6-dages-uge til en 5-dages-uge.
 § 49. Lov om ferie, jf. lovbekendtgørelse nr. 538 af  

 25. juni 1999, ophæves den 1. januar 2001, jf. dog stk. 2.
 Stk. 2. Bestemmelserne i § 8, stk. 1, § 9,  

 stk. 1-4, og § 17 b ophæves dog først den 30. april  

 2002 og finder anvendelse for ferie optjent før den 1. januar 2001.  

 Bestemmelserne i § 6 a og § 7 ophæves den 30. april 2002.
 Stk. 3. Bekendtgørelser udstedt i medfør af lov  

 om ferie, jf. lovbekendtgørelse nr. 538 af 25. juni 1999,  

 forbliver i kraft, indtil de ændres eller ophæves af  

 bekendtgørelse udstedt i medfør af denne lov.
 Stk. 4. Tvister, der vedrører ferie optjent før  

 den 1. januar 2001, afgøres efter de hidtidige regler.
 § 50. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger Baggrund Ud fra ønsket om en moderniseret og mere  

 tidssvarende ferielov tilpasset arbejdsmarkedets behov nedsatte regeringen i  

 januar 1997 et Ferieudvalg bestående af embedsmænd fra  

 Arbejdsministeriet, Finansministeriet, Erhvervsministeriet og  

 Økonomiministeriet.
Hovedpunkterne i udvalgets kommissorium var, at ferieloven  

 burde forenkles med det formål at lette virksomhedernes administration  

 og arbejdstilrettelæggelse.
Ferieloven skulle fortsat fastsætte  

 de overordnede rammer, der sikrer lønmodtagernes ret til ferie.
Den  

 nærmere tilrettelæggelse af ferien skulle derimod overlades til  

 arbejdsmarkedets parter.
 Ferieudvalget havde undervejs konsultationer med  

 arbejdsmarkedets parter, som langt overvejende tilkendegav tilfredshed med de  

 overordnede principper i det eksisterende feriesystem.
Ferieudvalget afgav sin betænkning i august 1999 i  

 forbindelse med regeringens trepartsmøde.
Regeringen tilkendegav ved  

 denne lejlighed, at regeringen ikke umiddelbart var indstillet på at  

 lave grundlæggende om på det eksisterende system, men at  

 betænkningsarbejdet var en god anledning til at overveje en række  

 mindre ændringer, der vil gøre ferieloven mere tidssvarende og  

 fleksibel.
Lovens grundlæggende principper Med forslaget til en ny ferielov opretholdes de  

 grundlæggende principper i den gældende lov.
Det vil fortsat  

 være lovens hovedformål at fastslå lønmodtagernes  

 ret til 5 ugers ferie, ligesom retten til betalt ferie fortsat skal optjenes  

 på baggrund af ansættelsen i ét kalenderår  

 (optjeningsåret) til afholdelse i ferieåret, der begynder 1. maj  

 i det følgende kalenderår.
Princippet om, at  

 lønmodtageren kun har retten til de optjente feriepenge, hvis ferien  

 rent faktisk holdes, opretholdes ligeledes dog med nogle nærmere  

 angivne undtagelser.
Herudover skal loven fortsat sikre, at de optjente  

 feriepenge er til stede på det tidspunkt, hvor ferien skal holdes,  

 hvilket blandt andet tilgodeses ved arbejdsgiverens pligt til som  

 udgangspunkt at indbetale feriegodtgørelse til FerieKonto.
Loven indeholder som hidtil bestemmelser om anvendelsen  

 dels af de forældede og uhævede feriepenge dels af renterne af  

 FerieKonto.
Disse beløb fordeles mellem statskassen og  

 Arbejdsmarkedets Feriefond, samt for den uhævede  

 feriegodtgørelses vedkommende tillige de såkaldte private  

 feriefonde.
Danmark er på ferieområdet bundet af en  

 række internationale forpligtelser i medfør af ILO-konvention  

 nr. 52 fra 1936 om ferie og Rådets direktiv 93/104/EF om visse aspekter  

 i forbindelse med tilrettelæggelse af arbejdstiden.
De internationale  

 forpligtelser betyder, at Danmark skal sikre, at alle lønmodtagere  

 får mindst 4 ugers ferie, og at denne ferie ikke kan erstattes med  

 kontant udbetaling af feriepengene.
Endvidere er Danmark forpligtet til at  

 have et sanktionssystem til sikring af ferierettighederne.
Forslaget til ny ferielov moderniserer og forenkler  

 på en række punkter den gældende lov.
Loven giver mulighed  

 for, at der i højere grad kan tages hensyn til de forskellige behov,  

 der er på de enkelte dele af arbejdsmarkedet, hvilket vil give  

 øget fleksibilitet.
Ved en forenkling af administrationen af  

 ferieloven og gennem en indskrivning af den praksis, der har udviklet sig  

 gennem de sidste 60 år, vil loven fremstå mere brugervenlig for  

 borgerne   de enkelte arbejdsgivere og lønmodtagere, der til daglig  

 bruger lovens regler.
Fravigelse ved kollektiv overenskomst For at skabe øget fleksibilitet giver loven  

 arbejdsmarkedets parter en øget adgang til at aftale andre ferieregler  

 end lovens, dog med respekt af internationale forpligtelser.
Det foreslås, at arbejdsmarkedets parter i videst  

 muligt omfang skal kunne indgå kollektive overenskomster på  

 ferieområdet, det vil sige, at loven kun gælder, når andet  

 ikke er aftalt ved kollektiv overenskomst.
På den måde vil der  

 være mulighed for at aftale ferieregler, der er tilpasset forholdene i  

 den enkelte branche eller på den enkelte virksomhed.
Der vil dog  

 fortsat være visse regler, der er ufravigelige, herunder hvem der har  

 ret til ferie efter loven, optjeningsårets og ferieårets  

 placering, krav på mindst 4 ugers ferie, udbetaling af  

 feriegodtgørelse og forældelse.
Det foreslås i den sammenhæng, at  

 overenskomster ikke længere skal godkendes af en offentlig myndighed.
I  

 anden arbejdsretlig lovgivning, der kan fraviges ved kollektiv overenskomst,  

 fx ligebehandlingsloven og ansættelsesbevisloven, skal overenskomsterne  

 ikke godkendes af en offentlig myndighed.
Da det skal være muligt ved  

 kollektiv overenskomst at fravige lovens regler også til ugunst for  

 lønmodtagerne, foreslås det, at der fortsat på  

 lønmodtagerside mindst skal være tale om en lokal fagforening,  

 der er medlem af en landsdækkende lønmodtagerorganisation.
Overførsel af ferie, ferie i timer og mulighed for løn  

 under ferie Der foreslås flere nyskabelser og moderniseringer,  

 der vil medvirke til at gøre feriereglerne mere fleksible.
 Blandt de nye muligheder skal der særligt peges  

 på følgende:
a.
Der vil fremover kunne brydes med princippet om,  

 at optjent ferie skal holdes i det efter optjeningsåret følgende  

 ferieår.
Arbejdsmarkedets parter skal ved kollektiv overenskomst kunne  

 aftale, at ferie kan overføres til det følgende ferieår.  

 I loven fastlægges ganske få begrænsninger i denne  

 mulighed.
Danmark er internationalt forpligtet til at sikre, at alle  

 lønmodtagere, der har optjent ferie, får mindst 4 ugers  

 årlig ferie, og at denne ferie ikke kan erstattes med en kontant  

 udbetaling af feriepengene.
Det vil derfor alene være optjent ferie ud  

 over 4 uger, der kan overføres til det følgende ferieår.  

 Hensynet til en ny arbejdsgiver og hensynet til en fortsat stor mobilitet  

 på arbejdsmarkedet tilsiger, at lønmodtageren ikke har mere end  

 5 ugers feriefrihed til gode, når et nyt arbejde tiltrædes.
Det  

 foreslås derfor, at hvis lønmodtageren ikke har holdt den  

 overførte ferie, inden det nye arbejde tiltrædes, vil retten til  

 at afholde mere end 5 ugers ferie bortfalde.
Lønmodtageren kan  

 få den optjente feriegodtgørelse ud over 25 dage udbetalt ved  

 fratræden.
Muligheden for at overføre ferie må forventes  

 at medføre øget fleksibilitet både for den arbejdsgiver,  

 der ønsker at udskyde den ansattes ferie af hensyn til virksomhedens  

 drift, og for den lønmodtager, der ønsker at opspare ferie med  

 henblik på mere ferie i et følgende ferieår.
b.
Det foreslås endvidere, at det ved  

 kollektiv overenskomst skal kunne aftales, at ferien optjenes og afholdes i  

 timer, således at der ikke nødvendigvis optjenes og afholdes  

 ferie i 5 uger regnet i dage, ligesom arbejdsgiveren ikke længere vil  

 skulle planlægge ferien under hensyntagen til princippet om, at  

 ferieugen skal afspejle arbejdsugen.
På grund af internationale  

 forpligtelser skal den lønmodtager, der har været ansat et helt  

 optjeningsår, dog optjene mindst 4 ugers ferie regnet i dage, ligesom  

 lønmodtageren mindst har ret til at holde 4 ugers ferie regnet i dage.  

 Forslaget må forventes at give en øget fleksibilitet på de  

 dele af arbejdsmarkedet, hvor man fx arbejder i turnus.
c.
Det vil også ved kollektiv overenskomst  

 kunne aftales, at en lønmodtager, der efter loven har ret til ferie  

 med feriegodtgørelse, i stedet har ret til løn under ferien,  

 selvom lovens betingelser for ret til løn under ferie - at  

 lønmodtageren er antaget månedsvis og får løn under  

 sygdom og på søgnehelligdage - ikke er opfyldt.  

 Arbejdsforholdene for visse grupper af timelønnede har i dag ofte den  

 samme faste og varige karakter som for månedslønnede.
Derfor  

 gives der mulighed for ved en kollektiv overenskomst at aftale at behandle de  

 to lønmodtagergrupper på samme måde, når det drejer  

 sig om ydelsen, der gives under ferien.
Den løbende afregning af  

 feriegodtgørelse kan for visse grupper af timelønnede  

 medføre overflødig administration og unødvendige  

 omkostninger for arbejdsgiveren.
Arbejdsgiveren vil ikke
skulle afregne skatten i optjeningsåret, men  

 først når ferien holdes.
Kun hvis lønmodtageren  

 fratræder, skal de optjente feriepenge gøres op og indbetales,  

 ligesom der skal afregnes skat.
Udbetaling uden ferien holdes Der foreslås en modernisering af reglerne for,  

 hvornår feriegodtgørelse kan udbetales, uden at ferien holdes.  

 Desuden foreslås det, at udbetaling i nogle tilfælde skal kunne  

 ske direkte fra arbejdsgiveren til lønmodtageren, hvilket vil  

 gøre administrationen lettere for såvel lønmodtager og  

 arbejdsgiver som for Direktoratet for Arbejdsløshedsforsikringen og  

 FerieKonto.
Udbetaling af al feriegodtgørelse vil blandt andet kunne  

 ske i forbindelse med lønmodtagerens fratræden, hvis  

 lønmodtageren på grund af alder eller helbred forlader  

 arbejdsmarkedet, hvis lønmodtageren framelder sig Det Centrale  

 Personregister (CPR) og flytter til udlandet eller i forbindelse med en  

 enkeltstående arbejdspræstation, der har medført et mindre  

 feriegodtgørelsesbeløb.
5-dages-uge Den gældende ferielovs optjeningsprincip bygger  

 på en 6-dages-arbejdsuge, således at der optjenes 30 feriedage  

 eller 5 ugers ferie på et år.
Imidlertid arbejdes der på  

 det danske arbejdsmarked i overvejende grad i 5-dages-arbejdsuger.
Det kan  

 virke uforståeligt, at der optjenes flere feriedage (30), end der rent  

 faktisk kan holdes på arbejdsdage (25). I  

 arbejdsløshedsforsikringssystemet kan der ved fuld ledighed  

 årligt optjenes 25 (ferie-)dage med økonomisk kompensation  

 (feriedagpenge). Det foreslås derfor at ændre ugebegrebet i  

 ferieloven til en 5-dages-uge.
Lønmodtagerne vil fortsat have ret til  

 i alt 5 ugers årlig ferie.
Af hensyn til de lønmodtagere, der  

 fortsat måtte arbejde i 6-dages-arbejdsuger, er der indsat en hjemmel  

 for direktøren for Arbejdsløshedsforsikringen til at udarbejde  

 nærmere regler om optjening og afholdelse af ferie i 6-dages-uger.
En  

 konsekvens af ændringen til en 5-dages-uge er, at der for fremtiden  

 optjenes 2,08 dages ferie pr. måneds ansættelse.
Sygdom og ferie Hvis en lønmodtager bliver syg, inden ferien  

 begynder, er der tale om en feriehindring.
I dag overgår risikoen for  

 lønmodtagerens sygdom fra arbejdsgiveren til lønmodtageren  

 allerede ved sidste arbejdsdags slutning og ikke først ved  

 første feriedags begyndelse.
Det foreslås, at reglerne om  

 risikoen for lønmodtagerens sygdom ændres, så risikoen  

 først går over fra arbejdsgiveren til lønmodtageren ved  

 normal arbejdstids begyndelse den første feriedag.
Dette vil  

 være i overensstemmelse med princippet om, at ferie begynder ved normal  

 arbejdstids begyndelse den første feriedag.
Børnefamilier og ferie Det er arbejdsgiveren, der efter forhandling med  

 lønmodtageren fastsætter, hvornår ferien skal holdes.  

 Arbejdsgiveren skal under hensyntagen til virksomhedens tarv så vidt  

 muligt imødekomme lønmodtagerens ønsker.
For at  

 tilgodese de særlige behov familier med skolesøgende børn  

 har i forbindelse med hovedferiens placering, foreslås det, at  

 arbejdsgiveren ved ferieplanlægningen blandt andet skal tage hensyn til  

 lønmodtagerens ønske om, at hovedferien holdes i  

 lønmodtagerens barns skolesommerferie.
Administration af ferieloven Loven lægger op til en række  

 præciseringer og ændringer i administrationen af ferieloven.  

 Efter den gældende lov er både Arbejdsministeriet, Direktoratet  

 for Arbejdsløshedsforsikringen (før den 1. januar 2000  

 hørte administrationen af ferieloven dog under Arbejdstilsynet),  

 Arbejdsmarkedets Feriefond og Arbejdsmarkedets Tillægspension (ATP)  

 involveret i administrationen af ferieloven.
Det foreslås, at direktøren for  

 Arbejdsløshedsforsikringen, der fortsat skal varetage den  

 løbende fortolkning af ferieloven, fremover får bemyndigelse til  

 at udstede de administrative forskrifter, der knytter sig til loven.  

 Arbejdsmarkedets parter vil blive hørt i forbindelse med udstedelsen  

 af bekendtgørelser efter loven.
I det omfang parterne kan fravige  

 lovens bestemmelser ved kollektiv overenskomst, vil der ved en sådan  

 overenskomst tillige kunne ske fravigelse fra de udfyldende regler i  

 direktøren for Arbejdsløshedsforsikringens  

 bekendtgørelser.
Brugen af bemyndigelsesbestemmelser sikrer i videst  

 muligt omfang, at feriereglerne smidigt kan tilpasses et arbejdsmarked i  

 hastig udvikling.
Direktoratet for Arbejdsløshedsforsikringen vil  

 desuden skulle træffe en række afgørelser i henhold til  

 loven.
Det foreslås, at Arbejdsmarkedets Ankenævn  

 skal være klageinstans for de afgørelser, der træffes af  

 Direktoratet for Arbejdsløshedsforsikringen.
Arbejdsmarkedets parter  

 vil således fremover blive inddraget i administrationen af ferieloven.  

 Afgørelser truffet af Arbejdsmarkedets Ankenævn vil ikke kunne  

 indbringes for anden administrativ myndighed.
Det foreslås, at Direktoratet for  

 Arbejdsløshedsforsikringen får det overordnede administrative og  

 forvaltningsmæssige ansvar for administrationen af opgaverne  

 vedrørende ind- og udbetaling af feriegodtgørelse.
På  

 samme måde som i dag foreslås det, at ATP varetager den  

 teknisk-administrative bistand ved administrationen af FerieKonto.
De opgaver  

 vedrørende FerieKonto, som i dag varetages af Arbejdsmarkedets  

 Feriefond, overføres til Direktoratet for  

 Arbejdsløshedsforsikringen.
Det vil være en administrativ  

 forenkling, at det fremover alene bliver én myndighed, der  

 bistået af ATP, administrerer opgaverne vedrørende ind- og  

 udbetalingen af feriegodtgørelsen.
Det foreslås endeligt, at forsvarsministeren  

 får beføjelse til at fastsætte ferieregler for  

 værnepligtige, kvinder ansat på værnepligtslignende  

 vilkår, konstabelelever og personel af reserven, samt at indgå  

 aftaler med øvrige militære personelgrupper om afholdelse af  

 ferie.
Efter forslaget får erhvervsministeren som hidtil tillagt  

 arbejdsministerens og direktøren for  

 Arbejdsløshedsforsikringens beføjelser over for  

 søfarende, ligesom erhvervsministeren kan fastsætte andre  

 ferieregler for søfarende.
Tjenestemænd i staten og folkekirken  

 og ansatte på tjenestemandslignende vilkår er som hidtil undtaget  

 fra ferieloven.
Indskrivning af praksis Af hensyn til de daglige brugere af loven er det  

 hensigtsmæssigt at indskrive en del af den praksis, der har udviklet  

 sig på ferieområdet i løbet af de sidste mange  

 år.
 Det foreslås derfor blandt andet, at det  

 fremgår af loven, at ferien begynder ved arbejdstids begyndelse den  

 første feriedag og slutter ved arbejdstids ophør den sidste  

 feriedag, at en lønmodtager, der er omfattet af en arbejdskonflikt,  

 kun kan begynde ferien, hvis konflikten begynder senest samtidig med, at  

 ferien begynder, og at arbejdsgiveren kan udskyde en tidligere fastsat ferie,  

 hvis væsentlige, upåregnelige driftsmæssige hensyn  

 gør det nødvendigt, og lønmodtageren får godtgjort  

 eventuelle økonomiske tab.
Økonomiske og administrative konsekvenser for det offentlige Forslaget indeholder ikke grundlæggende  

 ændringer af det eksisterende feriesystem og skønnes derfor i  

 sin helhed ikke umiddelbart at give anledning til økonomiske eller  

 administrative konsekvenser af betydning for offentlige arbejdsgivere.
Hertil  

 kommer, at loven giver betydelig mulighed for ved kollektiv overenskomst at  

 aftale regler, der i højere grad er tilpasset forholdene på det  

 enkelte overenskomstområde.
Denne fleksibilitet vil medføre  

 administrative lettelser og moderniseringer.
Indførelsen af en 5-dages-ferieuge vil i en  

 overgangsperiode give anledning til mindre tekniske og administrative  

 ændringer i de offentlige arbejdsgiveres ferieadministration, fx ved  

 justeringer af edb-systemer.
Sådanne justeringer vil kunne give  

 anledning til mindre ekstraomkostninger i en overgangsperiode.
Forslaget i § 13, stk. 2, om, at risikoen for  

 lønmodtagerens sygdom før ferien påhviler arbejdsgiveren  

 frem til ferien begynder, vil kunne medføre en begrænset  

 merudgift.
Forslaget ændrer gældende praksis, hvor risikoen for  

 lønmodtagerens sygdom overgår til lønmodtageren allerede  

 ved arbejdstids ophør den sidste arbejdsdag før ferien.  

 Forslaget betyder, at hvis lønmodtageren bliver syg i weekenden  

 før en ferie, der begynder om mandagen, har lønmodtageren ikke  

 pligt til at begynde ferien.
Lønmodtageren vil skulle holde ferien  

 på et senere tidspunkt.
Arbejdsgiveren vil som følge af  

 lønmodtagerens sygdom få øgede lønomkostninger.
De  

 samlede udgifter af forslaget skønnes dog at være  

 begrænsede, idet sandsynligheden er lille for, at en sygdomsperiode  

 netop begynder i weekenden op til en ferie, og lønmodtageren samtidig  

 vælger ikke at begynde sin ferie.
Forslaget skønnes at  

 medføre en begrænset merudgift på godt 13 mio. kr.
Forslaget i § 30, stk. 1, om, at optjente  

 feriepenge i særlige tilfælde skal udbetales allerede ved  

 lønmodtagerens fratræden, vil for arbejdsgivere, der ikke  

 benytter FerieKonto, desuden betyde et ubetydeligt likviditetstab.  

 Likviditetstabet skyldes, at udbetalingen af feriegodtgørelsen  

 fremrykkes fra ferieårets begyndelse til fratrædelsestidspunktet  

 i optjeningsåret.
Forslaget skønnes at medføre en  

 begrænset merudgift på godt 1 mio. kr.
 Forslaget i § 43, om at direktøren for  

 Arbejdsløshedsforsikringen kan indhente en række oplysninger til  

 brug for administrationen af loven, kan medføre en mindre  

 administrativ byrde for den enkelte arbejdsgiver, som anmodes om at  

 tilvejebringe oplysninger.
Efter forslaget kan det ved kollektiv overenskomst  

 aftales, at ferie optjenes og afholdes i timer, og at ferie kan  

 overføres til det følgende ferieår.
I det omfang  

 mulighederne udnyttes, vil det i en overgangsperiode betyde en mindre  

 omlægning af administrative rutiner, men vil samtidig betyde mere  

 fleksibilitet og administrative lettelser i ferieadministrationen.
Hvis  

 arbejdsgiveren og lønmodtageren aftaler at overføre ferie,  

 får arbejdsgiveren desuden en økonomisk fordel ved ikke at  

 skulle udbetale feriepenge, hvis lønmodtageren får løn  

 under ferie, eller arbejdsgiveren er omfattet af en privat feriekortordning.  

 Efter forslaget er der mulighed for, at mindre  

 feriegodtgørelsesbeløb i forbindelse med en enkeltstående  

 arbejdspræstation kan udbetales ved lønmodtagerens  

 fratræden.
Dette vil medføre en administrativ lettelse for  

 arbejdsgivere, der benytter sig af muligheden, da arbejdsgiverne ikke  

 længere vil skulle indbetale og indberette  

 feriegodtgørelsesbeløb for disse lønmodtagere.
Adgangen i § 27 til kollektivt at aftale, at  

 lønmodtagere, der har ret til feriegodtgørelse, i stedet skal  

 have løn under ferien, forventes at blive anvendt i stigende omfang.  

 Denne udvikling er allerede i gang i dag, hvor stadig flere  

 lønmodtagere får løn under ferie.
Ved overgang til  

 løn under ferie opnår arbejdsgivere en  

 likviditetsforøgelse og dermed en rentefordel som følge af, at  

 arbejdsgiverne først skal afregne skat af lønnen under ferie,  

 når ferien holdes, i modsætning til feriegodtgørelse, hvor  

 skatten skal afregnes månedsvis.
Hvis alle lønmodtagere på  

 det offentlige arbejdsmarked, som i dag får feriegodtgørelse  

 under ferie, overgik til løn under ferie, skønnes det at ville  

 medføre en samlet likviditetsforøgelse for de offentlige  

 arbejdsgivere på ca. 0,2 mia. kr.
Adgangen til kollektivt at aftale løn under ferie i  

 stedet for feriegodtgørelse kan medføre et provenutab for  

 statskassen.
Provenutabet afhænger af, i hvilket omfang parterne  

 måtte vælge at aftale løn under ferie.
Vurderingen af, i  

 hvilken takt løn under ferie vil blive gennemført, er  

 vanskelig.
Indførelsen vil blandt andet afhænge af kommende  

 overenskomstforhandlinger.
Det kan skønnes, at for hver 10.000  

 timelønnede, der overgår fra ferie med feriegodtgørelse  

 til løn under ferie, vil statens provenutab i form af udskudt  

 skattebetaling det første år udgøre ca. 90 mio. kr.  

 Eftersom der fortsat vil skulle afregnes feriegodtgørelse ved  

 fratræden med deraf følgende skattebetaling, vil det samlede  

 provenutab - over en sandsynligvis lang årrække - selv hvis alle  

 måtte overgå til løn under ferie formentlig ikke overstige  

 5,7 mia. kr.
En del af dette provenutab vil blive realiseret under alle  

 omstændigheder, fordi flere og flere lønmodtagere vil opfylde  

 lovens betingelser for at få løn under ferie.
Arbejdsmarkedets Feriefond har hidtil haft til opgave at  

 varetage administrationen af FerieKonto.
Denne opgave skal efter forslaget  

 overflyttes til direktøren for Arbejdsløshedsforsikringen.  

 Desuden får direktøren for Arbejdsløshedsforsikringen  

 bemyndigelse til at udstede en række administrative forskrifter.
Som en  

 følge af lovforslaget vil der omvendt være opgaver, som  

 direktøren for Arbejdsløshedsforsikringen ikke længere  

 skal varetage, fx godkendelse af overenskomster og tilladelse til udbetaling  

 af feriegodtgørelse ved flytning til udlandet.
Samlet set kan der  

 blive tale om en mindre resourceforøgelse i Direktoratet for  

 Arbejdsløshedsforsikringen.
Klager over afgørelser truffet af direktøren  

 for Arbejdsløshedsforsikringen er hidtil blevet indbragt for  

 Arbejdsministeriet.
Efter forslaget skal Arbejdsmarkedets Ankenævn  

 fremover være klageinstans med deraf følgende behov for en  

 begrænset resourceforøgelse.
 Økonomiske og administrative konsekvenser for erhvervslivet  

 m.v.
Forslaget indeholder ikke grundlæggende  

 ændringer af det eksisterende feriesystem og skønnes derfor i  

 sin helhed ikke umiddelbart at give anledning til økonomiske eller  

 administrative konsekvenser af betydning for de private arbejdsgivere.
Hertil  

 kommer, at loven giver betydelig mulighed for ved kollektiv overenskomst at  

 aftale regler, der i højere grad er tilpasset forholdene på det  

 enkelte overenskomstområde.
Denne fleksibilitet vil medføre  

 administrative lettelser og moderniseringer.
Indførelsen af en 5-dages-ferieuge vil i en  

 overgangsperiode give anledning til mindre tekniske og administrative  

 ændringer i de private arbejdsgiveres ferieadministration, fx ved  

 justeringer af edb-systemer.
Sådanne justeringer vil kunne give  

 anledning til mindre ekstraomkostninger i en overgangsperiode.
Forslaget i § 13, stk. 2, om, at risikoen for  

 lønmodtagerens sygdom før ferien påhviler arbejdsgiveren  

 frem til ferien begynder, vil kunne medføre en begrænset  

 merudgift.
Forslaget ændrer gældende praksis, hvor risikoen for  

 lønmodtagerens sygdom overgår til lønmodtageren allerede  

 ved arbejdstids ophør den sidste arbejdsdag før ferien.  

 Forslaget betyder, at hvis lønmodtageren bliver syg i weekenden  

 før en ferie, der begynder om mandagen, har lønmodtageren ikke  

 pligt til at begynde ferien.
Lønmodtageren vil skulle holde ferien  

 på et senere tidspunkt.
Arbejdsgiveren vil som følge af  

 lønmodtagerens sygdom få øgede lønomkostninger.
De  

 samlede udgifter af forslaget skønnes dog at være  

 begrænsede, idet sandsynligheden er lille for, at en sygdomsperiode  

 netop begynder i weekenden op til en ferie, og lønmodtageren samtidig  

 vælger ikke at begynde sin ferie.
Forslaget skønnes at  

 medføre en begrænset merudgift på godt 17 mio. kr.
Forslaget i § 30, stk. 1, om, at optjente  

 feriepenge i særlige tilfælde skal udbetales allerede ved  

 lønmodtagerens fratræden, vil for arbejdsgivere, der ikke  

 benytter FerieKonto, desuden betyde et ubetydeligt likviditetstab.  

 Likviditetstabet skyldes, at udbetalingen af feriegodtgørelsen  

 fremrykkes fra ferieårets begyndelse til fratrædelsestidspunktet  

 i optjeningsåret.
Forslaget skønnes at medføre en  

 begrænset merudgift på godt 3 mio. kr.
 Forslaget i § 43, om at direktøren for  

 Arbejdsløshedsforsikringen kan indhente en række oplysninger til  

 brug for administrationen af loven, kan medføre en mindre  

 administrativ byrde for den enkelte arbejdsgiver, som anmodes om at  

 tilvejebringe oplysninger.
Efter forslaget kan det ved kollektiv overenskomst  

 aftales, at ferie optjenes og afholdes i timer, og at ferie kan  

 overføres til det følgende ferieår.
I det omfang  

 mulighederne udnyttes, vil det i en overgangsperiode betyde en mindre  

 omlægning af administrative rutiner, men vil samtidig betyde mere  

 fleksibilitet og administrative lettelser i ferieadministrationen.
Hvis  

 arbejdsgiveren og lønmodtageren aftaler at overføre ferie,  

 får arbejdsgiveren desuden en økonomisk fordel ved ikke at  

 skulle udbetale feriepenge, hvis lønmodtageren får løn  

 under ferie, eller arbejdsgiveren er omfattet af en privat feriekortordning.  

 Efter forslaget er der mulighed for, at mindre  

 feriegodtgørelsebeløb i forbindelse med en enkeltstående  

 arbejdspræstation kan udbetales ved lønmodtagerens  

 fratræden.
Dette vil medføre en administrativ lettelse for  

 arbejdsgivere, der benytter sig af muligheden, da arbejdsgiverne ikke  

 længere vil skulle indbetale og indberette  

 feriegodtgørelsesbeløb for disse lønmodtagere.
Adgangen i § 27 til kollektivt at aftale, at  

 lønmodtagere, der har ret til feriegodtgørelse, i stedet skal  

 have løn under ferien, forventes at blive anvendt i stigende omfang.  

 Denne udvikling er allerede i gang i dag, hvor stadig flere  

 lønmodtagere får løn under ferie.
Ved overgang til  

 løn under ferie opnår arbejdsgivere en  

 likviditetsforøgelse og dermed en rentefordel som følge af, at  

 arbejdsgiverne først skal afregne skat af lønnen under ferie,  

 når ferien holdes, i modsætning til feriegodtgørelse hvor  

 skatten skal afregnes månedsvis.
Hvis alle lønmodtagere på  

 det private arbejdsmarked, som i dag får feriegodtgørelse under  

 ferie, overgik til løn under ferie, skønnes det at ville  

 medføre en samlet likviditetsforøgelse for de private  

 arbejdsgivere på ca. 5,5 mia. kr.
Der ligger altså heri en  

 mulighed for en betydelig gevinst for erhvervslivet med de heraf  

 følgende væsentlige gavnlige virkninger for  

 konkurrenceevnen.
Samlet set vurderes forslaget at medføre  

 ubetydelige merudgifter.
Samtidig giver forslaget betydelige muligheder for  

 fleksibilitet og administrative lettelser ved adgangen til at fravige en  

 række af lovens regler.
Miljømæssige konsekvenser Lovforslaget har ingen miljømæssige  

 konsekvenser.
Ligestillingsmæssige konsekvenser Lovforslaget har ingen konsekvenser for ligestillingen  

 mellem kønnene på arbejdsmarkedet.
Forholdet til EU-retten Lovforslaget opfylder kravet i Rådets direktiv  

 93/104/EF om visse aspekter i forbindelse med tilrettelæggelsen af  

 arbejdstiden, hvorefter lønmodtagere har ret til mindst 4 ugers betalt  

 ferie om året.
De 4 ugers ferie kan ikke erstattes med kontant  

 udbetaling.
Denne forpligtelse har hidtil været gennemført ved  

 lov om ferie, jf. lovbekendtgørelse nr. 538 af 25. juni 1999.
For så vidt angår midlertidig udstationering  

 af arbejdstagere inden for EU- og EØS-landene, finder Rådets  

 direktiv 96/71/EF om udstationering af arbejdstagere som led i udveksling af  

 tjenesteydelser (EF-tidende 1997 L 18 s. 1) anvendelse.
Direktivet er  

 gennemført ved lov nr. 933 af 15. december 1999 om udstationering af  

 lønmodtagere.
Efter direktivet, der delvis fortrænger  

 konventionen om, hvilken lov der skal anvendes på kontraktlige  

 forpligtelser, jf. lov nr. 305 af 9. maj 1990 med senere ændringer,  

 skal lønmodtageren på udvalgte områder være  

 underlagt lovgivningen i det land, hvor lønmodtageren er  

 udstationeret, blandt andet reglerne om mindste antal betalte feriedage pr.  

 år.
Direktivet er dog kun relevant, hvis ikke reglerne i hjemlandet er  

 mere favorable for lønmodtageren.
Høring Lovforslaget har været sendt til høring hos  

 Dansk Arbejdsgiverforening, Sammenslutningen af Landbrugets  

 Arbejdsgiverforeninger, Landsorganisationen i Danmark, Funktionærernes  

 og Tjenestemændenes Fællesråd, Akademikernes  

 Centralorganisation, Finanssektorens Arbejdsgiverforening, Ledernes  

 Hovedorganisation, Kommunernes Landsforening, Amtsrådsforeningen i  

 Danmark, Københavns og Frederiksberg kommuner,  

 Centralorganisationernes Fællesudvalg og Kommunale Tjenestemænd  

 og Overenskomstansatte.
Derudover har forslaget været sendt til  

 høring hos Statsministeriet, Finansministeriet, Justitsministeriet,  

 Økonomiministeriet, Erhvervsministeriet, Skatteministeriet,  

 Undervisningsministeriet og Forsvarsministeriet.
Vurdering af konsekvenser af lovforslaget Positive konsekvenser / mindreudgifter (hvis ja, angiv omfang) Negative konsekvenser / merudgifter (hvis ja, angiv omfang) Økonomiske konsekvenser for stat, kommuner og  

 amtskommuner § 13, stk. 2, skønnes at medføre en  

 begrænset merudgift på godt 13 mio. kr.
 § 30, stk. 1, skønnes at medføre et ubetydeligt  

 likviditetstab på godt 1 mio. kr.
Administrative konsekvenser for stat, kommuner og  

 amtskommuner Øget fleksibilitet ved  

 ferieadministrationen Ændringer i administrative rutiner i en  

 overgangsperiode Økonomiske konsekvenser for erhvervslivet § 13, stk. 2, skønnes at medføre en  

 begrænset merudgift på godt 17 mio. kr.
 § 30, stk. 1, skønnes at medføre et ubetydeligt  

 likviditetstab på knap 3 mio. kr.
Administrative konsekvenser for erhvervslivet Øget fleksibilitet ved  

 ferieadministrationen Ændringer i administrative rutiner i en  

 overgangsperiode Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget gennemfører dele af Rådets direktiv  

 93/104/EF om visse aspekter i forbindelse med tilrettelæggelse af  

 arbejdstiden Bemærkninger til de enkelte  

 bestemmelser Til kapitel 1 Kapitel 1 indeholder en afgrænsning af lovens  

 anvendelsesområde.
Det fremgår af kapitlet, at loven er en  

 lønmodtagerbeskyttelseslov, som indeholder visse ufravigelige regler,  

 som giver rammerne for, hvilke ferieregler der gælder, når andet  

 ikke er aftalt.
En ferielov er nødvendig både af hensyn til  

 Danmarks internationale forpligtelser, og af hensyn til de arbejdsgivere og  

 lønmodtagere, der ikke er dækket af en overenskomst.
Men der  

 lægges op til, at arbejdsmarkedets parter i videst muligt omfang skal  

 kunne indgå kollektive overenskomster på ferieområdet.
Lønmodtagerbegrebet er ikke entydigt defineret i  

 dansk ret, og begrebet bliver ikke nødvendigvis fortolket ens i fx  

 skattelovgivningen, i den arbejdsretlige lovgivning, fx  

 medhjælperloven, funktionærloven og ferieloven, eller i  

 arbejdsskadeforsikringsloven.
Lønmodtagerbegrebet giver ofte anledning  

 til fortolkning, og afgrænsningen bliver sværere,  

 efterhånden som der har udviklet og vil udvikle sig nye  

 ansættelsesformer.
Uanset hvilken definition man vælger, vil det  

 ikke være muligt på forhånd at afklare alle  

 afgrænsningsproblemer i relation til lønmodtagerbegrebet.
I lov  

 om ansættelsesbeviser er der indsat en definition, og det  

 foreslås sprogligt at formulere lønmodtagerbegrebet i ferieloven  

 på samme måde som i lov om ansættelsesbeviser.
Vedrørende ferielovens territoriale  

 afgrænsning skal loven fortsat finde anvendelse på arbejdsforhold  

 i Danmark.
Hvis arbejdsforholdet har tilknytning til flere lande, fx fordi  

 arbejdsstedet ikke ligger i Danmark, eller lønmodtageren ikke ud over  

 arbejdsforholdet har tilknytning til Danmark, anvendes reglerne i lov om  

 gennemførelse af konvention om, hvilken lov der skal anvendes på  

 kontraktlige forpligtelser, jf. lov nr. 305 af 9. maj 1990 med senere  

 ændringer.
Efter lovvalgskonventionen er arbejdstagere som udgangspunkt  

 omfattet af ufravigelige regler i det land, hvor de sædvanligvis  

 udfører deres arbejde, også selvom de midlertidigt udstationeres  

 til et andet land.
Ferieloven er ufravigelig i konventionens forstand.
 For så vidt angår midlertidig udstationering  

 af arbejdstagere inden for EU- og EØS-landene henvises til  

 bemærkningerne under Forholdet til EU-retten.
 Hvis en udsendelse uden for Danmark varer mere end 12  

 måneder, anses tilknytningen til den danske ferielov som udgangspunkt  

 for ophørt.
Til § 1 Stk. 1 svarer med redaktionelle ændringer  

 til den gældende lovs § 1 og fastslår princippet om  

 lønmodtagerens ret til ferie.
Stk. 2 definerer den persongruppe, som kan  

 anses for lønmodtagere, det vil sige personer, der modtager vederlag  

 for personligt arbejde i tjenesteforhold.
Definitionen indeholder kernen af  

 lønmodtagerbegrebet.
Om en person er lønmodtager vil bero på en  

 helhedsvurdering.
Der vil ikke være tvivl om lønmodtagerstatus i  

 langt de fleste arbejdsforhold.
Men i takt med udviklingen på  

 arbejdsmarkedet vil der komme flere og flere arbejdsformer, som kan skabe  

 tvivl om, hvorvidt en person er lønmodtager eller  

 selvstændig.
 En lønmodtager er karakteriseret ved at være  

 en person, som i kraft af en arbejdsaftale har pligt til personligt at  

 udføre erhvervsmæssigt arbejde (yde en tjenesteydelse) efter  

 arbejdsgiverens instruktioner, for arbejdsgiverens regning og risiko, under  

 arbejdsgiverens tilsyn og i arbejdsgiverens navn, og som har krav på en  

 modydelse for arbejdet (tjenesteydelsen) betalt af arbejdsgiveren - som  

 hovedregel et vederlag, der sædvanligvis udmåles i forhold til  

 den medgåede tid (timeløn, 14-dages løn eller  

 månedsløn). Vederlaget er typisk A-indkomst for den  

 pågældende.
Der skal med andre ord være tale om et  

 over-/underordnelsesforhold eller en tjenestestilling.
Der behøver dog  

 ikke nødvendigvis at være tale om instruktionsbeføjelse i  

 traditionel forstand.
Det er almindeligt anerkendt, at arbejdsgiverens  

 instruktionsbeføjelse kan bestå i at fastsætte rammer for  

 arbejdets udførelse, hvorefter den ansatte udfører arbejdet  

 eventuelt med løbende rapportering til arbejdsgiveren om, hvordan  

 arbejdsopgaven løses.
 Det vil trække i retning af  

 lønmodtagerstatus, at den pågældende ikke har del i  

 virksomhedens risiko, udbytte eller kapital, at arbejdsgiveren afholder alle  

 udgifter til materialer, arbejdsredskaber m.v., og at der er aftalt en fast  

 arbejdstid inden for en bestemt referenceperiode.
 Det er uden betydning, om den pågældendes  

 arbejdsforhold har en varighed af kun ganske få timer, eller om der er  

 tale om et arbejdsforhold, der - både for så vidt angår den  

 ugentlige arbejdstid som varigheden af det samlede arbejdsforhold - svarer  

 til det, der sædvanligvis karakteriseres som et tidsubestemt  

 arbejdsforhold på fuld tid (almindeligt ansættelsesforhold).
Størrelsen af den aftalte løn, og i hvilken  

 form vederlaget ydes, er uden betydning.
Det afgørende er, at  

 vederlaget ydes for en arbejds- eller tjenesteydelse, som den ansatte har  

 præsteret.
Ligeledes har titel ingen betydning for vurderingen af, om  

 en person er lønmodtager.
Det er med definitionen af lønmodtagerbegrebet ikke  

 hensigten at ændre den hidtidige praksis for, hvem der anses for  

 lønmodtagere efter ferieloven.
Det vil fx sige, at familieplejere og  

 au pairs som udgangspunkt anses for lønmodtagere i ferielovens  

 forstand.
Omvendt anses indsatte, der udfører arbejde i fængsler  

 og institutioner, og personer, der varetager tillidshverv og borgerligt  

 ombud, som fx borgmestre og folketingsmedlemmer, ikke for  

 lønmodtagere.
Det samme gælder som udgangspunkt administrerende  

 direktører, der er anmeldt til Erhvervs- og Selskabsstyrelsen.
Uanset definitionen i stk. 2 vil det ikke kunne  

 undgås, at der kan opstå uenighed om, hvorvidt en person er  

 lønmodtager eller ej i ferielovens forstand.
Sådanne  

 spørgsmål afgøres af direktøren for  

 Arbejdsløshedsforsikringen og Arbejdsmarkedets Ankenævn, jf.  

 § 44, stk. 1, og § 45, stk. 1, og i sidste ende af de  

 civile domstole.
Til § 2 Stk. 1 svarer til den gældende lovs  

 § 2, stk. 1, nr. 1-3, bortset fra at tjenestemænd i  

 folkeskolen ikke længere er undtaget fra ferieloven.
Uanset at de er  

 lønmodtagere, undtages som hidtil statstjenestemænd og ansatte  

 på tjenestemandslignende vilkår fra ferieloven.
Finansministeren  

 har derfor ansvaret for, at der er regler om ferie for de  

 pågældende lønmodtagere, herunder at disse respekterer  

 Danmarks internationale forpligtelser.
Lønmodtagere, der har indgået aftale om  

 optjening og afvikling af ferie i henhold til lov om visse arbejdsforhold i  

 landbruget m.v., undtages fortsat fra ferieloven.
Lov om visse arbejdsforhold  

 i landbruget m.v. adskiller sig især fra ferieloven ved, at  

 lønmodtageren og arbejdsgiveren kan aftale, at ferie optjenes og  

 afvikles i det samme år efter et samtidighedsprincip, hvorefter  

 optjeningsåret og ferieåret er sammenfaldende.
I stk. 2 præciseres, at en  

 lønmodtager, der er omfattet af stk. 1, nr. 1 og 2, ved  

 fratræden - uden at pensionsudbetaling påbegyndes - har ret til  

 feriegodtgørelse for indeværende og tidligere  

 optjeningsår, som lønmodtageren endnu ikke har holdt ferie for  

 ved sin fratræden.
Stk. 2 er en udvidelse i forhold til den  

 gældende lovs § 2, stk. 2, idet det foreslås, at  

 også tjenestemænd i staten eller folkekirken har ret til  

 feriegodtgørelse ved fratræden.
Dette vil være i  

 overensstemmelse med den praksis, der har udviklet sig, hvorefter  

 tjenestemænd i staten m.v. i dag ved fratræden får afregnet  

 feriegodtgørelse.
Indbetaling og udbetaling af  

 feriegodtgørelsen følger reglerne i kapitel 5.
Til § 3 Søfarende og militært personel er som  

 udgangspunkt omfattet af ferieloven, men af hensyn til de særlige  

 vilkår, der gør sig gældende for ansættelse på  

 skibe eller i forsvaret, er erhvervs- og forsvarsministeren tillagt  

 særlige beføjelser efter bestemmelsen.
At forsvarsministeren  

 foreslås tillagt beføjelser er en ændring i forhold til  

 den gældende lov.
For så vidt angår søfarende efter  

 stk. 1 udøver erhvervsministeren de beføjelser, som  

 efter lovforslaget ellers er tillagt arbejdsministeren eller  

 direktøren for Arbejdsløshedsforsikringen.
Søfarende  

 omfatter også fiskere, idet dog partsfiskere på rent nettoudbytte  

 fortsat ikke er omfattet af ferieloven, uanset at de er omfattet af  

 sømandslovens regler om skriftlige ansættelsesaftaler.
Erhvervsministeren kan efter stk. 2,  

 fastsætte andre ferieregler end ferielovens regler for  

 søfarende.
Erhvervsministeren skal forinden indhente udtalelse fra de  

 relevante lønmodtager- og arbejdsgiverorganisationer.
Det vil herefter  

 være op til ministeren at udfærdige de nærmere regler om  

 ferie for de pågældende lønmodtagere.
I den forbindelse  

 skal man være opmærksom på Danmarks internationale  

 forpligtelser.
Stk. 1 og stk. 2 svarer til den gældende lovs  

 § 25.
Efter stk. 3 får forsvarsministeren  

 bemyndigelse til at fastsætte ferieregler for værnepligtige i  

 forsvaret.
Efter den gældende lovs § 25 a har arbejdsministeren en  

 tilsvarende bemyndigelse.
Forslaget ændrer ikke på det forhold,  

 at værnepligt betragtes som borgerligt ombud, der ikke er omfattet af  

 lønmodtagerbegrebet.
Forsvarsministeren får tillige bemyndigelse  

 til efter høring af de relevante lønmodtagerorganisationer at  

 fastsætte andre ferieregler for kvinder ansat i forsvaret på  

 værnepligtslignende vilkår, som i dag er undtaget fra ferieloven,  

 for konstabelelever samt for personel af reserven.
For konstabelelever og  

 kvinder ansat på værnepligtslignende vilkår er det vigtigt,  

 at deres vilkår i vidt omfang er sammenfaldende med vilkårene for  

 den gruppe af værnepligtige, som de gør tjeneste sammen med.
For  

 personel af reserven er det vigtigt, at deres ferierettigheder kan bringes i  

 overensstemmelse med deres vilkår under indkaldelse.
For det øvrige militære personel får  

 forsvarsministeren efter stk. 4 bemyndigelse til at indgå  

 aftaler med de relevante lønmodtagerorganisationer om andre regler for  

 afholdelse af ferie.
Bemyndigelsen kan være relevant i forbindelse med  

 de særlige forhold, der gør sig gældende fx henset til  

 Danmarks internationale engagementer, der blandt andet kan medføre  

 udsendelse med kort varsel.
Til § 4 Stk. 1 fastslår princippet om, at  

 ferieloven er en beskyttelseslov i den forstand, at en lønmodtager  

 ikke kan give afkald på sin ret til ferie og betalingen herfor.
Loven  

 indeholder ufravigelige bestemmelser blandt andet om, hvem der har ret til  

 ferie efter loven, optjeningsårets og ferieårets placering, ret  

 til mindst 4 ugers betalt ferie, udbetaling af feriegodtgørelse og  

 forældelse.
Aftaler i strid med lovens ufravigelige regler vil  

 være ugyldige.
Bestemmelsen viderefører princippet fra § 23  

 i den gældende lov.
Med stk. 1 foreslås samtidig indført et  

 princip om, at ferielovens bestemmelser med visse undtagelser kun  

 gælder, hvis ikke andet er aftalt mellem en lønmodtagerpart og  

 en arbejdsgiverpart typisk ved kollektiv overenskomst.
Det vil i slutningen  

 af de enkelte kapitler være angivet, hvorvidt og i hvilket omfang der  

 vil kunne ske fravigelse af bestemmelserne i kapitlet.
Ved de fleste  

 muligheder for at fravige ferieloven er det et krav, at det aftales ved  

 kollektiv overenskomst.
Der er dog visse bestemmelser, som kan fraviges alene  

 ved en individuel aftale mellem en lønmodtager og en arbejdsgiver.  

 Formålet med lovforslagets fravigelsesmuligheder er i videst muligt  

 omfang at give arbejdsmarkedets parter mulighed for selv at fastsætte  

 ferieregler, der er tilpasset forholdene inden for et fagområde eller  

 en branche.
Der vil efter forslaget ikke længere være en  

 statslig myndighed, som skal godkende kollektive overenskomster indgået  

 inden for ferielovens område.
Direktoratet for  

 Arbejdsløshedsforsikringen vil efter forslaget ikke skulle  

 kontrollere, om en kollektiv ferieoverenskomst er i overensstemmelse med  

 ferielovens bestemmelser, eller om den ud fra en helhedsvurdering stiller  

 lønmodtagere lige så godt som efter loven.
Det er  

 overenskomstparternes ansvar at overholde de rammer, inden for hvilke de kan  

 indgå overenskomster, og at sikre at lønmodtagerne stilles lige  

 så godt som efter ferielovens ufravigelige bestemmelser.
Dette er i god  

 tråd med anden arbejdsretlig lovgivning, hvor der uden  

 myndighedskontrol kan ske fravigelse ved kollektiv overenskomst under  

 forudsætning af, at lovgivningens beskyttelsesniveau opretholdes.
For så vidt angår allerede gældende  

 overenskomster, vil de fortsat være gyldige i det omfang, de ikke  

 strider mod lovforslagets ufravigelige bestemmelser.
Hvis der sker  

 ændringer i en tidligere godkendt overenskomst, skal overenskomsten dog  

 i sin helhed indsendes til direktøren for  

 Arbejdsløshedsforsikringen med henblik på registrering af  

 overenskomster, jf. § 31, stk. 2.
Efter lovforslaget kan fravigelse af lovens bestemmelser  

 til ugunst for lønmodtageren kun ske ved aftale mellem en  

 arbejdsgiverpart og en lønmodtagerpart.
Som en konsekvens heraf vil  

 ferieloven ikke længere kunne fraviges ved ensidigt fastsatte  

 bestemmelser.
På det (amts)kommunale område, hvor der for  

 tjenestemænd tidligere ensidigt var fastsat vedtægter eller  

 regulativer for ferieområdet, har man i dag i stedet indgået en  

 ferieaftale mellem de respektive arbejdsgiver- og  

 lønmodtagerorganisationer.
Dermed er der ikke længere noget  

 aktuelt behov for at beholde adgangen til ensidigt at fastsætte  

 ferieregler for (amts)kommunale tjenestemænd.
En sådan  

 ændring skal også ses på baggrund af, at det  

 foreslås, at ferieoverenskomster ikke længere skal godkendes af  

 en offentlig myndighed.
 Stk. 2 om videregående ferierettigheder  

 svarer til den gældende lovs § 4. Det vil sige, at der både  

 kollektivt og individuelt kan indgås aftale om fravigelse af  

 ferielovens regler til gunst for lønmodtageren.
Efter stk. 3 afgøres tvister om ferieregler, der  

 indgår i en kollektiv overenskomst, i det fagretlige system.
Dette  

 gælder uanset, om der er tale om regler, som parterne kan fravige efter  

 loven, eller om der er tale om ufravigelige bestemmelser, der alene er  

 indskrevet i overenskomsten.
Ved indgåelsen af en kollektiv  

 overenskomst vil parterne ofte ønske at skrive hele regelsættet  

 ind i overenskomsten dels for at få et sammenhængende  

 regelsæt dels for at sikre, at tvister ikke skal løses  

 både i det fagretlige system og i det administrative system eller ved  

 de civile domstole.
I stk. 3 præciseres det, at hvis parterne  

 indskriver hele regelsættet i overenskomsten, har det den konsekvens,  

 at alle tvister skal afgøres i det fagretlige system.
Dette  

 gælder også tvister om lovens ufravigelige bestemmelser, som  

 altså godt kan indskrives i overenskomsten, men selvsagt ikke materielt  

 kan ændres ved at blive indskrevet.
Til § 5 Som følge af de foreslåede ændringer  

 om, at der ved kollektiv overenskomst kan ske fravigelse af ferieloven  

 også til ugunst for lønmodtagerne, foreslås det samtidig i  

 § 5, at der som aftalepart på lønmodtagerside mindst skal  

 være tale om en lokal fagforening, der er medlem af en  

 landsdækkende organisation.
Dette aftaleniveau svarer til § 3 i  

 den gældende lov.
I tilfælde af at der ved individuel aftale  

 eller lokalaftale sker fravigelser af feriebestemmelser i forhold til den  

 overordnede kollektive overenskomst, skal uoverensstemmelser behandles i det  

 fagretlige system, eventuelt som brud på overenskomsten.
Det er ikke i  

 strid med kravet om en overenskomst på organisationsniveau, hvis denne  

 overenskomst fx indeholder bestemmelser om, at anvendelsen af overenskomstens  

 regler forudsætter lokal enighed.
Det samme gælder, hvis  

 overenskomsten angiver rammerne for de fravigelser, der er mulige, men  

 udfyldelsen af disse rammer sker på lokalt niveau.
Også  

 sådanne lokale, udfyldende aftaler skal selvsagt overholde lovens  

 ufravigelige regler, ligesom de eventuelt skal indsendes til  

 direktøren for Arbejdsløshedsforsikringen efter reglerne i §  

 31, stk. 2.
 Kravet til aftaleparten på lønmodtagerside er  

 fastsat ud fra et beskyttelseshensyn for at undgå, at fx  

 lønmodtagerne på en enkelt virksomhed kommer i en udsat  

 forhandlingssituation i forbindelse med forhandlinger om afvigende  

 ferierettigheder.
Kravet skal også ses i sammenhæng med, at  

 ferieoverenskomster, der fraviger loven, ikke længere skal godkendes af  

 en offentlig myndighed.
Som en konsekvens heraf skal der ikke længere  

 foretages en helhedsvurdering af, om overenskomsten stiller  

 lønmodtagerne lige så godt som efter loven.
Det vil være  

 op til de forhandlende organisationer at varetage deres medlemmers  

 interesser.
Til § 6 Det foreslås, at det ved kollektiv overenskomst kan  

 aftales at fravige bestemmelsen i § 2, stk. 2, om, at  

 tjenestemænd efter § 2, stk. 1, nr. 1 og 2, der  

 fratræder uden at pensionsudbetalingen begynder, har ret til at  

 få feriegodtgørelse.
Dette kan komme til at betyde, at der for  

 fratrædende tjenestemænd, ikke nødvendigvis bliver  

 indbetalt feriegodtgørelse til FerieKonto for indeværende og  

 tidligere optjeningsår.
Til kapitel 2 I kapitel 2 gøres rede for lønmodtagerens  

 ret til ferie, optjening af ferie og feriens længde.
Det grundlæggende princip om retten til 5 ugers  

 årlig ferie og optjeningen af betalt ferie på baggrund af  

 lønmodtagerens ansættelse foreslås ikke ændret.  

 Derimod foreslås ugebegrebet i ferieloven ændret fra en  

 6-dages-uge til en 5-dages-uge.
Samtidig foreslås en række  

 præciseringer og lovfastsættelse af praksis med hensyn til, i  

 hvilke perioder af ansættelsen lønmodtageren alligevel ikke  

 optjener ret til betalt ferie.
Til § 7 Det gældende optjeningsprincip bygger på en  

 6-dages-arbejdsuge, hvor der optjenes 2,5 dages ferie for hver måneds  

 beskæftigelse, således at der på et år optjenes 30  

 dages betalt ferie svarende til 5 ugers ferie, hvor lørdage  

 tæller med som feriedage.
Det foreslås i stk. 1, at der optjenes  

 2,08 dages betalt ferie for hver måneds ansættelse.
Forslaget  

 skal ses på baggrund af, at ferieugen foreslås ændret fra  

 en 6-dages-uge til en 5-dages-uge, hvor lørdagen ikke tæller med  

 som en arbejdsdag, jf. bemærkningerne til § 12, stk. 2.  

 Indførelsen af en 5-dages-uge medfører, at der bliver optjent  

 færre feriedage pr. måneds ansættelse.
På baggrund af  

 et års ansættelse vil der blive optjent 25 dages betalt ferie,  

 som stadig svarer til 5 ugers ferie.
Ændringen af optjeningsprincippet til en 5-dages-uge  

 er en naturlig konsekvens af, at der på størstedelen af det  

 danske arbejdsmarked arbejdes 5 dage om ugen.
Dertil kommer, at der i  

 arbejdsløshedsforsikringssystemet tages udgangspunkt i en 5-dages-uge.  

 Da der fortsat er lønmodtagere, der arbejder 6 dage om ugen, har  

 direktøren for Arbejdsløshedsforsikringen efter § 11  

 bemyndigelse til at fastsætte regler om optjening for disse  

 personer.
Efter den gældende lov optjenes der ret til ferie  

 for hver måneds beskæftigelse.
Hvis beskæftigelsen er  

 på under en måned, optjenes der ferie forholdsmæssigt.  

 Udtrykket beskæftigelse dækker sprogligt kun de dage, hvor  

 lønmodtageren faktisk udfører et arbejde (er  

 beskæftiget), men bliver fortolket således, at der optjenes  

 ferieret i de perioder, hvor en lønmodtager er ansat hos  

 arbejdsgiveren.
Det afgørende for, om der optjenes ferieret, er, om  

 lønmodtageren retligt set er ansat hos arbejdsgiveren, og ikke om  

 lønmodtageren konkret er på arbejde de pågældende  

 dage.
Det er ligeledes afgørende, om arbejdsgiveren skal betale hel  

 eller delvis løn for den pågældende  

 ansættelsesperiode.
Med ordet »ansættelse« i stk. 1  

 præciseres det, at der optjenes ret til betalt ferie på baggrund  

 af de perioder, hvor lønmodtageren er ansat hos arbejdsgiveren,  

 hvilket som udgangspunkt også dækker arbejdsfrie perioder.
En  

 lønmodtager, der fx fast arbejder 3 dage om ugen, anses for ansat hele  

 ugen.
I stk. 2 foreslås det præciseret,  

 i hvilke perioder lønmodtageren under ansættelsen alligevel ikke  

 optjener ret til betalt ferie.
Det drejer sig om sygdomsperioder,  

 barselsperioder og andre orlovsperioder eller tjenestefrihedsperioder, hvor  

 arbejdsgiveren ikke skal betale hel eller delvis løn.  

 Lønudbetalingen er således afgørende for, om der optjenes  

 ret til betalt ferie.
Dog optjenes der ret til betalt ferie, hvis  

 lønmodtageren opfylder betingelserne om ret til  

 sygeferiegodtgørelse efter forslagets § 25. Bestemmelsen  

 lovfæster den hidtidige praksis med hensyn til optjening af betalt  

 ferie i fraværsperioder.
For så vidt angår sygdom, svarer  

 bestemmelsen til den gældende lovs § 6, stk. 2.
I stk. 3 foreslås det at lovfæste  

 den gældende praksis, hvorefter lønmodtageren i forbindelse med  

 en overenskomstmæssig strejke eller lockout ikke optjener ret til  

 betalt ferie.
Bestemmelsen bygger på et grundlæggende  

 arbejdsretligt princip om, at en lønmodtager, der deltager i en lovlig  

 konflikt, ikke skal præstere en arbejdsydelse og dermed heller ikke har  

 krav på løn i konfliktperioden, idet lønmodtageren anses  

 for fratrådt ved iværksættelse af en konflikt.
I stk. 4 foreslås det at  

 præcisere, hvornår der optjenes ret til betalt ferie under  

 hjemsendelse i henhold til en kollektiv overenskomst eller faglig kutyme.  

 Afgørende for, om der optjenes ferie under en hjemsendelse, er, om  

 arbejdsgiveren betaler hel eller delvis løn under hjemsendelsen.
Hvis  

 ikke dette er tilfældet, optjenes der ikke ret til betalt ferie.  

 Hjemsendelsen kan fx skyldes vejret eller manglende materialer.
Bestemmelsen  

 finder også anvendelse i andre situationer, hvor en lønmodtager  

 kan hjemsendes med lønfrigørende virkning.
Til § 8 Bestemmelsen i § 8 om, at en lønmodtager  

 uanset optjening har ret til at holde 25 dages ferie om året, og om at  

 en lønmodtager, der ikke har optjent ret til betalt ferie,  

 trækkes i lønnen, har først virkning fra 1. maj 2002.
Stk. 1 slår fast, at en  

 lønmodtager har ret til at holde i alt 25 dages ferie om året,  

 selvom lønmodtageren ikke har optjent ret hertil.
Bestemmelsen svarer  

 med redaktionelle ændringer til princippet i den gældende lovs  

 § 6 a, stk. 1. Da ferieloven foreslås ændret fra en  

 6-dages-uge til en 5-dages-uge og optjent årlig ferie ændret fra  

 30 til 25 dage, foreslås retten til ikke optjente feriedage tilsvarende  

 ændret fra 30 dage til 25 dage.
En lønmodtager, der ikke har  

 optjent ret til betalt ferie, må som hidtil holde ferie for egen  

 regning.
Der er tale om en ret og ikke en pligt for  

 lønmodtageren til at holde ikke optjent ferie.
En arbejdsgiver kan  

 således ikke pålægge en lønmodtager at afvikle  

 ferie, som ikke er optjent, jf. dog forslagets § 17, stk. 1,  

 hvorefter arbejdsgiveren kan fastsætte ferie for en lønmodtager,  

 der ikke har optjent ret til betalt ferie, hvis der er tale om en  

 ferielukning af virksomheden.
 Den gældende bestemmelse i § 6 a, stk. 2,  

 om, at en lønmodtager højst kan kræve at afholde 12 ikke  

 optjente feriedage efter den 30. september, det vil sige efter ferieperiodens  

 udløb, forekommer overflødig og foreslås ikke  

 videreført.
I stk. 2 foreslås det at lovfæste  

 praksis om løntræk i forbindelse med, at en  

 månedslønnet lønmodtager holder ferie, som ikke er  

 optjent hos den arbejdsgiver, som lønmodtageren holder ferie fra.  

 Efter hidtidig praksis skal lønmodtageren trækkes med 4 pct.  

 (1/25) af månedslønnen pr. dags ferie, der  

 afholdes, svarende til 24 pct. af månedslønnen pr. uges ferie.  

 Ved overgang til en 5-dages-uge vil den månedslønnede efter  

 princippet i hidtidig praksis skulle trækkes med 4,8 pct. pr. dags  

 ferie eller 24 pct. pr. uges ferie, som ikke er optjent.
En indskrivning af  

 en regel om løntrækket i månedslønnen for ikke  

 optjent ferie vil skabe klarhed for den enkelte lønmodtager og  

 arbejdsgiver.
Til § 9 I § 9 beskrives de særlige, gunstige  

 ferieregler, der gælder for elever, der har indgået en  

 uddannelsesaftale efter lov om erhvervsuddannelser.
En elev har en ubetinget  

 ret til betalt ferie i første og andet hele ferieår efter, at  

 elevforholdet begynder, ligesom eleven i et nærmere bestemt omfang har  

 ret til betalt ferie, hvis eleven begynder ansættelsesforholdet i  

 løbet af et ferieår.
Som følge af at ugebegrebet i  

 ferieloven ændres fra en 6-dages-uge til en 5-dages-uge, ændres  

 elevers ret til betalt ferie tilsvarende.
Der tilsigtes i øvrigt ingen  

 ændringer med hensyn til den særlige beskyttelse, som elever har  

 efter § 7 i den gældende lov. Ændringen består  

 i en konsekvensrettelse som følge af overgangen til en  

 5-dages-ferieuge og får derfor først virkning fra 1. maj  

 2002.
Efter stk. 1 har en elev fortsat ret til 5  

 ugers betalt ferie både i første og andet hele ferieår  

 efter, at eleven er påbegyndt et ansættelsesforhold hos  

 arbejdsgiveren.
Således vil en elev, som er begyndt sin uddannelse  

 på en skole og fx har indgået aftale med en arbejdsgiver for de  

 to sidste år af uddannelsen, være berettiget til 25 dages betalt  

 ferie i både det første og andet hele ferieår efter, at  

 eleven er begyndt hos arbejdsgiveren.
Ret til betalt ferie efter bestemmelsen opnås i  

 henhold til uddannelsesaftalen som led i en erhvervsuddannelse.
En elevs ret  

 til betalt ferie er ikke betinget af, at eleven har optjent ret til ferie  

 på baggrund af beskæftigelse forud for ferieåret.
Dette er  

 en fravigelse af lovens almindelige bestemmelser om optjening af betalt  

 ferie, jf. § 7 i forslaget.
Det er den aktuelle arbejdsgiver på  

 ferietidspunktet, som skal betale elevens løn under ferie.
Hvis eleven  

 har haft forudgående beskæftigelse og i den forbindelse har  

 optjent feriegodtgørelse, skal arbejdsgiveren alene betale løn  

 under ferie for de dage, hvor eleven ikke har optjent  

 feriegodtgørelse.
Hvis eleven har optjent feriegodtgørelse til  

 25 feriedage, men godtgørelsen pr. dag er lavere end elevlønnen  

 på ferietidspunktet, vil arbejdsgiveren på ferietidspunktet efter  

 gældende praksis skulle supplere feriegodtgørelsen op til den  

 normale elevløn på ferietidspunktet.
En elev, der skifter arbejdsgiver under uddannelsen, vil  

 ved fratræden være berettiget til feriegodtgørelse fra den  

 første arbejdsgiver efter lovens almindelige bestemmelser, mens den  

 nye arbejdsgiver skal give betalt ferie efter denne bestemmelse.  

 Arbejdsgiveren vil derfor eventuelt skulle supplere elevens medbragte  

 feriegodtgørelse op til den normale elevløn på  

 ferietidspunktet.
Hvis eleven har optjent feriegodtgørelse for fx 15  

 dages ferie, og feriegodtgørelsen pr. dag er højere end  

 elevlønnen på ferietidspunktet, skal arbejdsgiveren alligevel  

 betale den fulde elevløn for de feriedage, som eleven ikke har optjent  

 feriegodtgørelse til.
 Hvis ansættelsesforholdet er begyndt inden 1. juli i  

 et ferieår, har eleven efter stk. 2 ret til 25 dages betalt  

 ferie, det vil sige 5 ugers ferie i det pågældende ferieår.  

 Hvis eleven begynder hos en arbejdsgiver fx 1. juni har eleven ret til 25  

 dages ferie efter stk. 2 i det indeværende ferieår.  

 Derudover har eleven ret til betalt ferie efter stk. 1.
Hvis ansættelsesforholdet er begyndt den 1. juli  

 eller senere i et ferieår, har eleven efter stk. 3 ret til  

 5 dages betalt ferie i forbindelse med kollektiv lukning af virksomheden i  

 perioden mellem 1. oktober og 30. april i det pågældende  

 ferieår.
Baggrunden for bestemmelsen er, at det forudsættes, at  

 en elev, der ansættes senere end 1. juli, allerede har holdt sin  

 hovedferie.
Til § 10 I stk. 1 foreslås det, at det ved  

 kollektiv overenskomst kan aftales, at ferie optjenes i timer i stedet for i  

 dage.
Det kan komme til at betyde, at optjeningen af ferie i timer ikke  

 nødvendigvis bliver på hele 5 ugers årlig ferie regnet i  

 dage, men kan blive mindre eller mere.
Timeoptjening kan give en lettelse i  

 administrationen af ferieregnskabet i forbindelse med ansattes skiftende  

 arbejdstider.
På grund af Danmarks internationale forpligtelser er det  

 i stk. 1 fastsat, at en lønmodtager, der har været ansat et  

 helt optjeningsår, dog mindst har optjent ret til 4 ugers ferie regnet  

 i dage, det vil sige 20 dages betalt ferie.
Forudsætningen for at kunne  

 anvende timeoptjening er, at parterne samtidig har aftalt at fravige reglen  

 om indbetaling af feriegodtgørelse til FerieKonto.
Begrundelsen herfor  

 er, at FerieKonto benytter ferielovens system om optjening og afholdelse af  

 ferie i dage, og at det vil være en stor administrativ byrde, hvis  

 FerieKontos system skulle indrettes til både at håndtere  

 feriegodtgørelse for lønmodtagere, der optjener og afholder  

 ferie i dage, og feriegodtgørelse for lønmodtagere, der  

 optjener og afholder ferie i timer.
Det foreslås i stk. 2, at der ved  

 lønmodtagerens fratræden skal ske omregning til dage af ferien,  

 som er optjent i timer.
Bestemmelsen er foreslået af hensyn til, at den  

 nye arbejdsgivers ferieregnskab opererer i dage, og at lønmodtageren i  

 sit nye arbejdsforhold holder ferie i dage efter lovens almindelige  

 system.
Det foreslås i stk. 3, at der ved  

 kollektiv overenskomst kan aftales et andet fradrag i  

 månedslønnen ved afholdelse af ikke optjent ferie end de 4,8  

 pct. pr. dag, som fremgår af forslagets § 8, stk. 2. Der kan  

 aftales et andet løntræk både i en for  

 lønmodtageren gunstig og ugunstig retning.
Bestemmelsen vil blandt  

 andet betyde, at inden for områder, hvor man allerede har andre og  

 veletablerede løntræksregler, vil disse kunne bibeholdes.
Til § 11 Det foreslås at give direktøren for  

 Arbejdsløshedsforsikringen bemyndigelse til at fastsætte  

 nærmere regler for optjening af ferie under 1 måneds  

 ansættelse.
Det fremgår af den gældende lovs § 6,  

 stk. 1, at ved beskæftigelse under 1 måned beregnes  

 optjeningen af ferie tilsvarende i forhold til beskæftigelsens  

 længde.
På den baggrund er det i dag fast administrativ praksis,  

 at beskæftigelse i 1-6 dage giver 0,1 feriedag pr. arbejdsdag, 7-12  

 dage giver 1 feriedag, 13-17 dage giver 1,5 feriedag, 18-23 dage giver 2  

 feriedage og mere end 24 dage giver 2,5 feriedage.
Denne praksis vil skulle  

 justeres, når der efter forslaget fremover optjenes 2,08 feriedag pr.  

 måned.
Der forslås endvidere en bemyndigelse for  

 direktøren for Arbejdsløshedsforsikringen til at  

 fastsætte regler for optjening af ferie for lønmodtagere, som  

 ikke fast arbejder i en 5-dages-uge.
Da der fortsat er lønmodtagere,  

 der arbejder 6 dage om ugen, vil det være nødvendigt at  

 fastsætte disse lønmodtageres rettigheder i forbindelse med  

 optjening af ferie, idet de fortsat vil skulle optjene 30 dages ferie om  

 året for at få fulde 5 ugers ferie, som kan afspejle arbejdsugen.  

 I forbindelse med at der i § 8, stk. 2, foreslås indsat en  

 regel om løntræk i månedslønnen for en  

 lønmodtager, som arbejder i en 5-dages-uge, vil det være  

 relevant at bemyndige direktøren for Arbejdsløshedsforsikringen  

 til at fastsætte en regel om løntrækket i  

 månedslønnen for lønmodtagere, som arbejder i en  

 6-dages-uge, og som ikke har optjent ret til betalt ferie.
Endelig foreslås en bemyndigelse for  

 direktøren for Arbejdsløshedsforsikringen til at  

 fastsætte regler om optjening af ferie for lønmodtagere, hvis  

 arbejdstid ikke eller kun vanskeligt kan kontrolleres.
Der er behov for at  

 kunne fastsætte regler, der sikrer, at lønmodtagere med  

 ukontrollabel arbejdstid får beregnet og optjent et korrekt antal  

 feriedage på baggrund af beskæftigelsens omfang eventuelt under  

 hensyn til lønnens størrelse.
Til kapitel 3 I kapitel 3 gøres rede for, hvornår ferien  

 skal holdes, og hvordan ferien konkret fastsættes.
De overordnede regler om, hvordan ferien holdes,  

 fastsættes og meddeles til lønmodtageren, foreslås ikke  

 ændret.
Det skal fortsat være arbejdsgiverens ret og pligt at  

 planlægge, fastsætte og give meddelelse om ferien efter  

 høring af lønmodtageren.
Der foreslås en række  

 justeringer, som skal gøre loven mere anvendelig for de daglige  

 brugere.
Derudover foreslås der en række moderniseringer, som  

 skal give mulighed for mere fleksibilitet i forbindelse med feriens  

 afholdelse både til fordel for lønmodtageren og  

 arbejdsgiveren.
Til § 12 I § 12 beskrives de overordnede principper for,  

 hvornår ferien skal holdes. § 12 vedrører bestemmelserne i  

 den gældende lovs § 8, stk. 1, og § 6, stk. 3, og  

 fortolkninger heraf.
Bestemmelsen fastslår blandt andet overgangen til  

 en 5-dages-ferieuge og får derfor først virkning for ferie  

 optjent efter lovens ikrafttræden den 1. januar 2001.
Det fremgår af stk. 1, at  

 ferieåret går fra 1. maj til 30. april.
Efter den gældende  

 lovs § 8, stk. 1, går ferieåret fra 2. maj til 1. maj.  

 Der er ikke nogen særlig begrundelse for, at ferieåret  

 først skulle begynde den 2. maj.
Derfor foreslås denne lille  

 tekniske ændring.
Ferien skal holdes i ferieåret.
Det har siden den  

 første ferielov fra 1938 været et princip, at hele ferien skal  

 holdes inden for ferieåret, og at retten til ferien ikke kan  

 overføres til et andet ferieår.
Dette princip foreslås  

 opretholdt i det individuelle ansættelsesforhold.
Derimod  

 foreslås i § 19, at arbejdsmarkedets parter fremover kan aftale,  

 at en del af ferien kan overføres til et kommende ferieår.
Efter den gældende lov holdes ferie med 6 dage om  

 ugen.
For de lønmodtagere, der nu arbejder 5 dage om ugen,  

 indgår lørdag eller erstatningsfridagen for lørdag som en  

 arbejdsfri dag. 6-dages-ferieugen foreslås nu ændret til en  

 5-dages-ferieuge, jf. stk. 2, da arbejdsugen for de fleste  

 lønmodtagere i dag er på 5 dage.
Lørdag eller  

 erstatningsfridagen for lørdag indgår herefter på samme  

 måde som søndag ikke længere i beregningen af  

 ferieugen.
Arbejdsfrie dage indgår i ferieugen, hvis  

 lønmodtagerens arbejdsuge både indeholder arbejdsdage og  

 arbejdsfrie dage.
En arbejdsuge kan indeholde både arbejdsdage og  

 arbejdsfrie dage, hvis lønmodtageren arbejder færre end 5 dage  

 om ugen.
Hvis en lønmodtager fx arbejder 4 dage om ugen, uanset om der  

 er tale om fuldtids- eller deltidsbeskæftigelse, indgår den  

 ugentlige arbejdsfrie dag i ferieugen således, at der indgår 5  

 arbejdsfrie dage i de 5 ugers ferie.
Hvis en lønmodtager arbejder i turnus og arbejder  

 både i dag-, aften- og nattevagter og derudover har et antal  

 arbejdsfrie dage, skal arbejdsgiveren ved planlægningen af ferien sikre  

 sig, at disse forskellige vagtdage og arbejdsfrie dage indgår i ferien  

 med et forholdsmæssigt antal.
Arbejdsgiveren kan altså ikke  

 vælge konsekvent at lægge ferien på de arbejdsfrie dage  

 eller kun på dage, hvor lønmodtageren ville have haft dagvagter,  

 hvis lønmodtageren ikke holdt ferie.
Ferien holdes i dage.
Der er dog ikke noget til hinder for  

 at regne ferien i timer i stedet for i dage, så længe loven ikke  

 fraviges til ugunst for lønmodtageren.
Afholdelse af ferie i timer  

 må hverken medføre, at ferien skal holdes i mindre end hele  

 dage, at den samlede ferie bliver på under 5 ferieuger regnet i dage,  

 eller at ferieugen ikke afspejler arbejdsugen.
Derimod foreslås det i  

 § 20, stk. 1, at arbejdsmarkedets parter ved kollektiv overenskomst  

 kan aftale, at ferien holdes i timer, også selvom dette måtte  

 medføre regler, der er til ugunst for lønmodtageren.
Ferien holdes i hele dage.
Arbejdsgiveren kan derfor ikke  

 ensidigt fastsætte ferie til afholdelse på halve dage.
Det er  

 derimod fast administrativ praksis, at antallet af feriedage nedrundes til  

 nærmeste hele antal feriedage, når FerieKonto udsteder  

 feriebeviser.
Hvis lønmodtageren har optjent mindre end én dags  

 ferie, har det af tekniske grunde været nødvendigt at udstede  

 feriebevis for en halv dag.
I den situation kan arbejdsgiveren ensidigt  

 fastsætte en halv dags ferie.
Det er desuden praksis, at ferie kan  

 holdes på halve dage, hvis det er efter aftale med eller ønsket  

 af lønmodtageren, og den halve feriedag holdes i forbindelse med halve  

 fridage ifølge overenskomst, sædvane eller kutyme, som fx  

 Grundlovsdag, 1. maj, juleaftensdag og nytårsaftensdag.
Denne praksis  

 forudsættes ikke ændret.
 Ferie holdes også i øvrigt på samme  

 måde, som arbejdet er tilrettelagt.
I stk. 3 lovfæstes praksis om, at ferie  

 ikke kan lægges på dage, hvor lønmodtageren allerede har  

 fri eller har en feriehindring efter § 39. Ferie kan ikke lægges  

 på de dage, der er helligdage i Danmark.
Ligeledes kan arbejdsgiveren  

 ikke fastsætte feriedage på dage, som sædvanemæssigt  

 i virksomheden eller efter en kollektiv overenskomst eller individuel aftale  

 allerede er fridage.
Med fridage tænkes der ikke her på  

 arbejdsfrie dage i forbindelse med arbejdstidens tilrettelæggelse.  

 Ferie kan heller ikke lægges på det ugentlige fridøgn.  

 På samme måde kan ferie ikke lægges på  

 erstatningsfridage for de ovenfor nævnte fridage.
Afspadseringsdage,  

 der ikke indgår i en turnus, men som lønmodtageren har optjent,  

 fx ved overarbejde, skal behandles på samme måde som andre  

 fridage.
Derudover kan ferie ikke holdes, hvis lønmodtageren efter  

 § 38 er afskåret fra ferieafholdelse, fx på grund af  

 barsel.
Til § 13 I § 13 beskrives, hvornår ferien begynder og  

 slutter.
Dette har ikke tidligere været beskrevet i loven, men er  

 udviklet i praksis.
Bestemmelsen i § 13, stk. 3, kan efter § 20,  

 stk. 2, fraviges ved kollektiv overenskomst.
I stk. 1 præciseres praksis om, at  

 ferien begynder på det tidspunkt, hvor lønmodtageren ville  

 begynde den almindelige arbejdsdag, hvis lønmodtageren ikke holdt  

 ferie, og at ferien slutter på det tidspunkt, hvor den sidste  

 arbejdsdag ville have været afsluttet, hvis lønmodtageren ikke  

 holdt ferie.
For mange lønmodtagere, der holder fri en kalenderuge,  

 vil det sige, at ferien begynder mandag morgen ved normal arbejdstids  

 begyndelse og slutter fredag aften ved normal arbejdstids ophør.
Det  

 er den enkelte lønmodtagers normale arbejdstids begyndelse og  

 ophør, der er afgørende for, hvornår ferien begynder  

 henholdsvis slutter.
Når feriens begyndelses- og sluttidspunkt  

 fastsættes i forhold til den sædvanlige arbejdstids  

 tilrettelæggelse, tages der samtidig højde for  

 arbejdsmiljølovens regler om hviletid og fridøgn.
Efter disse  

 regler skal der som udgangspunkt være mindst 11 timer mellem hver  

 arbejdsperiode og mindst 1 fridøgn for hvert 6. arbejdsdøgn.  

 Har en virksomhed fået dispensation fra arbejdsmiljølovens  

 regler om hviletid og fridøgn, således at lønmodtagerne  

 fx i nogle vagter kun får 8 timers frihed, vil ferien også kunne  

 begynde 8 timer efter arbejdets ophør.
Feriens begyndelses- og  

 sluttidspunkt har særlig betydning i forhold til  

 arbejdsmiljølovens bestemmelser ved arbejdsforhold, hvor der arbejdes  

 i skiftende vagter.
I stk. 2 fastsættes, at hvis en  

 lønmodtager er syg på tidspunktet for feriens begyndelse, er der  

 - uanset sygdommens art og omfang - tale om en feriehindring, som  

 medfører, at ferie ikke kan begynde, medmindre lønmodtageren  

 selv ønsker at begynde ferien.
Det vil ikke længere være  

 af betydning, om lønmodtageren kan anses for at kunne holde ferien med  

 et rekreativt udbytte.
Det er alene afgørende, om lønmodtageren  

 anses for syg i forhold til at kunne udføre sit arbejde.
Det er  

 hensigtsmæssigt med en klar regel på området.
Når  

 lønmodtageren bliver rask, skal lønmodtageren møde  

 på arbejde igen.
Dette gælder selvom lønmodtageren bliver  

 rask inden for den periode, hvor lønmodtageren skulle have holdt sin  

 ferie.
De fleste lønmodtagere vil formentlig vælge at begynde  

 ferien, selvom de har en kortere sygdomsperiode, når ferien  

 begynder.
Det fremgår af stk. 1, at ferien begynder ved  

 arbejdstids begyndelse første feriedag.
Lønmodtageren skal i  

 overensstemmelse med de regler om sygemelding, der i øvrigt  

 måtte gælde for ansættelsesforholdet, sygemelde sig over  

 for arbejdsgiveren.
Det vil normalt betyde, at lønmodtageren  

 sygemelder sig over for arbejdsgiveren ved arbejdstids begyndelse den  

 første feriedag.
Der er tale om en ændring i forhold til den  

 gældende praksis.
I dag overgår risikoen for en  

 lønmodtagers sygdom i forbindelse med ferie fra arbejdsgiveren til  

 lønmodtageren allerede ved arbejdstids ophør på  

 lønmodtagerens sidste arbejdsdag og ikke først ved arbejdstids  

 begyndelse på lønmodtagerens første feriedag.  

 Administrativt har der udviklet sig en praksis om sygdom, der begynder  

 på arbejdsfrie dage, umiddelbart før ferien begynder.
For  

 lønmodtagere, der arbejder i turnus, har arbejdsfrie dage ofte  

 karakter af erstatningsfridage for arbejde, der er udført på  

 lørdage, søndage og helligdage.
Sygdom, der begynder på  

 disse erstatningsfridage, bærer lønmodtageren selv risikoen for,  

 medmindre lønmodtageren på disse dage kan blive tilkaldt med  

 pligt til at møde, og lønmodtageren derfor står til  

 rådighed for arbejdsgiveren.
Det omvendte gælder for  

 afspadseringsdage og afspadseringstimer.
Hvis disse dage eller timer er  

 udtryk for omplacering af arbejdstiden, bærer arbejdsgiveren risikoen  

 for lønmodtagerens sygdom, indtil arbejdstids ophør den sidste  

 afspadseringsdag før ferien.
Det er hensigtsmæssigt at fastsætte en klar  

 regel om, hvornår ferien ikke kan begynde som følge af  

 lønmodtagerens sygdom.
Den foreslåede ændring er i  

 overensstemmelse med udgangspunktet om, at ferien først anses for at  

 begynde ved arbejdstids begyndelse på den første feriedag.
Dette  

 fremgår fremover af lovteksten.
Desuden går Danmark på  

 trods af den foreslåede lempelse i forhold til fx Sverige, Norge og  

 Tyskland fortsat langt i retning af at pålægge  

 lønmodtageren risikoen for sygdom.
I stk. 3 lovfæstes den eksisterende  

 praksis om, at hvis en lønmodtager deltager i en strejke eller lockout  

 på tidspunktet for feriens begyndelse, er der tale om en feriehindring.  

 Det vil sige, at ferie kun kan holdes, hvis ferien er begyndt senest samtidig  

 med, at en arbejdskonflikt begynder.
Baggrunden for denne praksis er, at  

 arbejdsmarkedets parter ikke må kunne bruge feriepengene som et  

 våben i arbejdskampen.
Også efter den gældende praksis  

 anses ferien for at begynde ved arbejdstids begyndelse den første  

 feriedag.
 Det foreslås i § 22, at direktøren for  

 Arbejdsløshedsforsikringen fastsætter regler om afholdelse af  

 ferien for en lønmodtager, der ikke begynder ferien som følge  

 af sygdom eller konflikt.
Til § 14 § 14 fastlægger udgangspunktet for, inden for  

 hvilke perioder af ferieåret ferien skal holdes, medmindre andet  

 aftales. § 14 svarer til den gældende lovs § 9. Princippet om  

 den sammenhængende ferie foreslås opretholdt, men gjort mere  

 fleksibel for så vidt angår den øvrige ferie.
Princippet  

 om sammenhængende ferie har været gældende fra den  

 første ferielov og er begrundet i, at ferien for at kunne anses for  

 rekreerende for lønmodtageren skal gives i en sammenhængende  

 periode.
Det fremgår af § 21, stk. 1, at man på visse  

 betingelser både individuelt og kollektivt kan fravige § 14.  

 Bestemmelsen vedrører ferie optjent efter en 5-dages-arbejdsuge og  

 får derfor først virkning for ferie optjent efter lovens  

 ikrafttræden den 1. januar 2001.
Efter stk. 1 skal hovedferien på 15 dage  

 gives i sammenhæng.
Ferieperioden, inden for hvilken hovedferien skal  

 holdes, løber i tidsrummet 1. maj til 30. september.
Hvis  

 lønmodtageren har optjent ret til mindre end 15 dages ferie, holdes al  

 den optjente ferie i hovedferien.
Principperne fra den gældende lov er  

 dermed opretholdt.
Stk. 2 er en specialregel for ansatte i  

 landbruget.
En lønmodtager, der er beskæftiget med  

 udendørs planteavl, har ret til 10 feriedage i sammenhæng i  

 ferieperioden.
Derudover har ansatte i landbruget ret til 5 dages ferie i en  

 udvidet ferieperiode, der strækker sig fra 1. maj til 31. oktober.  

 Denne del af ferien kan gives i sammenhæng med de 10 dages hovedferie,  

 eller den kan gives i sammenhæng eller delt på et andet tidspunkt  

 af den udvidede ferieperiode. Årsagen til, at der opretholdes en  

 specialregel for ansatte beskæftiget med udendørs planteavl, er,  

 at ferieperioden fra 1. maj til 30. september er branchens absolutte  

 højdepunkt.
I forhold til den gældende lov er der tale om en  

 mindre ændring, idet ferieretten i den udvidede ferieperiode  

 øges fra 3 dage til 5 dage.
Bestemmelsen skal ses i sammenhæng  

 med muligheden for efter § 21, stk. 2, at fravige § 14 ved en  

 kollektiv eller en individuel aftale.
De øvrige feriedage skal efter stk. 3  

 også gives i sammenhæng 5 dage ad gangen, medmindre  

 arbejdsgiveren ud fra driftsmæssige hensyn ønsker, at ferien  

 holdes i enkeltdage.
De øvrige feriedage kan lægges uden for  

 ferieperioden og før eller efter hovedferien.
Til § 15 § 15 handler om arbejdsgiverens fastsættelse af  

 og meddelelse om afholdelsen af ferien, samt arbejdsgiverens mulighed for at  

 ændre en tidligere fastsat ferie.
Disse regler findes til dels i den  

 gældende lovs § 10, stk. 1. Der er efter § 20 og  

 § 21 mulighed for at fravige stk. 2 ved kollektiv eller individuel  

 aftale og stk. 3 ved kollektiv aftale.
Det fremgår af stk. 1, at det er  

 arbejdsgiveren, der fastsætter, hvornår ferien skal holdes.  

 Fastsættelsen sker efter forhandling med lønmodtageren.
Det vil  

 sige, at lønmodtageren skal have mulighed for at komme med  

 ønsker til, hvornår ferien holdes.
Arbejdsgiveren skal så  

 vidt muligt imødekomme lønmodtagerens ønsker, men kan af  

 hensyn til virksomhedens drift fastsætte ferie på et andet  

 tidspunkt, end det af lønmodtageren ønskede.
Hensynet til  

 virksomhedens drift har forrang for hensynet til lønmodtagerens  

 ønsker.
Denne del af bestemmelsen svarer til den gældende lovs  

 § 10, stk. 1, 1. pkt.
Som noget nyt er foreslået, at en arbejdsgiver  

 blandt andet skal tage hensyn til de behov, som lønmodtagere, der har  

 skolesøgende børn, har med hensyn til at holde ferie med  

 børnene i skolesommerferien.
Der er ikke tale om en ændring i  

 arbejdsgiverens almindelige ret til at fastsætte ferien under  

 hensyntagen til virksomhedens drift, men der gøres opmærksom  

 på, at lønmodtagere med skolesøgende børn på  

 grund af skolesystemet kan have mere snævre ønsker med hensyn  

 til feriens placering end lønmodtagere generelt.
Forslaget er en  

 opfølgning på den børnefamiliepolitiske  

 redegørelse, som regeringen afgav i maj måned 1998.  

 Efterfølgende blev en opfølgning på redegørelsen  

 drøftet med arbejdsmarkedets parter, som kunne tilslutte sig  

 forslaget.
Stk. 2 svarer til den gældende lovs  

 § 10, stk. 1, 2. pkt.
Arbejdsgiveren skal give lønmodtageren  

 meddelelse om ferien senest 3 måneder, før hovedferien skal  

 begynde, og senest 1 måned, før den øvrige ferie  

 begynder.
Stk. 2 kan fraviges både ved individuel og kollektiv  

 aftale, således at meddelelsen fx gives på et senere tidspunkt.  

 Arbejdsgiveren kan ensidigt give meddelelse på et senere tidspunkt,  

 hvis arbejdsgiveren på grund af særlige omstændigheder ikke  

 har kunnet overholde lovens frister.
En kortere frist kan være  

 acceptabel, hvis der er tale om væsentlige og upåregnelige  

 driftsmæssige forhold som fx akut råstofmangel.
En kortere frist  

 kan også være nødvendig, hvis lønmodtageren  

 tiltræder en stilling, efter at der er fastsat en ferielukning, og  

 arbejdsgiveren derfor ikke kan nå at overholde fristen over for den  

 tiltrådte lønmodtager.
I stk. 3 lovfæstes den gældende  

 praksis om arbejdsgiverens mulighed for at ændre en tidligere fastsat  

 ferie.
Arbejdsgiveren vil kunne ændre ferien, således at ferie  

 holdes tidligere end oprindeligt fastsat, eller således at ferien skal  

 holdes på et senere tidspunkt.
I den sidste situation kan  

 arbejdsgiveren ændre ferien helt op til den dag, hvor ferien begynder.  

 Ændring af ferie kan kun ske, hvis det er nødvendigt og  

 begrundet i væsentlige, upåregnelige og driftsmæssige  

 hensyn.
Der skal være tale om en force majeure-lignende situation.
Det  

 skal for arbejdsgiveren have været uforudsigeligt, at situationen kunne  

 opstå, det skal være nødvendigt, at det er den  

 lønmodtager, der får ferien ændret, der skal udføre  

 arbejdet, og der skal være tale om væsentlige hensyn til  

 virksomhedens drift.
Hvis ferien ændres, har lønmodtageren krav  

 på at få erstattet eventuelle økonomiske tab i forbindelse  

 hermed   fx afbestilling af rejse eller sommerhus.
Efter almindelige  

 erstatningsregler har lønmodtageren på sin side pligt til at  

 begrænse sine tab mest muligt.
I stk. 3 åbnes alene mulighed for at  

 arbejdsgiveren kan ændre en tidligere fastsat ferie.
Arbejdsgiveren vil  

 uanset årsag ikke kunne kræve, at lønmodtageren skal  

 afbryde en allerede begyndt ferie.
 Stk. 3 kan fraviges ved kollektiv aftale.
Til § 16 § 16 regulerer spørgsmålet om, hvorvidt  

 lønmodtageren har pligt til at holde ferie i en opsigelsesperiode.  

 Bestemmelsen i stk. 1 sammenholdt med bestemmelsen i § 21,  

 stk. 2, svarer til den gældende lovs § 10, stk. 2.  

 Bestemmelsen i stk. 2 er en lovfæstelse af retspraksis.  

 Stk. 1 kan fraviges ved individuel eller kollektiv aftale.
 Formålet med bestemmelsen i stk. 1 er,  

 at lønmodtageren skal bruge sin ferie til rekreation og ikke til  

 jobsøgning. Ønsket er at beskytte lønmodtagere med et  

 kortere opsigelsesvarsel mod, at ferien ikke opfylder det tiltænkte  

 rekreative udbytte, fordi lønmodtageren er nødt til at bruge  

 ferien på jobsøgning.
En lønmodtager, der er opsagt af arbejdsgiveren,  

 har ikke pligt til at holde hovedferie i opsigelsesperioden, hvis  

 lønmodtagerens opsigelsesvarsel er på 3 måneder eller  

 derunder.
Det gælder, selvom ferien forinden er blevet meddelt med den  

 frist, der fremgår af § 15, stk. 2. Det gælder  

 også, selvom der er tale om en kollektiv ferielukning, hvor det ikke er  

 muligt for lønmodtageren at møde på arbejde.
Hvis  

 arbejdsgiveren forlænger lønmodtagerens konkrete  

 opsigelsesvarsel med det antal hovedferiedage, som lønmodtageren har  

 til gode, kan ferien dog holdes.
Reglerne i § 13, stk. 2 og 3, og  

 § 38, stk. 1, om at ferien alligevel ikke begynder, hvis  

 lønmodtageren bliver syg, eller der opstår en anden hindring for  

 at holde ferien, finder dog fortsat anvendelse.
 Arbejdsgiveren kan godt fastsætte, at øvrige  

 feriedage holdes i en opsigelsesperiode, hvis fristen på én  

 måned for meddelelse efter § 15, stk. 2, er overholdt, og  

 ferien kan holdes inden udløbet af opsigelsesvarslet.
Hvis lønmodtageren er fritstillet, det vil sige  

 ubetinget suspenderet i opsigelsesperioden, fremgår det af  

stk. 2, at al optjent ferie anses for afholdt i  

 fritstillingsperioden, hvis fristen for meddelelse efter § 15,  

 stk. 2, og ferien kan rummes inden for fritstillingsperioden.
Dette  

 gælder, selvom ferien ikke konkret er fastsat over for  

 lønmodtageren.
Hvis lønmodtageren har hele hovedferien og de  

 øvrige feriedage til gode, vil det sige, at fritstillingsperioden skal  

 være på mindst 3 måneder og 15 arbejdsdage.
Hvis  

 lønmodtageren kun har de øvrige feriedage til gode, skal  

 fritstillingsperioden være på mindst 1 måned og 10  

 arbejdsdage.
Hvis lønmodtageren bliver syg, eller der opstår en  

 anden hindring for at holde ferien, jf. § 13, stk. 2 og 3, og  

 § 38, stk. 1, inden ferien kunne være holdt med den relevante  

 frist efter § 15, stk. 2, anses ferien imidlertid ikke for  

 holdt.
Til § 17 Bestemmelsen svarer med redaktionelle ændringer til  

 den gældende lovs § 17 og § 17 b.
Reglen i stk. 1 er en særregel om, at  

 arbejdsgiveren kan fastsætte ferie for en lønmodtager, der ikke  

 har optjent ret til betalt ferie, hvis der er tale om en ferielukning af  

 virksomheden.
Bestemmelsens formål er at sikre, at arbejdsgiveren kan  

 tilrettelægge ferieafholdelse gennem en lukning af virksomheden, hvis  

 det er mest hensigtsmæssigt for virksomhedens drift.
Bestemmelsen er en undtagelse fra reglen i § 8,  

 stk. 1, om, at lønmodtageren har ret - men ikke pligt - til 25  

 dages ferie, selvom lønmodtageren ikke har optjent ret til 25 dages  

 betalt ferie.
Hvis lønmodtageren er medlem af en  

 arbejdsløshedskasse, vil lønmodtageren dog kunne få  

 udbetalt arbejdsløshedsdagpenge efter reglerne herom, og  

 arbejdsløshedskassen kan i den forbindelse efter  

 arbejdsløshedsforsikringslovens regler anmode arbejdsgiveren om  

 dokumentation for, at virksomheden er ferielukket.
Arbejdsgiveren skal give lønmodtageren meddelelse  

 om ferie under ferielukningen på samme måde som anden ferie efter  

 reglerne i § 15, stk. 2. Hvis fristen ikke overholdes i  

 overensstemmelse med § 15, stk. 2, vil lønmodtageren have  

 krav på løn under ferielukningen.
Også reglerne i  

 § 13 og § 16 finder anvendelse på samme måde som ved  

 anden ferie.
Bestemmelsen i stk. 2 om ferielukning mellem  

 jul og nytår stammer fra en lovændring fra 1971, som blev til  

 på baggrund af vedtagelsen af et mæglingsforslag, hvor der skete  

 en trinvis forlængelse af ferien til 4 uger.
Bestemmelsen  

 vedrører ferie optjent efter en 5-dages-arbejdsuge og får derfor  

 først virkning for ferie optjent efter lovens ikrafttræden den  

 1. januar 2001.
Hvis virksomheden holder lukket, skal arbejdsgiveren  

 fastsætte ferie for lønmodtageren for de pågældende  

 dage, hvis lønmodtageren har optjent mere end 15 dages ferie.
Hvis  

 arbejdsgiveren ikke fastsætter ferien, skal arbejdsgiveren betale  

 lønmodtageren løn for de pågældende dage.  

 Lønnen beregnes på grundlag af lønmodtagerens  

 sædvanlige løn de sidste 4 uger før jul.
Dette svarer til  

 beregningsreglen i § 25. Hvis lønmodtageren ikke har optjent mere  

 end 15 dages ferie, vil arbejdsgiveren i overensstemmelse med stk. 1  

 kunne pålægge lønmodtageren at holde ferie uden betaling  

 under julelukningen.
Bestemmelsen er en undtagelse fra bestemmelsen i § 18  

 om, at optjent ferie skal holdes før ikke optjent ferie.
Hvis  

 lønmodtageren har optjent 19 dages ferie, og der fx er 4 arbejdsdage  

 mellem jul og nytår, vil arbejdsgiveren skulle gemme 4 dages optjent  

 ferie til juleferielukningen.
Den lønmodtager, som har holdt 3 ugers  

 sommerferie, og som derudover ønsker at holde fx efterårsferie,  

 må holde efterårsferie for egen regning.
Hvis  

 lønmodtageren har optjent 17 dages ferie, vil arbejdsgiveren skulle  

 gemme 2 dages optjent ferie til julelukningen.
Arbejdsgiveren vil ikke  

 være forpligtet til at betale løn for de 2 dage under  

 julelukningen, som lønmodtageren ikke har optjent ferie til.
Arbejdsgiveren skal give lønmodtageren meddelelse  

 om ferie i forbindelse med en julelukning på samme måde som anden  

 ferie efter reglerne i § 15, stk. 2. Hvis fristen efter § 15,  

 stk. 2, ikke overholdes, vil lønmodtageren have krav på  

 løn under julelukningen.
Også reglerne i § 13 og § 16  

 finder anvendelse på samme måde som ved anden ferie.
Til § 18 Bestemmelsen svarer til princippet i den gældende  

 lovs § 8, stk. 2, hvorefter optjent ferie holdes før ikke  

 optjent ferie.
Først optjent ferie skal holdes først.
Hvis  

 lønmodtageren efter § 19 har aftalt at overføre en del af  

 sin ferie, skal den overførte ferie holdes først i det  

 følgende ferieår.
Det samme gælder for ferie, som  

 lønmodtageren har været afskåret fra at holde, og som i  

 stedet holdes i det følgende ferieår, jf. § 40. Derefter  

 skal ferie optjent til det aktuelle ferieår holdes.
Også her  

 gælder princippet om, at den ferie, der er optjent tidligst i  

 ferieåret, holdes før den ferie, der er optjent senere i  

 ferieåret.
Når al optjent ferie er holdt, holdes eventuelt den  

 ferie, der ikke er optjent løn under ferie og ferietillæg eller  

 feriegodtgørelse til.
 Hvis virksomheden holder lukket mellem jul og nytår,  

 jf. § 17, stk. 2, kan princippet om, at optjent ferie holdes  

 før ikke optjent ferie, dog fraviges.
Til § 19 I § 19 åbnes der for, at arbejdsmarkedets  

 parter ved kollektiv overenskomst kan aftale, at optjent ferie kan  

 overføres til det følgende ferieår.
Reglen i § 12,  

 stk. 1, om, at ferien skal holdes i ferieåret efter  

 optjeningsåret, kan dermed fraviges.
Der er tale om en væsentlig  

 ændring af den retstilstand, der har været gældende  

 på ferielovens område siden den første lov i 1938.  

 Bestemmelsen forventes at medføre en øget fleksibilitet i  

 forbindelse med ferieafholdelsen.
Bestemmelsen angiver i hvilke  

 tilfælde og med hvilke begrænsninger, der kan ske  

 overførsel af ferie.
Det vil i øvrigt være op til  

 arbejdsmarkedets parter nærmere at beskrive, om og hvordan der skal ske  

 overførsel af ferie, og hvordan ferie ud over 5 uger, skal holdes i  

 det følgende ferieår.
Bestemmelsen har først virkning for  

 ferie, der er optjent efter lovens ikrafttræden den 1. januar 2001.
Det fremgår af stk. 1, at en  

 lønmodtager og en arbejdsgiver kan aftale, at optjent ferie kan  

 overføres til det følgende ferieår, hvis der er  

 åbnet mulighed for det ved kollektiv overenskomst.
Det kan ikke ved  

 kollektiv overenskomst aftales, at arbejdsgiveren eller lønmodtageren  

 ensidigt kan beslutte en overførsel af ferie.
Desuden kan aftalen  

 alene vedrøre optjent ferie efter § 7. Elever, der har ret til  

 ferie efter § 9, kan ikke få overført ferie efter  

 § 19, da ferie efter § 9 ikke er optjent efter § 7.
På grund af internationale forpligtelser er det  

 hvert år kun optjent ferie ud over 20 dage, der kan overføres.  

 Lønmodtageren skal altså hvert år som udgangspunkt holde  

 mindst 4 ugers optjent ferie, før der kan overføres ferie.
En  

 lønmodtager, der er ansat hos samme arbejdsgiver i en  

 årrække, vil i det første ferieår kunne  

 overføre 1 uges ferie.
I det andet ferieår holdes den  

 overførte uges ferie og yderligere 3 ugers ferie, hvorefter  

 lønmodtageren kan overføre sine resterende 2 ugers optjente  

 ferie.
Hvis lønmodtageren det tredje ferieår holder de 2 ugers  

 overførte ferie og 2 uger af sin optjente ferie, kan  

 lønmodtageren overføre sine resterende 3 ugers optjente ferie  

 til det fjerde ferieår.
 Hvis ferien ikke er holdt, vil optjente feriepenge kunne  

 kræves indbetalt efter § 36, stk. 1 og 2, medmindre  

 lønmodtageren og arbejdsgiveren har aftalt, at optjente feriedage ud  

 over 20 dage i stedet overføres.
Det vil afhænge af den konkrete aftale, som  

 lønmodtageren og arbejdsgiveren indgår, eller det kan være  

 blevet nærmere fastsat i den kollektive overenskomst, hvilke  

 ferierettigheder lønmodtageren har i det følgende  

 ferieår.
Aftalen om overførsel ændrer ikke i sig selv ved  

 de almindelige principper i ferieloven om ret til mindst 3 ugers hovedferie  

 og fristkravene i forbindelse med meddelelse om fastsættelse af  

 ferien.
Der er efter stk. 2 krav om, at  

 lønmodtagerens og arbejdsgiverens aftale om overførsel af ferie  

 skal være skriftlig og skal være indgået inden  

 ferieårets udløb.
Kravene er begrundet i hensynet til  

 bevissikring i det individuelle ansættelsesforhold og af hensyn til  

 spørgsmålet om eventuel forældelse af feriepengene, idet  

 overført ferie ikke forældes ved udløbet af det  

 oprindelige ferieår.
Hvis den overførte ferie skal holdes med  

 feriegodtgørelse, som enten er indbetalt til FerieKonto, eller som i  

 medfør af en kollektiv overenskomst efter § 31 er omfattet af en  

 feriekortordning, skal arbejdsgiveren efter stk. 3 give  

 meddelelse om overførslen til den, der administrerer den  

 feriegodtgørelse, som den overførte ferie vedrører.  

 Arbejdsgiveren skal give denne meddelelse skriftligt inden ferieårets  

 udløb.
Den skriftlige meddelelse skal gives af hensyn til at kunne  

 dokumentere, at der er feriepenge, som vedrører den overførte  

 ferie.
Hvis betingelserne for overførsel af ferie ikke overholdes, vil  

 lønmodtagerens krav på feriepenge blive forældet, og  

 feriepengene vil tilfalde statskassen og henholdsvis Arbejdsmarkedets  

 Feriefond eller et andet ferieformål efter § 36. En  

 lønmodtagers krav på feriepenge i forbindelse med  

 overført ferie vil skulle forfølges fagretligt.
En  

 arbejdsgiver, der ikke har overholdt kravene til overførsel efter  

 overenskomsten, risikerer at skulle betale feriepenge en gang til som en del  

 af en bod for brud på overenskomsten.
Af hensyn til en ny arbejdsgiver og for at sikre  

 mobiliteten på arbejdsmarkedet foreslås det i stk. 4,  

 at hvis lønmodtageren fratræder, inden den overførte  

 ferie er holdt, mister lønmodtageren retten til efter  

 fratrædelsen at holde mere end 5 ugers ferie i ét ferieår.  

 Hvis en lønmodtager fx har optjent ret til at holde 5 ugers ferie og  

 har overført 2 ugers optjent ferie, har lønmodtageren ret til 7  

 ugers ferie i ferieåret.
Lønmodtageren har på  

 fratrædelsestidspunktet holdt 1 uges ferie, og har derfor 6 ugers ferie  

 tilbage.
Lønmodtageren har ret til at holde 5 ugers ferie hos den nye  

 arbejdsgiver og skal have feriegodtgørelse svarende til den 6. uges  

 ferie udbetalt.
 Arbejdsgiveren, FerieKonto, eller den, der i medfør  

 af § 31 administrerer feriegodtgørelsen, udbetaler  

 feriegodtgørelse for ferie ud over 5 uger direkte til  

 lønmodtageren i forbindelse med fratræden, jf. § 30,  

 stk. 4.
Til § 20 Af § 20 fremgår, at bestemmelserne i § 12,  

 stk. 2, om at ferie holdes i dage, i § 13, stk. 3, om at  

 lønmodtageren ikke kan begynde ferien, hvis lønmodtageren  

 deltager i en strejke eller lockout, i § 15, stk. 3, om  

 arbejdsgiverens muligheder for at ændre tidligere fastsat ferie, og i  

 § 17, stk. 2, 3. pkt., om beregning af lønnen, kan fraviges  

 ved kollektiv overenskomst.
Der er tale om at give arbejdsmarkedets parter  

 mulighed for at ændre væsentligt i forhold til de gældende  

 regler, særligt for så vidt angår muligheden for fravigelse  

 af § 12, stk. 2. Bestemmelsen i stk. 1 har først  

 virkning for ferie, der er optjent efter lovens ikrafttræden den 1.  

 januar 2001.
Efter stk. 1 er der blandt andet mulighed for  

 at aftale, at ferie holdes i timer i stedet for i dage.
Det kan  

 medføre, at den samlede ferie kan blive på under 5 ferieuger  

 regnet i dage, og at ferieugen ikke nødvendigvis afspejler  

 arbejdsugen.
Hvis lønmodtageren fx arbejder i turnus, og  

 arbejdsgiveren fastsætter ferie på det, der ville have  

 været lønmodtagerens lange arbejdsdage, opbruger  

 lønmodtageren så meget af sin optjente ferie, at  

 lønmodtageren ikke får holdt i alt 5 ugers betalt ferie regnet i  

 dage.
På grund af Danmarks internationale forpligtelser vil den  

 lønmodtager, der har været ansat et helt optjeningsår, dog  

 mindst have ret til at holde 4 ugers ferie regnet i dage, det vil sige 20  

 dages betalt ferie.
Uanset om lønmodtageren alene måtte have  

 optjent ret til betalt ferie i 4 uger regnet i dage, har lønmodtageren  

 som følge af reglen i § 8, stk. 1, altid ret til i alt 25  

 dages ferie.
I nogle tilfælde kan det således forekomme, at  

 lønmodtageren selv må betale for den ferie, der ligger ud over  

 20 dage.
Der er ikke mulighed for efter stk. 1 at fravige  

 principperne i § 14 om retten til sammenhængende ferie.
Ferien vil  

 fortsat skulle gives i sammenhæng.
Men da ferien holdes i timer, har  

 lønmodtageren ikke nødvendigvis ret til 3 ugers hovedferie  

 regnet i dage.
Efter ferielovens regler optjenes og holdes ferie i dage.  

 Indbetaling af feriegodtgørelse til FerieKonto forudsætter, at  

 arbejdsgiveren og lønmodtageren benytter det i ferieloven fastsatte  

 system for optjening og afholdelse af ferie.
Det ville være en meget  

 stor administrativ byrde, hvis FerieKontos system skulle indrettes til  

 både at håndtere feriegodtgørelse for lønmodtagere,  

 der optjener og afholder ferie i dage, og feriegodtgørelse for  

 lønmodtagere, der optjener og afholder ferie i timer.
Det  

 foreslås derfor, at en kollektiv overenskomst om, at ferie holdes i  

 timer, kun kan indgås, hvis parterne efter § 31 samtidig har  

 aftalt at fravige reglen om indbetaling af feriegodtgørelse til  

 FerieKonto.
Arbejdsmarkedets parter kan efter stk. 2  

 kollektivt aftale andre regler for feriens begyndelse i forbindelse med en  

 arbejdskonflikts opståen før ferien.
Parterne vil således  

 i en arbejdskonfliktsituation have mulighed for at aftale, om ferie alligevel  

 anses for at være begyndt, selvom konflikten allerede er begyndt, fx  

 ved midnat før ferien begynder ved normal arbejdstids begyndelse.
Desuden kan arbejdsmarkedets parter efter stk. 2  

 fravige bestemmelsen om arbejdsgiverens mulighed for at ændre ferie.  

 Det vil derfor være muligt for parterne fx inden for de enkelte  

 brancher at definere, hvornår kravene til, at arbejdsgiveren kan  

 ændre ferien, er opfyldte.
Parterne vil desuden have mulighed for at  

 fravige lovens krav til, hvornår arbejdsgiveren kan ændre ferien.  

 Parterne vil også kunne aftale, at arbejdsgiveren skal kunne afbryde en  

 ferie, som lønmodtageren allerede har begyndt.
Det vil være op  

 til parterne at fastsætte betingelserne herfor.
 Endvidere har arbejdsmarkedets parter mulighed for at  

 aftale, hvordan lønnen beregnes, hvis arbejdsgiveren ikke har fastsat  

 ferie for lønmodtageren i en julelukningsperiode, jf. § 17,  

 stk. 3.
Til § 21 I § 21 er der mulighed for at fravige bestemmelserne  

 i § 14 om, hvornår ferien skal holdes, § 15, stk. 2, om  

 arbejdsgiverens frist ved fastsættelsen af ferien, og § 16,  

 stk. 1, om at hovedferien ikke kan holdes i en opsigelsesperiode af  

 kortere varighed.
Som følge af at ferieugen ændres til en  

 5-dages-ferieuge, og at § 14 derfor først får virkning for  

 ferie optjent fra 1. januar 2001, får bestemmelsen i stk. 1  

 først virkning for ferieåret, der begynder 1. maj 2002.
Bestemmelserne kan fraviges både ved individuel og  

 kollektiv aftale.
Også efter den gældende lov er det muligt i et  

 vist omfang at fravige bestemmelserne.
En individuel aftale bør ligge  

 inden for rammerne af en eventuel overenskomst om spørgsmålet,  

 idet der ellers kan opstå spørgsmål om overenskomstbrud.  

 Aftalen vil efter almindelige arbejdsretlige principper kunne opsiges fra  

 begge parters side, men det forudsætter, at ferien efter lovens regler  

 kan holdes inden for ferieåret.
Efter stk. 1 kan reglen i § 14 om  

 hovedferie og øvrig ferie fraviges.
Der er dog krav om, at hovedferien  

 mindst skal være på 10 sammenhængende feriedage.
Det kan  

 aftales, at hovedferien ikke gives inden for ferieperioden, at hovedferien  

 deles i henholdsvis 10 dage og 5 dage eller enkeltdage, at kun en del af  

 hovedferien lægges i ferieperioden, og at øvrig ferie holdes i  

 kortere perioder end 5 dage ad gangen eller i enkeltdage.
 Der er mulighed for efter stk. 2 at aftale  

 kortere frister for, hvornår arbejdsgiveren skal give meddelelse om  

 feriens fastsættelse til lønmodtageren, ligesom der er mulighed  

 for at fravige reglen om, at lønmodtageren ikke kan holde hovedferie i  

 opsigelsesperioden.
Til § 22 Direktøren for Arbejdsløshedsforsikringen  

 får bemyndigelse til at fastsætte regler for, hvordan ferien skal  

 holdes, hvis lønmodtageren arbejder mindre eller mere end 5 dage om  

 ugen, og hvordan ferien efterfølgende skal holdes, hvis  

 lønmodtageren ikke har kunnet begynde ferien på grund af sygdom  

 eller konflikt.
Da der fortsat er lønmodtagere, der arbejder 6 dage  

 om ugen, vil det være nødvendigt at fastsætte disse  

 lønmodtageres rettigheder i forbindelse med feriens afholdelse.
Disse  

 lønmodtagere har på samme måde som alle andre ret til 5  

 ugers ferie om året.
Derfor vil de fortsat skulle holde 30 dages ferie  

 og have ret til 18 dages hovedferie og 12 dages øvrig ferie.  

 Bestemmelserne i dette kapitels § 12, stk. 2, § 14, § 17,  

 stk. 2, § 19, stk. 1 og 4, § 20, stk. 1, og  

 § 21, stk. 1, vil derfor med hensyn til dage-angivelsen skulle  

 tilpasses lønmodtagere, der arbejder 6 dage om ugen.
For andre lønmodtagere, der ikke arbejder 5 dage om  

 ugen, enten fordi de arbejder færre dage end 5, eller fordi  

 arbejdsdagenes antal på grund af turnus er vekslende, skal arbejdsdage  

 og arbejdsfrie dage indgå i ferien i et forholdsmæssigt antal.  

 Der er behov for, at direktøren for Arbejdsløshedsforsikringen  

 fastsætter regler om, hvordan ferien skal tilrettelægges, for at  

 ferieugen afspejler arbejdsugen, både i forhold til  

 arbejdstidstilrettelæggelse, og i forhold til arbejdsmiljølovens  

 regler om hviletid og fridøgn i forbindelse med feriens afholdelse.  

 Dette er særligt vigtigt, hvis lønmodtageren fx arbejder i en  

 turnus, der består af tunge og mindre tunge vagtdage og arbejdsfrie  

 dage.
Der tilsigtes ingen ændringer i de principper, der i dag anvendes  

 i administrativ praksis.
Det fremgår af § 13, at hvis en  

 lønmodtager er syg, før ferien begynder, har  

 lønmodtageren ikke pligt til at begynde ferien.
På samme  

 måde kan en lønmodtager, der deltager i en strejke eller  

 lockout, før ferien begynder, ikke begynde ferien.
Der er behov for at  

 fastsætte regler for, hvordan erstatningsferien efterfølgende  

 skal holdes.
Udgangspunktet er, at lovens almindelige regler om  

 afholdelse af ferie skal følges i forbindelse med erstatningsferien.  

 Det vil blandt andet sige, at arbejdsgiveren på ny skal fastsætte  

 ferien og skal give lønmodtageren meddelelse herom efter de frister,  

 der er fastsat i loven, ligesom reglen om sammenhængende ferie fortsat  

 skal følges.
Lønmodtageren og arbejdsgiveren og parterne i en  

 kollektiv overenskomst har selv i et vist omfang som følge af  

 bestemmelsen i § 21 mulighed for at fravige reglerne om  

 sammenhængende ferie, og hvornår henholdsvis hovedferien og den  

 øvrige ferie skal holdes, ligesom parterne kan fravige fristerne om  

 meddelelse af ferie.
Det vil dog være nødvendigt, at  

 direktøren for Arbejdsløshedsforsikringen fastsætter,  

 hvordan erstatningsferien skal holdes, hvis parterne ikke selv har aftalt  

 dette.
I den forbindelse kan det blive nødvendigt i et vist omfang at  

 fravige lovens regler om, hvornår ferien skal holdes og fristerne for  

 meddelelse af ferie.
Til kapitel 4 Kapitel 4 handler om den betaling, som  

 lønmodtageren får under ferien.
Retten til betaling under ferien  

 forudsætter, at lønmodtageren har optjent ret til betalt ferie  

 efter kapitel 2.
Lønmodtageren har enten ret til løn under  

 ferien og et ferietillæg eller ret til feriegodtgørelse under  

 ferien.
En månedsvis antaget lønmodtager, som får fuld  

 løn under sygdom og på søgnehelligdage, og som er i  

 ubrudt ansættelse fra optjeningsåret og til ferien holdes,  

 får løn under ferien udbetalt af arbejdsgiveren.
Andre  

 lønmodtagere får feriegodtgørelse, der beregnes som 12,5  

 pct. af lønnen i optjeningsåret.
Der er tale om 2 sideordnede betalingssystemer, der begge  

 afhænger af ansættelse i optjeningsåret, hvor der udbetales  

 løn.
Ydelsen for så vidt angår feriegodtgørelse  

 fastsættes på baggrund af lønnen i optjeningsåret.  

 Derudover gælder der en særlig regel om optjening af  

 sygeferiegodtgørelse for sygeperioder, hvor lønmodtageren ikke  

 får fuld løn.
Ydelsen for så vidt angår løn  

 under ferie fastsættes som altovervejende hovedregel på baggrund  

 af lønnen på ferietidspunktet.
 En lønmodtager, der får løn under  

 ferie, får beregnet feriegodtgørelse ved fratræden.  

 Lønmodtageren kan desuden selv, inden optjeningsåret begynder,  

 stille krav om at få udbetalt feriegodtgørelse i stedet for  

 løn under ferie og ferietillæg.
Det foreslås, at det ved kollektiv overenskomst kan  

 aftales, at lønmodtagere, der får feriegodtgørelse, i  

 stedet skal have løn under ferien, selvom betingelserne i loven om  

 blandt andet fuld løn under sygdom ikke er opfyldt, ligesom det kan  

 aftales ved kollektiv overenskomst, at lønmodtagere, der har ret til  

 løn under ferie, i stedet får feriegodtgørelse.
Derudover  

 foreslås det, at en række af de øvrige regler i kapitlet  

 kan fraviges ved kollektiv overenskomst.
Til § 23 I § 23 beskrives reglerne for,  

 hvornår en lønmodtager får løn under ferien, hvori  

 lønnen består, og at lønmodtageren ud over lønnen  

 får et ferietillæg.
Bestemmelsen svarer til den gældende  

 lovs § 14. En række af reglerne i § 23 kan efter § 27  

 fraviges ved kollektiv overenskomst.
Af stk. 1 fremgår hvilke  

 lønmodtagere, der får løn under ferie.
Retten til  

 løn under ferie knytter sig historisk primært til  

 funktionæransættelser.
Bestemmelsen svarer til den gældende  

 lovs § 14, stk. 1, 1. led.
Bestemmelsen er redigeret sprogligt, men  

 der er ikke tilsigtet ændringer.
For at få løn under ferie skal  

 lønmodtageren opfylde tre betingelser.
Lønmodtageren skal have  

 ret til fuld løn under sygdom, og lønmodtageren skal have ret  

 til fuld løn på søgnehelligdage.
Desuden skal  

 lønmodtageren være antaget månedsvis eller for  

 længere tid.
Denne formulering skal forstås i overensstemmelse  

 med funktionærlovens regler om opsigelsesvarsel.
Lønmodtageren  

 skal altså mindst have ret til en måneds opsigelsesvarsel dog med  

 den undtagelse, at lønmodtagere, der efter funktionærlovens  

 § 2, stk. 5, er ansat på prøve, også er omfattet  

 af ordlyden i § 23, stk. 1. Det er uden betydning, om lønnen  

 udbetales som time-, uge-, 14-dages- eller månedsløn.
 Selvom betingelserne i stk. 1 ikke er opfyldt, har  

 arbejdsmarkedets parter efter § 27, stk. 1, mulighed for ved  

 kollektiv overenskomst at aftale, at en lønmodtager får  

 løn under ferien i stedet for feriegodtgørelse.
I stk. 2 er det fastsat, hvad lønnen  

 under ferie skal udgøre.
Ferielønnen er lønmodtagerens  

 aktuelle, normale vederlag for arbejdsydelsen, som lønmodtageren er  

 antaget til fast at udføre.
Lønmodtageren har krav på den  

 løn, som lønmodtageren ville have fået, hvis  

 lønmodtageren havde været på arbejde.
Det vil efter fast  

 praksis fx sige, at arbejdsgiverens bidrag til lønmodtagerens  

 pensionsordning medregnes, og at forskudttidstillæg, vagttillæg  

 og rådighedstillæg, som indgår i den normale faste  

 løn, medregnes.
Desuden medregnes personalegoder - som fx kost og logi  

 - der ikke modtages under ferien.
Efter fast retspraksis medregnes betaling  

 for overarbejde derimod ikke, selvom overarbejdet er pligtmæssigt og  

 regelmæssigt forekommende, medmindre overarbejdet har et så  

 regelmæssigt omfang, at det anses for at indgå i den  

 arbejdsydelse, som lønmodtageren fast er antaget til at  

 udføre.
 Efter § 27, stk. 2, kan arbejdsmarkedets parter  

 ved kollektiv overenskomst fravige stk. 2 og fx aftale, hvad der anses  

 for at være den sædvanlige og fast påregnelige  

 løn.
For så vidt angår provisionslønnede,  

 gør der sig særlige forhold gældende.
Der tilsigtes ingen  

 ændringer i den nuværende praksis vedrørende provision.  

 Provisionslønnedes indkomst kan være beregnet og sammensat  

 på flere måder i et samspil mellem en  

 præstationsløndel og en eventuel fast månedsløn.  

 Mens nogle provisionslønnede har et enedistrikt, hvis kunder de og kun  

 de alene skal servicere og afsætte varer eller tjenesteydelser til, er  

 der andre, der ikke har noget afgrænset distrikt, men hvis  

 indtægt delvis indtjenes af kollegerne, idet pågældende  

 enten får en del af frugterne af kollegernes indsats mod, at de  

 ligeledes får del i frugterne af hans/hendes arbejdspræstation.
I  

 dette tilfælde tales der om »provision af indirekte ordrer«.
Hvis der  

 under den provisionslønnedes ferie indgår provision af indirekte  

 ordrer eller vedkommende har kunnet tilrettelægge arbejdet  

 således, at ferieafholdelsen ikke påvirker størrelsen af  

 den samlede indtægt, anses den pågældende for at holde  

 ferie med løn.
Denne praksis, hvorefter visse provisionslønnede  

 afskæres fra at kunne kræve feriegodtgørelse af  

 provisionsløndelen, påvirker ikke retten til ferietillæg  

 eller kravet på feriegodtgørelse ved fratræden i henhold  

 til § 23, stk. 2 og 6. Hvis aflønningen er sammensat af en  

 fast grundløn samt en ikke ubetydelig provision, og  

 arbejdsvilkårene indebærer, at provisionsdelen reduceres som  

 følge af ferieafholdelse, vil den pågældende være  

 berettiget til under ferieafholdelse at kombinere den faste løn med  

 feriegodtgørelse af provisionen i det forudgående  

 optjeningsår.
Ud over lønnen har lønmodtageren som efter  

 den gældende lov ret til et ferietillæg på 1 pct. af  

 optjeningsårets løn.
Det fremgår af § 26, hvordan  

 ferietillægget skal beregnes.
Det fremgår af stk. 3, at hvis der sker  

 en væsentlig ændring i lønmodtagerens arbejdstid eller  

 arbejdets omfang fra optjeningsåret til tidspunktet for feriens  

 afholdelse, skal lønnen under ferie reguleres tilsvarende.
Det er  

 tilfældet, hvis lønmodtagerens arbejdstid har ændret sig  

 fra fuld tid til deltid eller fra deltid til fuld tid, eller hvis  

 arbejdsmængden i øvrigt er ændret, fx fordi en dagplejemor  

 i optjeningsåret har haft 3 børn i pleje og i ferieåret  

 har 4 børn i pleje eller omvendt.
Med bestemmelsen indarbejdes  

 principperne i den seneste retspraksis på dette område.
Ved to  

 domme fastslog Højesteret i 1999, at hvis der er sket væsentlige  

 ændringer i de lønbestemmende beskæftigelsesforhold fra  

 optjeningstidspunktet til ferietidspunktet, skal lønnen under ferie  

 stå i et rimeligt forhold til forholdene på  

 optjeningstidspunktet, medmindre dette princip er fraveget i en kollektiv  

 overenskomst.
Det foreslås, at det klart defineres i stk. 3, hvad  

 der skal anses som en væsentlig ændring, nemlig en afvigelse  

 på 20 pct. mellem arbejdstid/arbejdsomfang på ferietidspunktet og  

 den gennemsnitlige arbejdstid/arbejdsomfang i optjeningsåret.
Hvis en  

 lønmodtager fx har arbejdet på halv tid i optjeningsåret,  

 men på ferietidspunktet arbejder på fuld tid med en ugeløn  

 på fx 6.000 kr., så har lønmodtageren alene ret til en  

 ferieløn på 3.000 kr. pr. uge samt ferietillæg.
Hvis lønmodtageren har arbejdet fuld tid i  

 første halvår af optjeningsåret og halv tid i anden  

 halvdel udgør den gennemsnitlige arbejdstid ¾.
Lønmodtageren  

 har i så fald krav på 4.500 kr. pr. uge samt ferietillæg.  

 Hvis lønmodtageren omvendt har arbejdet fuld tid i  

 optjeningsåret, men kun arbejder ¾ tid på ferietidspunktet og  

 lønnen på ferietidspunktet er 4.500 kr., udgør  

 ferielønnen pr. uge 6.000 kr. samt ferietillæg.
Det fremgår af stk. 4, at arbejdsgiveren  

 som udgangspunkt udbetaler ferietillægget løbende i takt med, at  

 den optjente ferie holdes.
Hvis ferietillægget alligevel udbetales  

 samlet, fx første gang lønmodtageren holder ferie eller ved  

 ferieårets begyndelse, kan arbejdsgiveren ikke kræve, at  

 ferietillægget tilbagebetales, selvom lønmodtageren ikke har  

 holdt hele den optjente ferie på fratrædelsestidspunktet.
Der er  

 tale om en ændring i forhold til fortolkningen af den gældende  

 lov, hvor arbejdsgiveren kan modregne for meget udbetalt ferietillæg,  

 når der betales feriegodtgørelse ved lønmodtagerens  

 fratræden. Ændringen er foreslået for at få en enkel  

 og administrerbar regel.
Bestemmelsen får først virkning for  

 ferieåret, der begynder 1. maj 2002. Baggrunden herfor er hensynet til  

 de arbejdsgivere, der måtte udbetale ferietillægget 1. maj 2000,  

 og som har en berettiget forventning om at kunne foretage fradrag i  

 feriegodtgørelsen for ikke afholdt ferie ved lønmodtagerens  

 eventuelle fratræden.
 Stk. 5 er en fortsættelse af den  

 gældende lovs § 14, stk. 2, hvorefter lønmodtageren  

 før optjeningsårets begyndelse kan kræve at få  

 feriegodtgørelse med 12 pct. af lønnen i optjeningsåret i  

 stedet for at få løn under ferie og ferietillæg.
Det fremgår af stk. 6, at hvis  

 lønmodtageren fratræder, skal der beregnes  

 feriegodtgørelse med 12,5 pct. af lønnen i  

 optjeningsåret.
Der skal beregnes feriegodtgørelse for den del  

 af ferien, som lønmodtageren før fratræden endnu ikke har  

 holdt i ferieåret, ligesom der skal beregnes feriegodtgørelse  

 for ferie i det indeværende optjeningsår, som  

 lønmodtageren har optjent før fratræden.
Bestemmelsen er  

 en fortsættelse af den gældende lovs § 14, stk. 3.  

 Feriegodtgørelsen forfalder på fratrædelsestidspunktet.  

 Feriegodtgørelsen indbetales til FerieKonto, jf. § 28, medmindre  

 feriegodtgørelsen kan udbetales efter § 30, eller der er oprettet  

 en feriekortordning efter § 31.
Derudover fremgår det nu af loven, at  

 feriegodtgørelsen forfalder til betaling, når  

 lønmodtageren fratræder.
Dette svarer til den gældende  

 retstilstand.
Det synes hensigtsmæssigt, at det fremover fremgår  

 af loven, hvornår feriegodtgørelse forfalder til  

 indbetaling.
Til § 24 Bestemmelsen svarer til den gældende lovs § 12.  

 Bestemmelsen fastsætter, at lønmodtagere, der ikke får  

 løn under ferie, har ret til feriegodtgørelse med 12,5 pct. af  

 lønnen i optjeningsåret.
Det fremgår af § 26, hvordan  

 feriegodtgørelsen beregnes.
Derudover fremgår det nu af loven, at  

 feriegodtgørelsen forfalder til betaling den første i  

 måneden efter kvartalets udløb, det vil sige henholdsvis i  

 januar, april, juli og oktober.
Dette svarer til den gældende  

 retstilstand, hvor forfaldstidspunktet er fastsat i  

 feriegodtgørelsesbekendtgørelsen.
Det synes  

 hensigtsmæssigt, at det fremover fremgår af loven, hvornår  

 feriegodtgørelse forfalder.
Feriegodtgørelsen indbetales til  

 FerieKonto, jf. § 28, medmindre feriegodtgørelsen kan udbetales  

 efter § 30 eller efter § 38, jf. § 41, eller der er oprettet  

 en feriekortordning efter § 31.
Provisionslønnede er som udgangspunkt også  

 omfattet af bestemmelsen, om end der ofte gør sig særlige  

 forhold gældende i relation til provisionslønnede, der typisk  

 findes inden for følgende fag: repræsentanter,  

 freelancekonsulenter, assurandører, inkassatorer m.fl.
Deres  

 arbejdsvilkår indebærer ofte en mulighed for at  

 tilrettelægge arbejdsindsatsen således, at der ikke sker en  

 indtægtsnedgang i forbindelse med ferieafholdelse.
I disse situationer  

 skal de pågældende holde ferie med løn og ikke med  

 feriegodtgørelse.
De særlige forhold, der knytter sig til  

 provisionslønnedes eventuelle ret til feriegodtgørelse, er  

 nærmere beskrevet ovenfor under bemærkningerne til § 23.
Til § 25 I § 25 fastsættes, at en lønmodtager,  

 der ikke har ret til løn under sygdom og dermed ikke optjener  

 feriegodtgørelse efter § 24, under visse betingelser optjener ret  

 til sygeferiegodtgørelse.
Ud over en sproglig redigering  

 præciserer bestemmelsen den administrative praksis, der følger  

 af den gældende lovs § 13. Der tilsigtes ikke ændringer i  

 forhold til den gældende lov.
Bestemmelsen kan fraviges ved kollektiv  

 overenskomst.
 Lønmodtagerens graviditetsbetingede sygdom, indtil  

 barselsorloven begynder, er også omfattet af bestemmelsen, jf.  

 EF-Domstolens dom af 19. november 1998 (Høj Pedersen C-66/96,  

 EF-Domstolens samling 1996, side 1-7327).
Det fremgår af stk. 1, at en  

 lønmodtager, der ikke får fuld løn under sygdom, optjener  

 ret til sygeferiegodtgørelse, hvis lønmodtageren er  

 fraværende på grund af sygdom eller tilskadekomst i virksomheden  

 i mere end 3 arbejdsdage, det vil sige dage, hvor den pågældende  

 ellers ville have modtaget løn for en arbejdsydelse, og  

 lønmodtageren ikke får fuld løn under sygdom.
Hvis  

 lønmodtageren opfylder disse betingelser, optjenes retten til  

 sygeferiegodtgørelse fra første fraværsdag.
Sygeferiegodtgørelsen beregnes på baggrund af  

 lønmodtagerens sædvanlige løn de sidste 4 uger før  

 fraværet.
Der er tale om indskrivning af praksis, hvorefter  

 lønnen fastlægges ud fra en normalindkomst.
Hvis lønnen,  

 der blev udbetalt de sidste 4 uger før fraværet, har været  

 usædvanlig, fx på grund af ferieafholdelse eller udbetaling af et  

 stort akkordoverskud, sker der efter praksis beregning på grundlag af  

 normallønnen i perioden.
Beregningen foretages i visse situationer  

 på baggrund af en fiktiv, men normal og/eller forventet løn.  

 Hvis lønmodtageren fx er syg 4 arbejdsdage, skal der beregnes  

 sygeferiegodtgørelse med 12½ pct. pr. fraværsdag af den  

 sædvanlige dagsløn.
Hvis ansættelsesforholdet slutter, vil pligten til  

 at betale sygeferiegodtgørelse ophøre, når  

 ansættelsesforholdet i andre henseender anses for ophørt.
Har  

 der været tale om ulovlig opsigelse, vil lønmodtageren kunne  

 rejse krav om erstatning blandt andet for et beløb svarende til den  

 manglende betaling af sygeferiegodtgørelse.
I stk. 2 fastsættes, at retten til  

 sygeferiegodtgørelse også gælder for lønmodtagere,  

 der har ret til andre ydelser under sygdom, der beregnes  

 feriegodtgørelse af.
Dette har ikke tidligere fremgået af den  

 gældende lovs § 13, men bestemmelsen er i overensstemmelse med  

 administrativ praksis.
Hvis lønmodtageren optjener  

 feriegodtgørelse efter § 24 af sådanne ydelser, suppleres  

 der op med sygeferiegodtgørelse efter stk. 2, således at  

 det optjente beløb i alt svarer til, hvad lønmodtageren ville  

 have været berettiget til, hvis der skulle have været beregnet  

 sygeferiegodtgørelse efter stk. 1. Det vil sige, at der  

 først foretages en beregning af sygeferiegodtgørelsen i henhold  

 til stk. 1, som om lønmodtageren ikke får ydelser under  

 sygdommen.
Dernæst beregnes feriegodtgørelsen af ydelsen i  

 henhold til § 24. Differencen mellem disse to beløb er den  

 sygeferiegodtgørelse, der tilkommer lønmodtageren efter  

 stk. 2.
 For at en lønmodtager er dækket af  

 stk. 2's muligheder for at opnå sygeferiegodtgørelse, skal  

 lønmodtageren i øvrigt opfylde anciennitets- og  

 varighedsbestemmelserne i § 25.
Stk. 3 svarer med sproglige  

 præciseringer til den gældende lovs § 13, stk. 2.  

 Anciennitetskravet i stk. 3 anvendes som hidtil alene for så vidt  

 angår fravær på grund af sygdom.
Anciennitetskravet er  

 på 12 måneders sammenhængende, forudgående  

 ansættelse.
Ved sammenhængende ansættelse menes perioder,  

 hvor ansættelsesforholdet ikke er afbrudt.
Hvis lønmodtageren  

 har været fraværende på grund af sygdom, barselsorlov eller  

 lignende lovligt forfald, har ansættelsesforholdet ikke været  

 afbrudt, men blot suspenderet, og den pågældende er ikke  

 fratrådt.
Sådanne perioder medregnes i  

 anciennitetsberegningen.
 Ansættelsesperioder inden for de sidste 24  

 måneder før sygefraværet medregnes dog til  

 anciennitetskravet på 12 måneder, hvis de tidligere ophør  

 i ansættelsen ikke skyldtes lønmodtageren.
Stk. 4 svarer med sproglige  

 præciseringer til den gældende lovs § 13, stk. 3.  

 Bestemmelsen fastslår, at en lønmodtager inden for et  

 kalenderår højst kan optjene sygeferiegodtgørelse i 4  

 måneder.
Derudover fastslår bestemmelsen, at en  

 lønmodtager højst kan optjene sygeferiegodtgørelse i 4  

 måneder for den samme sygdom   uanset om sygefraværet  

 strækker sig fra et kalenderår og ind i det næste  

 kalenderår.
 Stk. 5 svarer til den gældende lovs  

 § 13, stk. 4, og fastslår arbejdsgiverens ret til at indhente  

 dokumentation for, at sygdom eller tilskadekomst er årsag til  

 fraværet.
Til § 26 I § 26 beskrives reglerne om, hvilke beløb der  

 danner grundlaget for at beregne feriegodtgørelse og  

 ferietillæg.
Reglerne er sprogligt moderniseret og samler den  

 gældende lovs § 15 og § 16 i én bestemmelse.
Der  

 tilsigtes ingen ændringer i forhold til den gældende lov.  

 Bestemmelsen kan fraviges ved kollektiv overenskomst.
Det fremgår af stk. 1, at der skal  

 beregnes feriegodtgørelse af indkomstskattepligtige  

 lønbeløb, hvilket vil sige vederlag, som udspringer af  

 arbejdsforholdet, og som lønmodtageren har et retligt krav på.  

 Retspraksis om ferieloven er indarbejdet, således at der alene ydes  

 feriegodtgørelse af reelt skattepligtige indtægter.
Vederlaget  

 skal udbetales under ansættelsen og omfatter ikke fx  

 fratrædelsesgodtgørelse og konkurrenceklausultillæg, som  

 først udbetales efter ansættelsesforholdets afslutning.  

 Derudover vil der som hidtil ikke skulle beregnes feriegodtgørelse af  

 søgnehelligdagsbetaling, da der er tale om godtgørelse og ikke  

 et vederlag.
Der beregnes endvidere feriegodtgørelse af  

 værdien af personalegoder, hvilket svarer til den gældende lovs  

 § 16, stk. 2, om beregning af feriegodtgørelse af  

 værdien af kost og logi.
Udtrykket personalegoder dækker  

 fortolkningen af naturalydelser, og det skal opfattes i overensstemmelse med  

 ligningslovens og skattekontrollovens definition af begrebet.
Værdien af personalegoder beregnes på baggrund  

 af Ligningsrådets takster.
Det har hidtil fremgået af den  

 gældende lovs § 16, stk. 2, at der kunne aftales en  

 højere værdi.
Muligheden for at aftale dette fremgår ikke  

 længere af bestemmelsen, men det forhindrer ikke indgåelsen af en  

 sådan aftale, da det fremgår af lovens § 4, stk. 2, at  

 loven ikke er til hinder for videregående rettigheder.
Det fremgår af stk. 2, at visse  

 beløb, som ikke er indkomstskattepligtige for lønmodtageren,  

 alligevel indgår i beregningen af feriegodtgørelse og  

 ferietillæg.
Bestemmelsen svarer til den gældende lovs § 16,  

 stk. 1, 2. og 3. pkt.
I stk. 3 fastsættes det, at der ikke  

 skal beregnes feriegodtgørelse og ferietillæg af  

 feriegodtgørelse, løn under ferie eller ferietillæg.
Det  

 vil sige, at det beregningsgrundlag, som følger af bestemmelsens  

 stk. 1 og stk. 2, skal reduceres med de beløb, som  

 lønmodtageren har modtaget under ferie.
Bestemmelsen svarer til den  

 gældende lovs § 15.
Til § 27 Efter § 27 har arbejdsmarkedets parter mulighed for  

 ved kollektiv overenskomst at fravige en række af bestemmelserne i  

 kapitel 4.
Efter stk. 1 kan det ved kollektiv  

 overenskomst aftales, at lønmodtagere, der har ret til  

 feriegodtgørelse, i stedet skal have løn under ferien, selvom  

 lønmodtagerne ikke opfylder kravene om opsigelsesvarsel på  

 mindst 1 måned og om fuld løn under sygdom og på  

 søgnehelligdage.
Der er åbnet for muligheden, fordi nogle  

 grupper, der har ret til feriegodtgørelse, er i ubrudt  

 ansættelse hos samme arbejdsgiver fra optjeningsåret, til ferien  

 holdes.
For disse grupper kan det være hensigtsmæssigt, hvis de  

 optjener ret til løn under ferie og ferietillæg i stedet for  

 feriegodtgørelse.
Det kan for disse grupper virke overflødigt  

 med en særskilt beregning af ferielønnen og - for arbejdsgivere  

 uden en feriekortordning efter § 31 - en løbende indbetaling af  

 feriegodtgørelsen til FerieKonto.
Derved vil man også  

 undgå et uhensigtsmæssigt forløb ved udbetalingen i  

 forbindelse med ferien.
Feriegodtgørelse kan udbetales op til en  

 måned før ferien, sammenfaldende med den sidste  

 lønudbetaling.
Derefter kan der gå lang tid før den  

 næste regelmæssige lønudbetaling.
Efter  

 omstændighederne kan det være en fordel for alle parter, at der  

 ikke sker ændringer i intervallerne for og størrelsen af  

 lønudbetalingen, alene fordi der holdes ferie.
 Parterne kan ved kollektiv overenskomst ligeledes aftale,  

 at lønmodtagere, der er omfattet af § 23, stk. 1, om ret til  

 løn under ferie, i stedet får feriegodtgørelse efter  

 § 24.
Efter stk. 2 kan parterne ved kollektiv  

 overenskomst fravige § 23, stk. 2-5. Parterne kan fx aftale, hvad  

 den sædvanlige og fast påregnelige løn under ferien skal  

 udgøre.
Parterne vil kunne aftale hvilke tillæg, der skal og  

 ikke skal indgå i lønnen under ferie.
Det kan ligeledes aftales,  

 hvordan værdien af personalegoder skal beregnes, og om  

 ferietillægget skal være andet end 1 pct., ligesom parterne kan  

 aftale andre regler for provisionslønnedes løn under ferie.  

 Parterne vil også kunne aftale, at der ikke skal ske en regulering af  

 lønnen under ferie, selvom lønmodtagerens arbejdstid eller  

 arbejdsomfang har ændret sig væsentligt.
Parterne kan endvidere  

 fravige bestemmelsen om, at ferietillægget skal udbetales senest  

 samtidig med, at ferien begynder, og at udbetalt feriegodtgørelse ikke  

 kan kræves tilbagebetalt.
Parterne kan ligeledes fravige bestemmelsen  

 om, at en lønmodtager før optjeningsårets begyndelse har  

 ret til at kræve feriegodtgørelse med 12 pct. af lønnen i  

 optjeningsåret i stedet for løn under ferie.
Derudover kan arbejdsmarkedets parter fravige bestemmelsen  

 om sygeferiegodtgørelse i § 25. Arbejdsmarkedets parter vil fx  

 kunne aftale, at sygeferiegodtgørelsen beregnes af den sygeløn,  

 der måtte være aftalt ved kollektiv overenskomst, selvom det  

 indebærer et lavere beregningsgrundlag end lønnen 4 uger  

 før fraværet.
Parterne kan fx også aftale, at  

 lønmodtagerens fravær skal have været af kortere eller  

 længere varighed end 3 arbejdsdage, eller at kravet i § 25,  

 stk. 3, om ansættelsesperioder ændres.
 Endelig kan parterne fravige bestemmelsen i § 26 om  

 beregning af feriegodtgørelse og ferietillæg, således at  

 der bliver tale om et andet beregningsgrundlag.
Til kapitel 5 I kapitel 5 beskrives reglerne om indbetaling og  

 udbetaling af feriegodtgørelse.
Lovens system er FerieKonto, men  

 arbejdsmarkedets parter kan ved en kollektiv overenskomst i stedet aftale en  

 såkaldt feriekortordning, hvor feriegodtgørelsen ikke indbetales  

 til FerieKonto.
 Derudover foreslås det, at arbejdsgiveren i  

 nærmere fastsatte tilfælde kan udbetale feriegodtgørelse  

 til lønmodtageren allerede i forbindelse med dennes fratræden.  

 Der er tale om en væsentlig ændring i forhold til den  

 gældende lov, som vil være en administrativ lettelse.
Desuden foreslås det, at direktøren for  

 Arbejdsløshedsforsikringen får bemyndigelse til at  

 fastsætte regler om indbetaling og udbetaling af  

 feriegodtgørelse.
Denne bemyndigelse er efter den gældende lov  

 henlagt til arbejdsministeren og udnyttet i  

 feriegodtgørelsesbekendtgørelsen.
Til § 28 Det fremgår af stk. 1, at arbejdsgiveren skal  

 indbetale feriegodtgørelse til FerieKonto i forbindelse med, at en  

 lønmodtager vælger at få feriegodtgørelse i stedet  

 for løn under ferie, jf. § 23, stk. 5, eller for en  

 lønmodtager, som fratræder, og som under ansættelsen fik  

 løn under ferie, jf. § 23, stk. 6, for lønmodtagere,  

 der løbende optjener feriegodtgørelse, jf. § 24, samt for  

 lønmodtagere, der optjener sygeferiegodtgørelse, jf. § 25.  

 De nævnte indbetalingssituationer svarer til de situationer, hvor der i  

 dag skal ske indbetaling til FerieKonto.
Reglerne herom findes i dag dels i  

 ferielovens § 19 og dels i bekendtgørelsen om  

 feriegodtgørelse.
Med den foreslåede bestemmelse samles og  

 tydeliggøres arbejdsgiverens forpligtelser.
Efter forslaget skal feriegodtgørelse ikke  

 længere indbetales til FerieKonto i forbindelse med, at en  

 lønmodtager forlader arbejdsmarkedet af alders- eller  

 helbredsmæssige årsager, eller hvis en lønmodtager  

 fratræder i forbindelse med flytning til udlandet.
Arbejdsgiveren kan i  

 disse tilfælde udbetale feriegodtgørelse til  

 lønmodtageren i forbindelse med lønmodtagerens fratræden,  

 jf. forslagets § 30 og bemærkningerne hertil.
Indbetalingsreglerne til FerieKonto kan ligesom efter den  

 gældende lov fraviges, hvis det ved kollektiv overenskomst er fastsat,  

 at feriegodtgørelse ikke indbetales til FerieKonto, men i stedet  

 indgår i en såkaldt feriekortordning.
En fravigelse af  

 indbetalingsreglerne forudsætter, at arbejdsgiverparten har stillet  

 garanti for, at feriegodtgørelsen er tilstede på  

 ferietidspunktet, jf. § 31.
Efter stk. 2 skal arbejdsgiveren ved forsinket  

 indbetaling af feriegodtgørelse til FerieKonto som hidtil betale 1,5  

 pct. i rente af feriegodtgørelsen pr. påbegyndt måned fra  

 forfaldsdagen.
Renterne skal indbetales til FerieKonto og skal anvendes  

 på samme måde som de øvrige rentebeløb, jf.  

 forslagets § 32, stk. 2. Med stk. 2 vil rentesatsen ved forsinket  

 indbetaling fremover fremgå af selve loven, i stedet for som i dag af  

 bekendtgørelsen om feriegodtgørelse.
Til § 29 Bestemmelsen fastslår lønmodtagerens ret til  

 at få feriegodtgørelse udbetalt senest samtidig med, at den  

 dertil svarende ferie begynder.
Bestemmelsen kan ikke fraviges ved kollektiv  

 overenskomst og gælder således, uanset om udbetalingen sker via  

 FerieKonto eller en feriekortordning.
Bestemmelsen er en understregning af ferielovens  

 grundprincip om feriepligten, hvorefter lønmodtageren skal holde ferie  

 for at være berettiget til feriepenge, medmindre der er tale om helt  

 særlige situationer.
En lønmodtager vil derfor ikke være  

 berettiget til feriegodtgørelse, hvis ferien ikke pålægges  

 af arbejdsgiveren, og lønmodtageren vælger at undlade at  

 kræve den.
Der er med bestemmelsen ikke tilsigtet nogen ændringer  

 i den gældende retstilstand.
Efter den gældende bekendtgørelse om  

 feriegodtgørelse kan FerieKonto tidligst udbetale  

 feriegodtgørelse en måned før feriens begyndelse.
Der  

 tilsigtes ingen ændring heraf.
For at undgå  

 dobbeltforsørgelsessituationer skal lønmodtageren som hidtil  

 indhente attestation for ferieafholdelsen fra sin arbejdsgiver, a-kasse eller  

 kommunale forvaltning.
Til § 30 Det foreslås, at al optjent feriegodtgørelse  

 i særlige tilfælde kan udbetales til lønmodtageren  

 allerede i forbindelse med fratræden.
Der er tale om en ny bestemmelse,  

 som delvist erstatter den gældende lovs § 19 b og § 19 c, og  

 som forenkler og fremrykker udbetalingen af feriegodtgørelse for visse  

 lønmodtagergrupper.
I forhold til den gældende lov er der tale  

 om en betydelig forenkling af reglerne, i og med at udbetalingen sker direkte  

 fra arbejdsgiveren, og betalingen sker i det løbende  

 optjeningsår.
Det fremgår af § 33, at direktøren for  

 Arbejdsløshedsforsikringen fastsætter de nærmere regler om  

 udbetaling af feriegodtgørelse efter § 30.
 Efter den gældende lov har arbejdsgivere ubetinget  

 pligt til at indbetale eller tilbageholde feriepenge for alle  

 fratrædende lønmodtagere   uanset om lønmodtageren fx  

 overgår til alders- eller invalidepension, emigrerer eller kun har  

 optjent ganske små beløb.
Det fremgår af bestemmelsens stk. 1, at  

 arbejdsgiveren, FerieKonto eller feriekortudstederen mod fornøden  

 dokumentation kan udbetale al optjent feriegodtgørelse til to  

 nærmere definerede lønmodtagergrupper, nemlig  

 lønmodtagere, der af alders- eller helbredsmæssige årsager  

 helt forlader arbejdsmarkedet, og lønmodtagere, der forlader det  

 danske arbejdsmarked, fordi de flytter til udlandet.
Udbetalingstidspunktet  

 er ved fratræden, eller - hvis beløbet er indbetalt til  

 FerieKonto eller er omfattet af en feriekortordning - det tidspunkt, hvor  

 lønmodtageren over for den, som administrerer  

 feriegodtgørelsen, dokumenterer, at det danske arbejdsmarked forlades  

 helt.
Der skal være tale om, at lønmodtageren  

 forlader det danske arbejdsmarked.
Med alders- eller helbredsmæssige  

 årsager tænkes der på, at lønmodtageren helt  

 forlader arbejdsmarkedet for at modtage en pension.
Efter indførelsen  

 af den fleksible efterløn er det ikke længere forudsat, at  

 lønmodtageren forlader arbejdsmarkedet, når lønmodtageren  

 går på efterløn.
Feriegodtgørelsen vil derfor ikke  

 længere skulle udbetales, hvis lønmodtageren går på  

 efterløn.
Der vil dog fortsat i begrænset omfang være  

 mulighed for at overgå til efterløn efter de hidtidige regler.  

 Disse personer vil derfor kunne være omfattet af bestemmelsen i nr. 1  

 og få feriegodtgørelse udbetalt ved fratræden.
Med  

 flytning til udlandet tænkes der på lønmodtagere, der  

 emigrerer eller på grund af længerevarende arbejdskontrakter i  

 udlandet forlader Danmark.
Dokumentationskravet for lønmodtagere, der tager  

 ophold i udlandet, er lempet i forhold til den gældende lov, der  

 kræver dokumentation for, at såvel arbejde som bopæl  

 opgives.
Ligeledes skelnes der i den gældende lov mellem  

 lønmodtagere, der tager midlertidigt eller permanent ophold i  

 udlandet, eller som blot ved ferieårets start havde ophold i udlandet.  

 Udbetaling af feriegodtgørelse kræver i dag en dispensation fra  

 direktøren for Arbejdsløshedsforsikringen.
Fremover stilles der  

 kun krav om en framelding fra Det Centrale Personregister (CPR-registret).  

 Udlandsopholdets varighed har ikke betydning for i hvilket omfang, der kan  

 udbetales feriegodtgørelse.
I stk. 2 er foreslået en bestemmelse om,  

 at mindre feriegodtgørelsesbeløb kan udbetales af  

 arbejdsgiveren ved lønmodtagerens fratræden.  

 Feriegodtgørelsesbeløbet må ikke overstige 500 kr. efter  

 fradrag af skat og arbejdsmarkedsbidrag, og arbejdsgiveren kan ikke udbetale  

 et sådant beløb mere end to gange til samme lønmodtager i  

 det samme optjeningsår.
Der er tænkt på den situation, hvor  

 en lønmodtager har sin hovedbeskæftigelse hos én  

 arbejdsgiver, og derudover for en anden arbejdsgiver yder en  

 enkeltstående tjenesteydelse, som for lønmodtageren har karakter  

 af en bibeskæftigelse.
Størrelsen af det optjente  

 feriegodtgørelsesbeløb, der svarer til en  

 lønindtægt på 8.000 kr., er fastsat ud fra en betragtning  

 om, at beløbet ikke kan danne økonomisk grundlag for at holde  

 ferie.
Hensigten med stk. 2 er at lette arbejdsgiverne for  

 den administrative byrde, det kan være at skulle indbetale og  

 indberette små feriegodtgørelsesbeløb for  

 lønmodtagere, som arbejdsgiveren kun har en enkeltstående og  

 meget kortvarig kontakt med i ferieoptjeningsåret.
Det er derfor  

 arbejdsgiveren, der afgør, om feriegodtgørelsen skal udbetales  

 ved fratræden, eller om de almindelige regler i kapitel 5 skal  

 følges.
Nogle brancher er karakteriseret ved hyppige, kortvarige  

 ansættelsesforhold, men dog ofte således, at der er tale om  

 ansættelse hos den samme arbejdsgiver eller den samme begrænsede  

 kreds af arbejdsgivere.
For at modvirke at en væsentlig del af  

 feriegodtgørelsen i sådanne ansættelsesforhold udbetales  

 sammen med lønnen, foreslås det, at en arbejdsgiver kun kan  

 bruge reglen 2 gange over for den samme lønmodtager hvert år,  

 det vil sige højst for en lønindtægt på ca. 16.000  

 kr.
Det fremgår af stk. 3, at  

 lønmodtageren har et krav på at få udbetalt  

 feriegodtgørelse ved ferieårets begyndelse, hvis beløbet  

 ikke overstiger 1.000 kr. efter fradrag af skat og arbejdsmarkedsbidrag.  

 Denne ret til udbetaling er ikke betinget af, at lønmodtageren holder  

 ferie.
Udbetalingspligten påhviler FerieKonto eller den, der  

 administrerer feriegodtgørelsen efter § 31. I langt de fleste  

 feriekortordninger ligger feriepengene hos den arbejdsgiver, som  

 feriegodtgørelsen er optjent hos.
Det vil sige, at det ofte vil  

 være den nuværende eller tidligere arbejdsgiver, der skal  

 udbetale feriegodtgørelsen.
Stk. 4 skal ses i sammenhæng med  

 § 19, stk. 4, hvorefter retten til efter fratrædelsen at  

 holde mere end 25 dages ferie i ét ferieår bortfalder.  

 Feriepengene for de bortfaldne feriedage udbetales af arbejdsgiveren,  

 FerieKonto eller feriekortordningen til lønmodtageren ved  

 fratræden.
Feriepenge for de bortfaldne feriedage beregnes for  

 månedslønnede ud fra lønnen på  

 fratrædelsestidspunktet.
Lønmodtagere, der har optjent ferie med  

 feriegodtgørelse, har krav på den dertil svarende optjente  

 feriegodtgørelse.
Krav i forbindelse med overført ferie eller  

 ferie efter § 40 bygger på kollektive overenskomster, og  

 sådanne krav vil skulle forfølges ad fagretlig vej.
 Ved lønmodtagerens død skal al  

 feriegodtgørelse for tidligere og løbende optjeningsår  

 udbetales til boet, jf. stk. 5. Feriegodtgørelsen  

 udbetales af henholdsvis arbejdsgiveren, FerieKonto eller  

 feriekortordningen.
Til § 31 Efter bestemmelsen kan det ved kollektiv overenskomst  

 aftales, at FerieKonto ikke skal benyttes i forbindelse med ind- og  

 udbetalinger af feriegodtgørelse.
I stedet kan det kollektivt aftales,  

 at der etableres en feriekortordning, som feriepengene håndteres efter.  

 Dette svarer til systemet efter den gældende lovs § 3, hvorefter  

 ind- og udbetaling via feriekonto-systemet også kan fraviges ved  

 kollektiv overenskomst.
Efter forslaget skal en overenskomst om fravigelse af  

 feriekonto-systemet ikke længere godkendes af direktøren for  

 Arbejdsløshedsforsikringen.
Det er en betingelse for fravigelse af  

 feriekonto-systemet, at der stilles garanti for, at feriegodtgørelsen  

 er tilstede på ferietidspunktet.
Dette er også forudsat efter den  

 gældende lov.
Efter forslaget skal der stilles garanti for  

 feriegodtgørelsen på mindst et års feriegodtgørelse  

 pr. lønmodtager efter fradrag af skat og arbejdsmarkedsbidrag.
Dette  

 sikrer, at garantien til enhver tid skal kunne dække det aktuelle antal  

 lønmodtageres krav på feriegodtgørelse.
Begrundelsen for  

 kravet om garanti er, at efter de fleste ferieoverenskomster befinder  

 feriegodtgørelsen sig hos arbejdsgiveren, indtil ferien holdes.
Der  

 skal derfor være en sikkerhed for, at en lønmodtagers feriepenge  

 er tilstede, når lønmodtageren skal holde ferie.
Garantien for  

 feriegodtgørelsen stilles typisk enten gennem medlemskab af en  

 arbejdsgiverorganisation eller som en bankgaranti.
Garantien stilles over for  

 vedkommende lønmodtagerorganisation.
Det foreslås efter stk. 2, at der skal  

 sendes et eksemplar af den kollektive overenskomst til direktøren for  

 Arbejdsløshedsforsikringen om fravigelsen af feriekonto-systemet.
Af  

 hensyn til Direktoratet for Arbejdsløshedsforsikringens og FerieKontos  

 administration er det nødvendigt, at der gives meddelelse om, at en  

 arbejdsgiver ikke længere indgår i feriekonto-systemet,  

 således at FerieKonto kan ajourføre sit system og ikke  

 længere sender fx opkrævninger ud hvert kvartal til en frameldt  

 arbejdsgiver.
Stk. 2 svarer til indsendelsen efter den gældende  

 lov.
Til § 32 Det foreslås efter stk. 1, at  

 direktøren for Arbejdsløshedsforsikringen skal varetage  

 administrationen af FerieKonto med teknisk administrativ bistand fra  

 Arbejdsmarkedets Tillægspension.
Med forslaget vil direktøren  

 for Arbejdsløshedsforsikringen få det overordnede administrative  

 og forvaltningsmæssige ansvar for administrationen af opgaverne  

 vedrørende ind- og udbetaling af feriegodtgørelse i  

 feriekonto-systemet.
Det vil blandt andet betyde, at det er direktøren  

 for Arbejdsløshedsforsikringen, som fremover skal indgå aftale  

 med Arbejdsmarkedets Tillægspension om den teknisk administrative  

 bistand i forbindelse med administrationen af FerieKonto.
Forslaget er en ændring af den gældende lov,  

 hvorefter Arbejdsmarkedets Feriefond varetager administrationen af FerieKonto  

 med bistand fra Arbejdsmarkedets Tillægspension.
Forslaget vil  

 medføre en forenklet administration af ferieloven, når der kun  

 er én myndighed, som administrerer loven.
Samtidig får  

 direktøren for Arbejdsløshedsforsikringen bemyndigelse til at  

 udstede de administrative forskrifter, der måtte knytte sig til  

 loven.
Efter stk. 2 skal udgifterne til  

 administration af FerieKonto fortsat forlods dækkes af renterne af  

 FerieKonto samt af renterne af de for sent indbetalte  

 feriegodtgørelsesbeløb.
De resterende renter tilfalder  

 Arbejdsmarkedets Feriefond.
Til § 33 Det foreslås, at direktøren for  

 Arbejdsløshedsforsikringen fastsætter regler om ind- og  

 udbetaling af feriegodtgørelse.
Stk. 1 og stk. 2 giver  

 direktøren for Arbejdsløshedsforsikringen hjemmel til at  

 fastsætte de nærmere regler om arbejdsgiverens indbetaling af  

 feriegodtgørelse til FerieKonto og FerieKontos udbetaling af  

 feriegodtgørelse til lønmodtageren, når ferien holdes.
I  

 dag fremgår de nærmere ind- og udbetalingsregler af  

 feriegodtgørelsesbekendtgørelsen, og der tilsigtes ikke  

 større ændringer heri.
Der er fastsat nye, forenklede bestemmelser om  

 lønmodtageres ret til at få udbetalt al optjent  

 feriegodtgørelse, når de på grund af alder eller  

 udlandsophold helt forlader det danske arbejdsmarked.
I disse situationer  

 skal udbetalingen ikke længere godkendes af direktøren for  

 Arbejdsløshedsforsikringen.
Herudover tillades udbetaling ved  

 fratræden, når der er tale om små beløb.
Der er  

 behov for at fastsætte nærmere regler om den dokumentation, der  

 skal foreligge, for at udbetalingen kan finde sted.
Direktøren for  

 Arbejdsløshedsforsikringen får efter stk. 3 og  

stk. 4 hjemmel til at fastsætte de nærmere regler om  

 udbetaling i disse situationer.
 Direktøren for Arbejdsløshedsforsikringen  

 får efter stk. 5 hjemmel til at fastsætte regler om  

 udbetaling af de bortfaldne feriepenge efter § 30, stk. 4, for de  

 lønmodtagere, der arbejder i en 6-dages-arbejdsuge.
Til § 34 Udgifterne til administrationen af FerieKonto er hidtil  

 blevet dækket af renterne af FerieKonto.
Den omstændighed, at  

 ansvaret for administrationen flyttes fra Arbejdsmarkedets Feriefond til  

 direktøren for Arbejdsløshedsforsikringen, skal ikke  

 medføre nogen ændringer heri.
Derfor foreslås det, at  

 arbejdsministeren hvert år fastsætter, hvor stor en del af  

 renterne, der skal bruges til administrationen af FerieKonto, og hvor stor en  

 del der - som hidtil - skal tilfalde Arbejdsmarkedets Feriefond.  

 Fastsættelsen sker på grundlag af et budget for FerieKonto.  

 Eventuelle afvigelser fra budgettet forudsættes indarbejdet i det  

 følgende års budget.
Til kapitel 6 I kapitel 6 tages der stilling til, hvornår kravet  

 på feriepenge forældes i forholdet mellem arbejdsgiveren og  

 lønmodtageren, og hvem de forældede eller ikke udbetalte  

 feriepenge tilfalder.
Derudover er der fastsat regler om, at  

 lønmodtageren i særlige tilfælde kan få udbetalt  

 feriepengene, selvom ferien ikke holdes, og at udbetalte feriepenge kan  

 kræves indbetalt, hvis lønmodtageren arbejder under ferien.  

 Endelig er der en bestemmelse om, hvornår der kan modregnes i krav  

 på feriegodtgørelse.
Til § 35 Bestemmelsen svarer til den gældende lovs § 21,  

 idet det dog nu klart fremgår af loven, hvornår kravet på  

 feriepenge forældes i forholdet mellem arbejdsgiver og  

 lønmodtager.
Der er tale om en teknisk forældelse, idet debitor  

 (arbejdsgiveren) ikke undgår at betale feriepengene, men blot skal  

 betale dem til en anden end den oprindelige kreditor (lønmodtageren).  

 Feriepenge, der er forældede i forholdet mellem arbejdsgiver og  

 lønmodtager, tilfalder efter § 36 statskassen og Arbejdsmarkedets  

 Feriefond.
Lønmodtagerens krav på feriepenge efter  

 § 35 forudsætter, at lønmodtageren holder ferien, eller at  

 lønmodtageren efter § 38 har været afskåret fra at  

 holde ferien.
Hvis dette ikke er tilfældet, anses feriepengene under  

 alle omstændigheder for forældede i forholdet mellem arbejdsgiver  

 og lønmodtager.
I stk. 1 foreslås det, at kravet  

 på feriepenge forældes, hvis det ikke rejses over for  

 arbejdsgiveren senest den 15. maj efter udløbet af det ferieår,  

 hvor ferien skulle have været holdt.
Et krav anses for rejst over for  

 arbejdsgiveren, hvis lønmodtageren har bedt om, krævet eller  

 rykket for feriepengene.
Fristen for, hvornår kravet senest skal rejses, er  

 ændret i forhold til reglen i den gældende lovs § 21,  

 stk. 1. I den gældende lov forældes kravet på  

 feriepenge en måned inden ferieårets udløb.
Det er  

 uhensigtsmæssigt, da en lønmodtager, som holder ferie i den  

 sidste måned af ferieåret, ikke kan vide, at arbejdsgiveren ikke  

 vil betale.
Derfor foreslås den senere frist.
Hvis lønmodtageren har rejst et krav over for  

 arbejdsgiveren, men arbejdsgiveren ikke efterkommer kravet, fremgår det  

 af stk. 2, at lønmodtageren senest den 10. juli skal  

 søge kravet gennemført ved retssag eller ved henvendelse til  

 direktøren for Arbejdsløshedsforsikringen.
Kravet kan  

 også søges gennemført ved fagretlig behandling - det vil  

 sige, at der som minimumskrav skal være indkaldt til  

 mæglingsmøde inden fristens udløb.
Forældelse kan  

 også afbrydes ved politianmeldelse - det vil som minimum sige, at  

 politiet skal have modtaget og skriftligt kvitteret for modtagelse.
Hvis  

 denne frist ikke overholdes, er feriepengene forældede i forholdet  

 mellem arbejdsgiveren og lønmodtageren.
Der er tale om en præcisering og ændring i  

 forhold til den gældende lovs § 21, stk. 2, hvor det alene er  

 bestemt, at lønmodtageren skal søge kravet gennemført  

 uden ugrundet ophold.
Det har i praksis været fortolket som en  

 måned.
Formuleringen af stk. 2 er foreslået for at  

 præcisere både inden hvornår og over for hvem,  

 lønmodtageren afbryder forældelsen.
Til § 36 § 36 svarer til den gældende lovs § 22,  

 stk. 1 og 3. Hvis lønmodtageren ikke får sine feriepenge,  

 enten fordi lønmodtageren ikke holder ferien, ikke får  

 hævet feriepengene i FerieKonto eller i feriekortordningen, eller fordi  

 arbejdsgiveren ikke udbetaler feriepengene, tilfalder feriepengene  

 statskassen og Arbejdsmarkedets Feriefond.
De feriepenge, der ellers ville  

 tilfalde Arbejdsmarkedets Feriefond, kan i visse tilfælde tilfalde et  

 andet ferieformål.
Arbejdsgiveren skal ikke tjene på, at  

 lønmodtageren ikke holder sin ferie eller glemmer at få  

 feriepengene udbetalt, for det er som udgangspunkt arbejdsgiveren, der skal  

 sørge for, at lønmodtageren holder ferien.
Feriepengene  

 tilfalder derfor statskassen og Arbejdsmarkedets Feriefond. Årsagen  

 til, at statskassen får en del af de forældede, uhævede og  

 ikke udbetalte feriepenge, er, at undersøgelser har vist, at en del af  

 feriepengene vedrører personer, der i stedet for at holde deres  

 optjente ferie har fået arbejdsløshedsdagpenge,  

 kontanthjælp eller orlovsydelse.
Bestemmelsen skal ses i  

 sammenhæng med § 42, stk. 1, hvorefter arbejdsministeren  

 hvert tredje år inden den 1. maj fastsætter, hvor stor en del af  

 feriepengene, der skal tilfalde statskassen.
 Af stk. 1 fremgår, at feriepenge, der er  

 forældede efter § 35, tilfalder statskassen og Arbejdsmarkedets  

 Feriefond.
 Feriepenge, der ikke er hævet eller udbetalt inden  

 ferieårets udløb, tilfalder statskassen og Arbejdsmarkedets  

 Feriefond efter stk. 2. Denne bestemmelse skal dog ses i  

 sammenhæng med stk. 3.
Det fremgår af stk. 3, at hvis  

 arbejdsmarkedets parter har indgået en kollektiv overenskomst efter  

 § 31 om oprettelse af en såkaldt feriekortordning, kan  

 direktøren for Arbejdsløshedsforsikringen tillade, at  

 uhævede og ikke udbetalte beløb, der ellers tilfalder  

 Arbejdsmarkedets Feriefond, i stedet tilfalder et andet ferieformål.  

 Muligheden for at anvende uhævede og ikke udbetalte feriepenge til  

 andet ferieformål har eksisteret siden 1953. Igennem de sidste mange  

 år har en betingelse for at udbetale feriepengene til andet  

 ferieformål været, at der blev oprettet en feriefond.
Det er  

 direktøren for Arbejdsløshedsforsikringen, der fastsætter  

 retningslinier for og kan føre tilsyn med feriefondenes administration  

 af de midler, der anvendes til andet ferieformål, ligesom en  

 række af fondenes dispositioner skal forelægges direktøren  

 for Arbejdsløshedsforsikringen, forinden dispositionen foretages.  

 Eksempler på de retningslinier, der eksisterer i dag, er blandt andet  

 den standardvedtægt, som en fonds bestyrelse skal underskrive, forinden  

 fonden kan oprettes, samt den regnskabs- og revisionsinstruks som henholdsvis  

 fondsbestyrelsen og fondens revisor skal efterleve.
Der henvises i  

 øvrigt til bemærkningerne til lovforslagets § 44,  

 stk. 6.
Til § 37 I § 37 er fastsat, at hvis lønmodtageren har  

 lønarbejde i ferien, kan direktøren for  

 Arbejdsløshedsforsikringen kræve, at de dertil svarende  

 feriepenge indbetales til Arbejdsmarkedets Feriefond.
Bestemmelsen svarer til  

 den gældende lovs § 24, bortset fra at direktøren for  

 Arbejdsløshedsforsikringen efter forslaget kun kan kræve de  

 dertil svarende feriepenge tilbagebetalt.
Denne ændring er  

 foreslået, idet man i praksis kun har krævet et  

 feriepengebeløb indbetalt til Arbejdsmarkedets Feriefond, som svarer  

 til den periode, som lønmodtageren har arbejdet i under ferien.  

 Derudover er der ikke med bestemmelsen tilsigtet ændringer i forhold  

 til praksis i forbindelse med den gældende lov.
 Bestemmelsen forudsætter, at lønmodtageren  

 får løn eller andet vederlag for det arbejde, der  

 udføres.
Bestemmelsen er ikke til hinder for, at en  

 lønmodtager, der har flere arbejdsgivere, holder ferie fra den ene  

 arbejdsgiver, men fortsat arbejder for den anden arbejdsgiver.
Bestemmelsen  

 forhindrer dog lønmodtageren i at påtage sig mere arbejde hos  

 den arbejdsgiver, der ikke holdes ferie fra.
Til § 38 I § 38 fastsættes, at lønmodtageren i  

 særlige situationer, hvor lønmodtageren har været  

 afskåret fra at holde ferien, kan få feriepengene udbetalt.
Det fremgår af stk. 1, at optjente  

 feriepenge kan udbetales, hvis lønmodtageren er forhindret i at holde  

 ferie.
Stk. 1 skal ses i sammenhæng med § 41, hvorefter  

 direktøren for Arbejdsløshedsforsikringen får  

 bemyndigelse til at fastsætte regler om, hvornår en  

 lønmodtager kan anses for at være afskåret fra at holde  

 sin ferie.
Bestemmelsen er foreslået for at opnå en mere  

 fleksibel administration med mulighed for ændringer i, hvilke  

 feriehindringer, der kan medføre udbetaling, uden at ferien holdes.  

 Der er ikke med bestemmelsen tilsigtet en indskrænkning i forhold til  

 de situationer, der efter gældende ret kan medføre  

 udbetaling.
Principperne i stk. 1 svarer til den gældende  

 lovs § 20, der indeholder en ikke udtømmende beskrivelse af  

 hvilke feriehindringer, der berettiger til udbetaling af feriepenge.
Det er  

 arbejdsministeren, der efter den gældende lov er bemyndiget til at  

 fastsætte de nærmere regler om feriehindringer.
Feriehindringen skal vedrøre lønmodtagerens  

 egne forhold og ikke fx familiemedlemmers forhold.
De feriehindringer, der i  

 dag berettiger til udbetaling, er lønmodtagerens aftjening af  

 værnepligt, tjeneste i forsvaret på værnepligtslignende  

 vilkår, deltagelse i aktiviteter i Den Danske Internationale Brigade,  

 sygdom, ophold i udlandet, barsel, adoptionsorlov, indsættelse i en af  

 kriminalforsorgens institutioner eller anden tvangsanbringelse, overgang til  

 selvstændigt erhverv, overgang til arbejde i hjemmet og  

 arbejdskonflikter.
På linie med overgang til selvstændigt erhverv  

 betragtes ministre og borgmestre, som i kraft af udnævnelsen/valget  

 ophører med at være lønmodtagere.
Derudover er der givet  

 tilladelse til udbetaling af forældede beløb i situationer, hvor  

 der på grund af en langvarig tvist mellem arbejdsgiver og  

 lønmodtager om et feriepengekrav ikke har været den  

 fornødne økonomiske mulighed for, at lønmodtageren kunne  

 holde ferien i ferieåret.
I overensstemmelse med gældende praksis  

 foreslås det lovfæstet i stk. 2, at hvis  

 lønmodtageren ikke inden 5 år efter udløbet af det  

 ferieår, hvor lønmodtageren var afskåret fra at holde  

 ferien, retter henvendelse til direktøren for  

 Arbejdsløshedsforsikringen, fortaber lønmodtageren muligheden  

 for udbetaling af feriepengene, og pengene er endeligt tilfaldet statskassen  

 og Arbejdsmarkedets Feriefond eller et andet ferieformål.
Det synes  

 hensigtsmæssigt med en klar regel i loven om, hvornår  

 lønmodtageren uigenkaldeligt mister sin ret til de optjente  

 feriepenge. 5 års forældelse følger dansk rets almindelige  

 forældelsesregel.
Til § 39 Ud fra ønsket om at klarlægge retstilstanden  

 foreslås det, at der i § 39 fastsættes en bestemmelse om  

 modregning, hvorefter arbejdsgiveren kan fyldestgøre et krav mod  

 lønmodtageren i lønmodtagerens krav på feriepenge fra  

 arbejdsgiveren.
Der er ikke i den gældende lov bestemmelser om adgang  

 til modregning. § 39 bygger på retspraksis og præciserer, at  

 arbejdsgiveren kun kan modregne i feriepengene i få og afgrænsede  

 tilfælde.
Adgangen til modregning i en lønmodtagers krav  

 på feriepenge er meget begrænset, fordi formålet med  

 ferieloven blandt andet er at sikre, at feriepengene er til stede til  

 finansieringen af ferien.
Dette beskyttelseshensyn fremgår også  

 af den gældende lovs § 23, hvorefter enhver aftale om afkald  

 på ret til ferie og betaling herfor er ugyldig. § 23 er  

 videreført i lovens § 4.
Det fremgår af stk. 1, at hvis  

 arbejdsgiverens krav er opstået som følge af en retsstridig  

 handling, er der adgang til modregning.
Det gælder fx, hvis handlingen  

 eller undladelsen fra lønmodtagerens side er begået med  

 fortsæt til berigelse og dermed er en forbrydelse i strafferetlig  

 forstand.
Hvis en lønmodtager fx har begået underslæb  

 eller tyveri, vil arbejdsgiveren kunne modregne i den skyldige  

 feriegodtgørelse.
Det er ikke en betingelse, at der er tale om et strafbart  

 forhold.
Også forhold, der er underkastet andre sanktioner - fx  

 overtrædelse af konkurrenceklausul - vil kunne anses for  

 retsstridige.
Der vil således kunne ske modregning ved et  

 retsstridigt forhold i ansættelsesforholdet, fx hvis  

 lønmodtageren har misligholdt ansættelsesforholdet, og  

 misligholdelsen berettiger arbejdsgiveren til at hæve  

 ansættelsesaftalen fx på grund af ulovlig udeblivelse.
Derimod  

 vil arbejdsgiveren ikke kunne modregne i krav på tilbagebetaling af  

 lån eller lønforskud m.v., uanset om arbejdsgiveren ved civilt  

 søgsmål selvstændigt ville kunne gennemføre sit  

 krav.
I overensstemmelse med den juridiske teori om modregning  

 skal kravene udspringe af det samme retsforhold - ansættelsesforholdet  

 - (de skal være konnekse). Modkravet skal være forfaldent  

 på det tidspunkt, hvor feriegodtgørelsen er forfalden til  

 betaling, og der vil aldrig kunne ske modregning for et større  

 beløb end det tab, som arbejdsgiveren kan dokumentere.
Arbejdsgiverens  

 dokumentation for kravets størrelse skal foreligge fx i form af  

 regninger til genanskaffelse af inventar, værktøj og lignende  

 eller kvittering for betaling af vikarbureau.
I praksis rejses sager om modregning enten ved, at  

 arbejdsgiveren ikke betaler optjente feriepenge, eller at arbejdsgiveren  

 ønsker at få tilbagebetalt indbetalte feriepenge og  

 påberåber sig et modkrav.
I sidstnævnte tilfælde  

 tænkes på situationer, hvor arbejdsgiveren har indbetalt skyldig  

 feriegodtgørelse til enten FerieKonto eller en feriekortordning, men  

 hvor feriegodtgørelsen endnu ikke er udbetalt til  

 lønmodtageren, enten fordi ferieåret ikke er begyndt, eller  

 fordi lønmodtageren ikke har hævet feriegodtgørelsen.
Det er en betingelse for at gennemføre krav om  

 modregning, at lønmodtageren erkender det retsstridige forhold, eller  

 at det retsstridige forhold er fastslået ved en retsafgørelse  

 eller en dom ved Arbejdsretten.
Efter hidtidig administrativ praksis skal  

 lønmodtageren alene erkende, at denne har begået et retsstridigt  

 forhold, mens lønmodtageren ikke skal erkende beløbets  

 størrelse.
Baggrunden for, at der ikke stilles krav om, at  

 lønmodtageren skal erkende det skyldige beløbs  

 størrelse, er, at lønmodtageren ikke altid kan forventes at  

 være i stand til at vurdere størrelsen af det tab, der  

 måtte være opstået på grund af lønmodtagerens  

 retsstridige handling.
Som det fremgår af stk. 2, vil  

 arbejdsgiveren, hvis der er anlagt civilt søgsmål, indledt  

 fagretlig behandling, sket anmeldelse af forholdet til politiet, eller  

 lønmodtageren er sigtet for forholdet, kunne holde et beløb  

 svarende til modkravet tilbage, til sagen er afgjort.
Der er tale om den  

 situation, hvor arbejdsgiveren endnu ikke har foretaget modregningen, men har  

 tilbageholdt feriegodtgørelsen, således at denne helt eller  

 delvist vil kunne dække et erstatningskrav.
Det forudsættes, at arbejdsgiveren i videst muligt  

 omfang medvirker aktivt til at afslutte en igangværende sag til  

 afgørelse af, om lønmodtageren måtte have begået et  

 retsstridigt forhold i ansættelsen.
Hvis en sag af bevismæssige  

 årsager henlægges fra anklagemyndighedens side, skal  

 arbejdsgiveren uden ugrundet ophold indbringe sagen for en civil domstol  

 eller foretage udbetaling af det tilbageholdte beløb.
En anmeldelse af  

 et eventuelt retsstridigt forhold til politiet, der ikke er foretaget af  

 arbejdsgiveren selv, vil også kunne danne grundlag for en  

 tilbageholdsret i feriegodtgørelsen.
 Hvis lønmodtageren er afgået ved  

 døden, og kravet på feriepenge tilkommer lønmodtagerens  

 dødsbo, vil beskyttelseshensynet være bortfaldet, og  

 spørgsmålet om modregning må afgøres efter de  

 almindelige regler om modregning i dødsboer.
 Endelig er der i den øvrige lovgivning særlig  

 hjemmel til delvist at tilbageholde feriepenge til dækning af fx  

 skyldigt børnebidrag, skyldig tv-licens og skyldig tilbagebetaling af  

 SU.
Til § 40 Det foreslås, at ferien, der ikke har kunnet holdes  

 på grund af en feriehindring efter § 38, stk. 1, kan holdes i  

 et følgende ferieår, hvis det er aftalt ved en kollektiv  

 overenskomst.
På samme måde som ved overførsel af ferie  

 skal aftalen indgås før ferieårets udløb, og  

 meddelelse skal gives til den, der skal udbetale feriegodtgørelsen.  

 Ved fratræden bortfalder retten til at holde mere end 25 dages ferie,  

 og den dertil svarende feriegodtgørelse udbetales efter § 30,  

 stk. 4.
Til § 41 Det foreslås, at direktøren for  

 Arbejdsløshedsforsikringen får bemyndigelse til at  

 fastsætte regler om, hvornår lønmodtageren anses for at  

 have en feriehindring efter § 38, og om udbetaling af feriepenge, der er  

 forældede, uhævede eller ikke udbetalte og tilfaldet statskassen  

 og Arbejdsmarkedets Feriefond eller et andet ferieformål efter  

 § 36, eller udbetaling af feriepenge efter § 38.
Stk. 1 giver direktøren for  

 Arbejdsløshedsforsikringen bemyndigelse til at fastsætte regler  

 om, hvornår der er tale om en feriehindring efter § 38. Reglerne  

 om feriehindringer fremgår i dag af ferielovens § 20 og  

 feriegodtgørelsesbekendtgørelsen.
Som det fremgår af  

 bemærkningerne til § 38, tilsigtes reglerne ikke væsentligt  

 ændret.
Hvis der måtte vise sig behov for flere eller færre  

 feriehindringer, vil bemyndigelsen til at fastsætte feriehindringerne i  

 en bekendtgørelse sikre en mere smidig administration af  

 området.
Det fremgår af stk. 2, at  

 direktøren for Arbejdsløshedsforsikringen fastsætter  

 regler om, hvornår feriepenge, der er tilfaldet statskassen og  

 Arbejdsmarkedets Feriefond eller et andet ferieformål efter § 36,  

 kan udbetales til lønmodtageren.
Direktøren fastsætter  

 ligeledes regler om udbetaling af beløb, der vedrører  

 feriehindringer efter § 38. Reglen bygger videre på principperne i  

 den gældende lovs § 20 og § 22, stk. 4.
På samme måde som efter den gældende lov  

 skal udbetaling af beløb efter § 36 være mulig under  

 særlige omstændigheder.
Bestemmelsen vil typisk kunne anvendes,  

 hvis lønmodtageren efter ferieårets udløb kan  

 dokumentere, at der er blevet holdt ferie, men at lønmodtageren af en  

 eller anden særlig grund ikke har fået indløst sit  

 feriebevis inden ferieårets udløb.
Derimod vil bestemmelsen som  

 udgangspunkt ikke kunne anvendes, hvis kravet på feriepenge er  

 forældet i forholdet mellem lønmodtageren og arbejdsgiveren  

 efter § 35. Udbetaling kan dog i ganske enkelte tilfælde finde  

 sted, fx hvis lønmodtageren på grund af alvorlig sygdom har  

 været fysisk eller psykisk ude af stand til at gøre sit krav  

 gældende over for arbejdsgiveren.
Konstateringen af, at lønmodtageren er  

 afskåret fra at holde ferien, vil typisk ske efter ferieårets  

 afslutning, og udbetaling af de optjente feriepenge sker derfor efter  

 ferieårets udløb.
Beløb, der er omfattet af § 38 om  

 feriehindringer, vil ved ferieårets udløb tilfalde statskassen  

 og Arbejdsmarkedets Feriefond eller et andet ferieformål efter  

 § 36, stk. 2 og 3. Disse beløb kan udbetales, hvis  

 lønmodtageren inden 5 år efter udløbet af det  

 ferieår, hvor lønmodtageren var afskåret fra at holde  

 ferien, retter henvendelse til direktøren for  

 Arbejdsløshedsforsikringen og dokumenterer, at der var tale om en  

 feriehindring.
I særlige situationer fx alvorlig, længerevarende  

 sygdom, hvor der ikke er tvivl om, at feriehindringen vil vare  

 ferieåret ud, kan det konstateres, at lønmodtageren vil  

 være afskåret fra at holde ferien i ferieåret, og der vil  

 derfor kunne ske en udbetaling allerede inden ferieårets  

 udløb.
Til § 42 Efter § 42 fastsætter arbejdsministeren hvor  

 stor en del af de forældede og ikke udbetalte feriepenge, der skal  

 tilfalde statskassen, og hvordan statskassens andel af beløbene skal  

 indbetales og udbetales.
Bestemmelsen svarer til den gældende lovs  

 § 22, stk. 2 og 5. Bemyndigelsen er første gang blevet  

 udnyttet ved bekendtgørelse om forældet og uhævet  

 feriegodtgørelse m.v. nr. 285 af 21. april 1997. Der skal før  

 1. maj 2000 udstedes en ny bekendtgørelse.
Det fremgår af stk. 1, at  

 arbejdsministeren hvert tredje år fastsætter, hvor stor en del af  

 feriepengebeløbene efter § 36, der skal tilfalde statskassen.  

 Fastsættelsen sker på baggrund af en undersøgelse af, hvor  

 stor en procentdel af den forældede og uhævede  

 feriegodtgørelse i et givet ferieår, der kan henføres til  

 personer, der i stedet for at holde deres optjente ferie har fået  

 arbejdsløshedsdagpenge, kontanthjælp eller orlovsydelse.
Den  

 første undersøgelse fra 1997 viste, at ca. 60 pct. af den  

 uhævede feriegodtgørelse kunne henføres til personer, der  

 i stedet for at holde deres optjente ferie fik arbejdsløshedsdagpenge,  

 kontanthjælp eller orlovsydelse.
Efter stk. 2 fastsætter  

 arbejdsministeren, hvordan de forældede og uhævede beløb  

 indbetales til statskassen, og hvordan beløb, som efter § 41,  

 stk. 2, kan udbetales til lønmodtageren, udbetales fra  

 statskassen.
Princippet i den gældende bekendtgørelse om,  

 hvordan indbetaling og udbetaling sker, forventes opretholdt.
Til kapitel 7 Til § 43 § 43 beskriver, hvilke oplysninger direktøren  

 for Arbejdsløshedsforsikringen kan indhente til brug for  

 administrationen af loven, og giver bemyndigelse til at fastsætte  

 nærmere regler herom.
Bestemmelsen viderefører i et vist omfang  

 de regler om indhentning af oplysninger til brug for administration af  

 feriekonto-systemet, der i dag fremgår af bekendtgørelsen om  

 feriegodtgørelse.
 Det fremgår af stk. 1, at oplysningerne  

 kan indhentes hos de forskellige aktører, der i større eller  

 mindre omfang kan bidrage til at belyse enten en enkelt sag eller et  

 sagsområde, der behandles i ferielovadministrationen i Direktoratet for  

 Arbejdsløshedsforsikringen.
Desuden fremgår det hvilke typer af oplysninger, der  

 kan være behov for at indhente.
Direktoratet for  

 Arbejdsløshedsforsikringen kan især få behov for at kunne  

 få oplysninger om, i hvilken periode og i hvilket omfang en person har  

 været beskæftiget, når der skal træffes  

 afgørelse om, hvorvidt en person har været omfattet af  

 ferieloven i en beskæftigelsesperiode.
Behovet for at få  

 oplysninger om en persons løn opstår fx, hvis der klages over  

 manglende eller utilstrækkelig betaling af feriegodtgørelse  

 eller ferietillæg, men sådanne oplysninger indgår  

 også i vurderingen, når der skal træffes afgørelse  

 om en persons tilknytning til ferieloven.
Der er fx behov for at få oplyst omfanget af  

 uhævet og ikke udbetalt feriegodtgørelse, når det skal  

 vurderes, om en virksomhed m.v., der ønsker at oprette en privat  

 feriefond, har tilstrækkelige midler til at opfylde fondens  

 formål.
Oplysningerne er også nødvendige, når der  

 skal foretages undersøgelser til fastsættelse af statskassens  

 andel af disse midler.
I den gældende bekendtgørelse om  

 feriegodtgørelse er arbejdsgiverens oplysningspligt udtrykkeligt  

 nævnt i § 17. Der vil fortsat være behov for de samme typer  

 oplysninger om, hvilke lønmodtagere der skal indbetales  

 feriegodtgørelse for, herunder oplysninger om CPR-numre,  

 ansættelsesperioder m.v.
Der vil imidlertid blive behov for at modtage  

 nye typer oplysninger om de lønmodtagere, der på grund af  

 overført ferie har indestående på en konto i FerieKonto,  

 samt oplysninger om hvilke arbejdsgivere, der har indgået hvilke typer  

 ferieoverenskomster.
For at kunne fastsætte statskassens andel af den  

 forældede og uhævede feriegodtgørelse, jf. § 36 og  

 § 42, er der med hjemmel i stk. 2 mulighed for at foretage  

 undersøgelse af, i hvilket omfang de lønmodtagere, der ikke  

 hævede deres feriegodtgørelse, i stedet modtog  

 arbejdsløshedsdagpenge, kontanthjælp eller orlovsydelse.  

 Tidligere har man måttet indhente tilladelse fra Registertilsynet for  

 at kunne foretage undersøgelser til fastsættelse af statskassens  

 andel af den forældede og uhævede feriegodtgørelse.
Det  

 vurderes dog at være hensigtsmæssigt, at hjemlen fremgår  

 direkte af loven.
På baggrund af erfaringer gennem en  

 årrække med overtrædelser af ferielovgivningen inden for  

 visse brancher er der tillige et behov for også at anvende de  

 oplysninger, der er nævnt i stk. 1, til registersamkøring i  

 kontroløjemed.
Man ønsker således at kunne kontrollere,  

 om feriegodtgørelse afregnes efter lovens regler, ligesom man  

 ønsker overblik over, i hvilket omfang der måtte finde  

 udbetaling af feriegodtgørelse sted i strid med lovens regler herom.  

 Der vil derfor, når det vurderes at være af væsentlig  

 betydning for den virksomhed, der udøves af direktøren for  

 Arbejdsløshedsforsikringen, med mellemrum kunne være behov for  

 at undersøge forholdene i enkelte brancher og i den forbindelse  

 foretage registersamkøring af oplysninger indhentet i Told og Skat, i  

 ATP og i FerieKonto.
Denne hjemmel til at kunne foretage  

 registersamkøring har ikke tidligere fremgået af ferieloven.
I  

 overensstemmelse med Retsudvalgets bemærkninger i betænkningen  

 over forslag til lov om ændring af lov om offentlige myndigheders  

 registre, side 754, skal borgere, som berøres af en eventuel  

 registersamkøring, i almindelighed gøres opmærksom  

 på myndighedernes adgang til at foretage samkøring i  

 kontroløjemed, og samkøringen skal så vidt muligt kun  

 finde sted, hvis de personer, der omfattes af kontrollen, har fået  

 meddelelse om kontrolordningen, inden de afgiver oplysninger til  

 myndigheden.
I stk. 3 gives direktøren for  

 Arbejdsløshedsforsikringen bemyndigelse til at fastsætte  

 nærmere regler om indhentning af oplysninger.
Bemyndigelsen  

 tænkes fx anvendt i de bekendtgørelser, der skal udstedes om  

 ind- og udbetaling fra FerieKonto og om udbetaling af feriegodtgørelse  

 til lønmodtagere, der helt forlader det danske arbejdsmarked.
Til kapitel 8 I kapitel 8 er det fastsat, hvad direktøren for  

 Arbejdsløshedsforsikringen kan træffe afgørelse om.
Det  

 er endvidere fastsat, at direktørens afgørelser fremover kan  

 indbringes for Arbejdsmarkedets Ankenævn, det vil sige til et  

 klageorgan, hvor arbejdsmarkedets parter er repræsenteret.
Med  

 bestemmelserne tydeliggøres direktørens kompetence i forhold  

 til den gældende lov, ligesom parternes indflydelse på  

 fortolkningen af ferieloven styrkes med Arbejdsmarkedets Ankenævn som  

 klageinstans.
Til § 44 Det foreslås i stk. 1, at medmindre  

 forholdet er reguleret ved kollektiv overenskomst, kan direktøren for  

 Arbejdsløshedsforsikringen træffe afgørelse om en  

 lønmodtagers ret til ferie og feriegodtgørelse, løn  

 under ferie eller ferietillæg.
En forudsætning for at  

 afgøre spørgsmålet om retten til ferie og feriepenge er,  

 at der i første omgang tages stilling til, hvorvidt der er tale om en  

 lønmodtager.
Således videreføres princippet i den  

 gældende lovs § 5, hvorefter direktøren for  

 Arbejdsløshedsforsikringen træffer afgørelse om, hvorvidt  

 en person er omfattet af ferieloven.
Samtidig lovfæstes  

 direktørens kompetence med hensyn til at træffe afgørelse  

 om feriepenge.
Dermed videreføres den praksis, der har udviklet sig  

 efter den gældende lov, hvorefter det har været fast antaget, at  

 direktøren for Arbejdsløshedsforsikringen også kan tage  

 stilling til andre tvivlsspørgsmål efter ferieloven, end om en  

 person er lønmodtager.
 Endelig lovfæstes det, at direktøren for  

 Arbejdsløshedsforsikringen ikke har kompetence til at træffe  

 afgørelser vedrørende ferierettigheder, som er reguleret ved  

 kollektiv overenskomst, da sådanne afgørelser træffes i  

 det fagretlige system.
I stk. 2 foreslås det, at  

 direktøren for Arbejdsløshedsforsikringen kan træffe  

 afgørelse i sager efter forslagets § 38 om spørgsmål  

 om en lønmodtagers ret til at få udbetalt  

 feriegodtgørelse, løn under ferie eller ferietillæg,  

 selvom ferien ikke holdes, hvis lønmodtageren har været  

 forhindret i at holde sin ferie inden ferieårets udløb.
Hvis  

 lønmodtageren får medhold i sit krav, vil feriepenge skulle  

 udbetales fra den, der ligger inde med beløbet, det vil sige enten fra  

 arbejdsgiveren, FerieKonto, statskassen, Arbejdsmarkedets Feriefond eller en  

 privat feriefond.
Bestemmelsen hænger sammen med forslagets § 41,  

 hvorefter direktøren kan fastsætte de nærmere regler om  

 udbetaling af feriepenge i tilfælde, hvor lønmodtageren har  

 været forhindret i at holde sin ferie.
Det vil derfor være  

 naturligt, at direktøren samtidig får kompetence til at  

 træffe afgørelse i sager om udbetaling af feriepenge.
Efter stk. 3 kan direktøren for  

 Arbejdsløshedsforsikringen træffe afgørelse om  

 indbetaling af uhævet eller forældet feriegodtgørelse,  

 løn under ferie eller ferietillæg, som tilfalder statskassen  

 eller Arbejdsmarkedets Feriefond eller en privat feriefond i medfør af  

 forslagets § 36. Bestemmelsen er relevant i de tilfælde, hvor den  

 der ligger inde med feriepengene ikke selv har sørget for indbetaling  

 af forældet eller uhævet feriegodtgørelse.
De parter, der  

 efter stk. 3 vil kunne pålægges indbetaling af uhævede  

 eller forældede feriepenge, er arbejdsgivere og FerieKonto henholdsvis  

 en feriekortordning.
Et eksempel på hvornår indbetaling kommer  

 på tale, er den situation, hvor lønmodtageren ikke har holdt sin  

 ferie, men i stedet har arbejdet hele året uden at få feriepenge  

 udbetalt.
I dette tilfælde vil feriepengene skulle indbetales til  

 statskassen, Arbejdsmarkedets Feriefond eller en privat feriefond.  

 Bestemmelsen svarer til § 22, stk. 1 og 3, i den gældende  

 lov.
Efter stk. 4 kan direktøren for  

 Arbejdsløshedsforsikringen træffe afgørelse om udbetaling  

 af uhævet eller forældet feriegodtgørelse, løn  

 under ferie eller ferietillæg, som er tilfaldet statskassen eller  

 Arbejdsmarkedets Feriefond eller en privat feriefond i medfør af  

 forslagets § 36. Bestemmelsen hænger sammen med forslagets  

 § 41, stk. 2, hvorefter direktøren kan fastsætte de  

 nærmere regler om udbetaling af feriepenge i medfør af  

 § 36. Der henvises til bemærkningerne til § 41, stk. 2,  

 om, hvornår forældede feriepenge undtagelsesvis vil kunne  

 udbetales til lønmodtageren.
Det vil være naturligt, at  

 direktøren får kompetence til at træffe afgørelse i  

 sager om udbetaling af feriepenge.
Bestemmelsen svarer til principperne i  

 § 22, stk. 4, i den gældende lov.
Efter stk. 5 kan direktøren  

 træffe afgørelse om, at lønmodtagerens  

 feriegodtgørelse, løn under ferie eller ferietillæg skal  

 indbetales til Arbejdsmarkedets Feriefond, hvis lønmodtageren har  

 arbejdet mod vederlag i sin ferie, jf. forslagets § 37. Bestemmelsen  

 svarer til § 24 i den gældende lov.
Afhængig af, om  

 lønmodtageren har fået udbetalt feriepengene, kan beløbet  

 kræves indbetalt fra lønmodtageren eller arbejdsgiveren.
 Endelig kan direktøren efter stk. 6  

 træffe afgørelse om de private feriefondes administration af de  

 beløb, der anvendes til andet ferieformål efter forslagets  

 § 36, stk. 3. Bestemmelsen giver ikke direktøren videre  

 beføjelser, end hvad der følger af den hidtidige praksis, for  

 så vidt angår kontrol og indgriben over for den juridiske person,  

 der har fået tilladelse til at forvalte og disponere over de  

 beløb, der skal anvendes til andet ferieformål.
Direktøren for Arbejdsløshedsforsikringen  

 kan således fortsat træffe afgørelse om inddragelse af en  

 fonds tilladelse til at få uhævede og ikke udbetalte feriepenge,  

 hvis en fonds bestyrelse ikke overholder retningslinierne i  

 standardvedtægten og regnskabs- og revisionsinstruksen samt  

 følger de anvisninger, som direktøren for  

 Arbejdsløshedsforsikringen måtte give i tilfælde af  

 overtrædelse af retningslinierne.
En anvisning vil enten være en  

 henstilling eller et pålæg i form af en afgørelse til  

 bestyrelsen om at foretage eller undlade en bestemt handling.
Eksempelvis kan  

 direktøren for Arbejdsløshedsforsikringen pålægge  

 bestyrelsesmedlemmer at udtræde af bestyrelsen, hvis de er under  

 konkurs, hvis de som følge af længerevarende sygdom eller anden  

 svækkelse er ude af stand til at beklæde hvervet, eller hvis de  

 gør sig skyldige i en handling, der gør dem uværdige til  

 fortsat at være medlem af bestyrelsen.
Herudover kan det tænkes,  

 at bestyrelsen pålægges at etablere en feriefacilitet for de  

 opsparede midler, eksempelvis anskaffe et feriehus.
Af andre eksempler  

 på afgørelser kan nævnes direktøren for  

 Arbejdsløshedsforsikringens eventuelle godkendelse af  

 fondsbestyrelsens ansøgning om ændring af vedtægten eller  

 opløsning af fonden.
 Hjemlen til at træffe afgørelser om  

 administrationen af de beløb, der anvendes til andet  

 ferieformål, følger nu direkte af loven og udledes ikke  

 længere af direktørens myndighedsudøvelse.  

 Direktøren vil således også i fremtiden kunne påse  

 vedtægternes overholdelse, herunder midlernes anvendelse, samt  

 kontrollere at regnskaberne aflægges og revideres efter  

 direktørens retningslinjer.
Til § 45 Det foreslås i stk. 1, at sagens parter  

 kan klage over afgørelser truffet af direktøren for  

 Arbejdsløshedsforsikringen inden 4 uger efter at have fået  

 meddelelse om afgørelsen.
Klagen indbringes for Arbejdsmarkedets  

 Ankenævn, som allerede i dag er ankeinstans for anden lovgivning inden  

 for Arbejdsministeriets område, fx  

 arbejdsløshedsforsikringsområdet.
Der vil med Arbejdsmarkedets  

 Ankenævn som klageinstans være tale om en ændring af  

 proceduren omkring klagesagsbehandlingen, idet Arbejdsministeriet efter den  

 gældende lovs § 28 er klageinstans for afgørelser truffet  

 af direktøren for Arbejdsløshedsforsikringen.
Med  

 Arbejdsmarkedets Ankenævn som klageinstans vil parternes deltagelse ved  

 fortolkning af ferieloven fremover blive styrket.
Med et selvstændigt klageorgan går man  

 samtidig væk fra, at samme myndighed både kan udstede regler og  

 træffe afgørelse om fortolkningen af reglerne som sidste  

 administrative instans.
Dette er tilfældet efter den gældende  

 lov, hvor Arbejdsministeriet har denne dobbeltfunktion.
I stk. 2 er den nærmere klagevejledning  

 for klager over direktørens afgørelser fastsat.
Der  

 foreslås en remonstrationsprocedure, som også benyttes ved klager  

 efter arbejdsløshedsforsikringsloven, således at en klage  

 først skal sendes til direktøren for  

 Arbejdsløshedsforsikringen, som skal vurdere den afgjorte sag på  

 ny.
Hvis afgørelsen fastholdes helt eller delvis, skal direktoratet  

 sende klagen til ankenævnet, og sagens parter skal have besked herom.  

 Fordelen ved en sådan procedure er blandt andet at begrænse  

 antallet af klagesager, som skal behandles i ankenævnet, idet klageren  

 eventuelt kan have fået medhold i forbindelse med direktoratets  

 fornyede vurdering af sagen.
Arbejdsmarkedets Ankenævn vil være  

 sidste administrative klageinstans.
I stk. 3 foreslås en hjemmel for  

 arbejdsministeren til efter forhandling med arbejdsmarkedets parter at  

 fastsætte de nærmere regler om Arbejdsmarkedets Ankenævns  

 sammensætning og kompetence i forbindelse med nævnets behandling  

 af sager efter loven.
Det er hensigten at anvende den samme model med hensyn  

 til nævnets kompetence og sammensætning, som kendes fra  

 nævnets behandling i sager efter lov om arbejdsgiverens pligt til at  

 underrette lønmodtageren om vilkårene for  

 ansættelsesforholdet.
For at tilgodese at arbejdsmarkedets parter bliver  

 inddraget i fortolkningen og administrationen af ferieloven, og for at sikre  

 kontinuitet i nævnets behandling af sager efter ferieloven,  

 foreslås det, at nævnet er sammensat af Ankenævnets formand  

 eller stedfortræder og medlemmer udpeget af henholdsvis Dansk  

 Arbejdsgiverforening og Landsorganisationen i Danmark.
Hvis klagesagens  

 parter er medlem af en organisation, der ikke er tilknyttet Dansk  

 Arbejdsgiverforening eller Landsorganisationen i Danmark, bør der  

 udpeges yderligere en repræsentant enten fra den relevante  

 hovedorganisation eller direkte fra den pågældende  

 lønmodtager- eller arbejdsgiverorganisation.
Til kapitel 9 Kapitel 9 indeholder bestemmelserne om Arbejdsmarkedets  

 Feriefond og dets virke.
Bestemmelsen i kapitlet svarer til § 26 i den  

 gældende lov, dog med visse ændringer i forslagets § 46,  

 stk. 2, for så vidt angår fondens midler.
Efter det  

 gældende feriesystem har fonden til hovedopgave dels at anvende sine  

 midler til ferieformål for lønmodtagere, dels at varetage  

 administrationen af FerieKonto.
Med forslaget om en enstrenget administration  

 af ferieloven vil fonden ikke længere skulle varetage administrationen  

 af FerieKonto, men alene bibeholde sine opgaver i forbindelse med at anvende  

 fondens midler til ferieformål.
Det er blandt andet bestemmelserne  

 herom, som nærmere er indeholdt i kapitel 9.
Til § 46 Det fremgår af stk. 1, at  

 Arbejdsmarkedets Feriefond er en selvejende institution, hvilket blandt andet  

 betyder, at fonden har ejendomsretten til fondens aktiver.
Efter stk. 2 består fondens midler af  

 renter og andet afkast af kapitalen samt beløb, som efter loven  

 tilfalder fonden.
De beløb, som efter loven fremover vil kunne  

 tilfalde fonden, vil være renteindtægterne af den samlede  

 feriegodtgørelse i FerieKonto, efter at admistrationsudgifterne i  

 forbindelse med FerieKontos administration forlods er dækket ind, jf.  

 forslagets § 32, stk. 2. Ligeledes vil de morarenter, som  

 arbejdsgivere skal indbetale til FerieKonto ved for sen indbetaling af  

 feriegodtgørelse, skulle tilfalde fonden.
Efter forslagets § 34  

 skal arbejdsministeren hvert år fastsætte, hvor stor en del af  

 renterne, der skal bruges til administrationen af FerieKonto, og hvor stor en  

 del der skal tilfalde Arbejdsmarkedets Feriefond.
 Derudover vil fonden ligesom i dag få del i de  

 uhævede eller forældede feriepenge, jf. forslagets § 36. Det  

 påhviler fonden at inddrive sine tilgodehavender.
 Efter stk. 3 skal fonden i lighed med i dag  

 anvende sine midler til ferieformål.
 Stk. 4 svarer til bestemmelsen i den  

 gældende lovs § 26, stk. 4, hvorefter arbejdsministeren  

 udpeger fondens bestyrelse.
Efter stk. 5 skal den formue, som fonden  

 rådede over ved sin oprettelse i 1974, forblive urørt.
Denne  

 formue udgør ca. 74 mio. kr.
Arbejdsministeren kan dog tillade, at der  

 af den urørlige formue ydes lån som støtte til  

 ferieformål.
 Stk. 6-7 svarer til bestemmelserne i den  

 gældende lovs § 26, stk. 6-7, om fondens regnskab.
 Efter stk. 8 fastsætter  

 arbejdsministeren ligesom i dag vedtægterne for fonden.
Til kapitel 10 Det fremgår af kapitel 10, hvilke  

 overtrædelser af ferielovens bestemmelser som medfører  

 bødestraf.
Af hensyn til Danmarks internationale forpligtelser  

 opretholdes et sanktionssystem for overtrædelser af loven.
Efter  

 forslaget skal en arbejdsgiver fortsat kunne ifalde bødestraf, hvis  

 arbejdsgiveren undlader at betale forfaldne feriepenge.
Derimod  

 foreslås det, at indgåede aftaler om afkald på ret til  

 ferie og feriepenge, samt aftaler om overdragelser af feriebeviser ikke  

 længere skal strafsanktioneres, idet antallet af sager herom er meget  

 få.
Til § 47 Efter stk. 1 kan en arbejdsgiver straffes med  

 bøde, hvis arbejdsgiveren trods påkrav og uden rimelig grund  

 undlader at betale forfaldne feriepenge.
En arbejdsgiver kan have en rimelig  

 grund til ikke at betale feriepenge, fx hvis arbejdsgiveren har et berettiget  

 modkrav, eller hvis feriepenge allerede er betalt.
Hvis der ikke foreligger  

 en rimelig grund til manglende betaling, vil arbejdsgiveren kunne ifalde  

 bødestraf.
Stk. 1 svarer til § 27, stk. 1, nr. 1, i  

 den gældende lov.
Derimod foreslås de gældende bestemmelser  

 i § 27, stk. 1, nr. 2 og nr. 3, ikke opretholdt.
Således vil  

 arbejdsgiveren efter forslaget ikke længere kunne ifalde strafansvar  

 for indgåelse af aftaler om afkald på ret til ferie og  

 feriepenge.
Ligeledes vil den, der indgår aftale om overdragelse af  

 feriebeviser, ikke længere kunne ifalde strafansvar.
Det  

 foreslås, at de nævnte straffebestemmelser udgår, da sager  

 herom er sjældne.
Med forenklingen af stk. 1 bibeholdes et vist minimum  

 af sanktioner, som er nødvendigt af hensyn til internationale  

 forpligtelser.
Samtidig vil det ud fra præventive hensyn være  

 hensigtsmæssigt at kunne straffe en arbejdsgiver for manglende betaling  

 af feriepenge.
 Der er med stk. 1 ikke tilsigtet nogen  

 ændring i anvendelsen af bestemmelsen, idet såvel  

 lønmodtagere og disses repræsentanter som direktøren for  

 Arbejdsløshedsforsikringen også fremover vil kunne anmode  

 anklagemyndigheden om at rejse tiltale over for arbejdsgivere.
 En arbejdsgivers formodede overtrædelse af  

 stk. 1 medfører ikke ubetinget, at Direktoratet for  

 Arbejdsløshedsforsikringen anmoder om, at der rejses straffesag.  

 Direktoratet for Arbejdsløshedsforsikringen er ikke forpligtet til at  

 anmode anklagemyndigheden om, at der rejses tiltale ved enhver formodet eller  

 konstateret overtrædelse, idet det er op til direktoratet at vurdere  

 det hensigtsmæssige i, at der begæres rejst en straffesag.
 Med de udtrykkelige bestemmelser om forfaldstidspunkterne  

 for skyldig feriegodtgørelse, jf. forslagets § 23 og § 24,  

 vil det fremover kunne være nemmere at føre sagerne om  

 arbejdsgiverens manglende betaling, idet der efter forslaget ikke  

 længere er tvivl om forfaldstidspunkterne.
 Stk. 2 om juridiske personers strafansvar  

 svarer med redaktionelle ændringer og moderniseringer til den  

 gældende lovs § 27, stk. 3.
Stk. 3 indeholder hjemlen til at  

 fastsætte straffebestemmelser i administrative forskrifter udstedt i  

 henhold til loven.
Bestemmelsen svarer med redaktionelle ændringer til  

 den gældende lovs § 27, stk. 2.
Det påregnes, at der blandt andet vil blive udstedt  

 en bekendtgørelse, hvorefter det vil blive præciseret, at  

 lønmodtagere, arbejdsgivere, disses organisationer samt de, der i  

 henhold til § 36, stk. 3, anvender feriegodtgørelse til  

 andet ferieformål, det vil sige feriefondene, kan ifalde strafansvar  

 for manglende afgivelse af oplysninger efter anmodning fra Direktoratet for  

 Arbejdsløshedsforsikringen til brug for direktoratets  

 myndighedsudøvelse.
Der vil ikke være grund til at straffe  

 undladelser af at afgive oplysninger, hvis man vil kunne opnå det samme  

 ved blot at tillægge undladelsen processuel skadevirkning for den part,  

 der undlader at fremkomme med oplysningerne.
Et eksempel herpå er den  

 lønmodtager, der ansøger om at få udbetalt forældet  

 feriegodtgørelse, men som ikke vil oplyse, hvornår vedkommende  

 har holdt ferie.
I dette tilfælde tjener det intet særskilt  

 formål at straffe lønmodtageren, fordi lønmodtagerens  

 anmodning i stedet vil kunne henlægges, da lønmodtagerens uvilje  

 mod at fremkomme med oplysningerne medfører, at der ikke kan skaffes  

 det fornødne retsgrundlag for udbetalingen.
Lønmodtagerens  

 undladelse tillægges således processuel skadevirkning.
Til kapitel 11 Til § 48 Efter stk. 1 træder loven i kraft den 1.  

 januar 2001. Da Arbejdsmarkedets Ankenævn efter stk. 2 skal  

 være klageinstans fra 1. januar 2001, er det nødvendigt, at  

 arbejdsministeren får mulighed for at bruge sin bemyndigelse efter  

 § 45, stk. 3, til at fastsætte de nærmere regler om  

 nævnets sammensætning og kompetence i sager efter loven.
Det fremgår af stk. 3, at visse  

 bestemmelser i loven først har virkning for ferie, der er optjent  

 efter den nye lov.
Baggrunden herfor skal blandt andet ses i overgangen til  

 en 5-dages-ferieuge.
Efter stk. 4 har bestemmelsen om en  

 lønmodtagers ret til 25 dages ferie uanset optjening og  

 løntræk i forbindelse med afholdelse af den ikke optjente ferie  

 først virkning for ferie, der holdes den 1. maj 2002 eller senere.  

 Bestemmelsen om elevers ret til 25 dages betalt ferie har først  

 virkning for uddannelsesaftaler, der indgås den 1. maj 2002 eller  

 senere.
Tidspunktet er fastsat af hensyn til overgangen til en  

 5-dages-ferieuge.
I stk. 5 er fastsat en overgangsbestemmelse om  

 ret til betalt ferie på baggrund af uddannelsesaftaler indgået  

 før 1. maj 2002. Der er behov for denne særlige bestemmelse,  

 fordi retten til betalt ferie for elever ikke bygger på et  

 optjeningsprincip, men følger af tidspunktet for indgåelsen af  

 uddannelsesaftalen.
Elever, der har indgået uddannelsesaftale  

 før 1. maj 2002, vil fortsat have ret til ferie.
Da man for så  

 vidt angår afholdelse af ferie overgår fra en 6-dages-uge til en  

 5-dages-uge 1. maj 2002, skal elevens resterende feriedage dog omregnes  

 forholdsmæssigt.
Til § 49 Det fremgår af stk. 1, at den  

 gældende lov om ferie ophæves den 1. januar 2001. Det  

 fremgår af stk. 2, at visse bestemmelser dog først  

 ophæves den 30. april 2002 i forbindelse med, at bestemmelserne i  

 § 48, stk. 3 og 4, får virkning.
Arbejdsministeren har efter den gældende lov  

 bemyndigelse til at fastsætte nærmere regler, blandt andet om  

 feriekonto-systemet, om udbetaling af feriegodtgørelse til personer,  

 der har været afskåret fra at holde ferie og om statskassens  

 andel af forældede og uhævede feriepenge.
Det fremgår af  

stk. 3, at disse bekendtgørelser forbliver i kraft, indtil  

 de ændres eller ophæves af regler udstedt med hjemmel i den nye  

 ferielov.
Stk. 3 har særlig relevans i forhold til  

 bemyndigelsen til at fastsætte regler om statskassens andel af  

 forældede og uhævede feriepenge.
Arbejdsministeren har udnyttet  

 bemyndigelsen i den gældende lovs § 22, stk. 2 og 5, ved  

 bekendtgørelse nr. 285 af 21. april 1997 om forældet og  

 uhævet feriegodtgørelse m.v.
Ny bekendtgørelse skal  

 udstedes hvert 3. år, og arbejdsministeren skal derfor før 1.  

 maj 2000 udstede en ny bekendtgørelse.
Efter stk. 3  

 foreslås denne bekendtgørelse opretholdt også efter den  

 hidtidige lovs ophævelse og frem til, at arbejdsministeren udnytter  

 bemyndigelsen efter denne lovs § 42.
I stk. 4 fastslås, at tvister, der  

 vedrører tiden forud for lovens ikrafttræden, afgøres  

 efter den hidtidige lovs bestemmelser.
Som det fremgår af § 48,  

 stk. 2, skal klager over afgørelser truffet af direktøren  

 for Arbejdsløshedsforsikringen fra den 1. januar 2001 indbringes for  

 Arbejdsmarkedets Ankenævn.
Til § 50 Bestemmelsen svarer til den gældende lovs § 33.  

 Både Færøerne og Grønland har vedtaget  

 ferielove.
Bilag 1 Bekendtgørelse af lov om ferie Herved bekendtgøres lov om ferie, jf. lovbekendtgørelse nr.  

 498 af 29. juni 1998 med de ændringer, der følger af § 6 i  

 lov nr. 424 af 26. juni 1998, § 7 i lov nr. 468 af 1. juli 1998 og  

 § 3 i lov nr. 288 af 12. maj 1999.
Kapitel 1 Lovens område § 1. Lønmodtagere i offentlig eller privat tjeneste har  

 ret til ferie og feriegodtgørelse eller løn efter reglerne i  

 denne lov.
§ 2. Loven gælder dog ikke for 1)	lønmodtagere i statens, folkeskolens eller folkekirkens  

 tjeneste, der er ansat som tjenestemænd 2)	lønmodtagere, hvis pension er sikret gennem medlemskab af en  

 pensionsordning, for hvis forpligtelse staten indestår, og som har ret  

 til ferie med løn efter samme regler som de i nr. 1 nævnte  

 tjenestemænd, 3)	lønmodtagere, der har indgået aftale i henhold til  

 § 9, stk. 2, i lov om visse arbejdsforhold i landbruget m.v.,  

 og 4)	kvinder, der er antaget i forsvaret på  

 værnepligtslignende vilkår, jf. dog § 9, stk. 5, og  

 § 20.
 Stk. 2. De i stk. 1, nr. 2, nævnte personer, der  

 fratræder, uden at pensionsudbetaling påbegyndes i forbindelse  

 hermed, har ret til feriegodtgørelse efter § 14, stk. 3.
 § 3. Direktøren for arbejdstilsynet kan bestemme, at  

 loven, bortset fra §§ 22, 23, 24 og 27, ikke gælder for  

 lønmodtagere, der er ansat i staten eller kommuner eller inden for fag  

 eller faglige områder, for så vidt der ved regulativ eller  

 overenskomst er sikret dem ferie og feriegodtgørelse eller løn  

 efter regler, der stiller dem lige så godt som denne lov.
 § 4. Denne lov indskrænker ikke videregående  

 ferieret efter andre love og bestemmelser, efter overenskomster mellem  

 arbejdsgivere og lønmodtagere, voldgiftskendelser eller  

 sædvane.
 § 5. Tvivlsspørgsmål om, hvorvidt en person  

 omfattes af denne lov, afgøres af direktøren for  

 arbejdstilsynet.
Kapitel 2 Optjeningsår og feriens længde § 6. Ferien udgør 2 1/2 dag for hver måneds  

 beskæftigelse i et kalenderår (optjeningsår). Ved  

 beskæftigelse af kortere varighed end 1 måned beregnes ferien  

 på tilsvarende måde i forhold til beskæftigelsens  

 længde.
 Stk. 2. Ved beregning af feriens længde sidestilles med  

 beskæftigelse ferie efter denne lov og fravær på grund af  

 sygdom og tilskadekomst, hvorunder der ydes feriegodtgørelse, jf.  

 § 13.
 Stk. 3. I virksomheder med 5 dages arbejdsuge indgår et  

 forholdsmæssigt antal arbejdsfri dage i ferien.
§ 6 a.
Har en lønmodtager ikke optjent ret til 30 dages  

 ferie med feriegodtgørelse eller løn, har lønmodtageren  

 ret til at få antallet af feriedage suppleret op til 30 dage, uden at  

 der hertil er knyttet ret til feriegodtgørelse eller løn.
 Stk. 2. En lønmodtager kan dog højst kræve  

 12 dages ferie uden feriegodtgørelse eller løn efter  

 ferieperiodens udløb den 30. september.
§ 7. Elever med uddannelsesaftale efter lov om  

 erhvervsuddannelser har ret til betalt ferie i 30 dage i det første og  

 andet hele ferieår, efter at ansættelsesforholdet er  

 påbegyndt.
Arbejdsgiveren betaler løn under ferien i det omfang,  

 eleven ikke har optjent løn under ferie eller  

 feriegodtgørelse.
 Stk. 2. Er ansættelsesforholdet påbegyndt inden 1.  

 juli i et ferieår, har eleven en tilsvarende ret til betalt ferie i 30  

 dage i dette ferieår.
 Stk. 3. Er ansættelsesforholdet påbegyndt 1. juli  

 eller senere, har eleven i forbindelse med at virksomheden holder lukket  

 under ferie i tiden mellem 1. oktober og 1. maj, ret til højst 6 dages  

 betalt ferie i dette ferieår.
Kapitel 3 Ferieår og ferieperiode § 8. Ferien skal holdes i det efter optjeningsåret  

 følgende år, der går fra 2. maj til 1. maj  

 (ferieåret).
 Stk. 2. Ferie optjent efter reglerne i § 6 skal holdes  

 forud for ferie efter § 6 a.
 § 9. Af ferien skal mindst 18 dage gives i sammenhæng i  

 tiden mellem den 2. maj og den 30. september (ferieperioden). Er feriedagenes  

 antal under 18, skal hele ferien gives i sammenhæng i  

 ferieperioden.
Stk. 2. Resterende feriedage skal også gives i  

 sammenhæng, men kan lægges uden for ferieperioden.
Hvor hensynet  

 til virksomhedens drift gør det ønskeligt, kan denne del af  

 ferien dog gives i form af enkelte feriedage.
Stk. 3. For personer, der er beskæftiget i landbrug,  

 skal mindst 12 feriedage gives i sammenhæng i ferieperioden.
Af de  

 øvrige feriedage skal mindst 3 gives samlet eller delt i tiden fra 2.  

 maj-31. oktober.
Såfremt der i kollektiv overenskomst er en bestemmelse  

 herom eller aftale træffes mellem lønmodtageren og  

 arbejdsgiveren, kan de i 1. og 2. pkt. nævnte feriedage, i alt 15,  

 gives i sammenhæng i tiden fra 2. maj-31. oktober.
De øvrige  

 feriedage kan lægges uden for ferieperioden, men således at  

 mindst 9 feriedage gives i sammenhæng.
Stk. 4. Såfremt der i en kollektiv overenskomst er en  

 bestemmelse derom eller aftale træffes mellem lønmodtageren og  

 arbejdsgiveren, kan den ferie, der efter stk. 1 skal gives i  

 sammenhæng i ferieperioden, gives i sammenhæng uden for  

 ferieperioden.
Den kan under samme betingelser deles således, at mindst  

 12 dage gives i sammenhæng i eller uden for ferieperioden og de  

 resterende dage ligeledes gives i sammenhæng i eller uden for  

 ferieperioden.
 Stk. 5. Under aftjening af værnepligt og under tjeneste  

 i forsvaret på værnepligtslignende vilkår kan den  

 pågældende holde optjent ferie uden for ferieperioden, ligesom  

 ferien kan deles.
 § 10. Arbejdsgiveren fastsætter efter forhandling med  

 lønmodtageren, hvornår ferien skal holdes, idet arbejdsgiveren  

 under hensyntagen til virksomhedens tarv så vidt muligt skal  

 imødekomme lønmodtagerens ønske om feriens placering.  

 Arbejdsgiveren giver lønmodtageren meddelelse herom så tidligt  

 som muligt, dog senest 3 måneder før ferien begynder for den  

 ferie, der skal gives i sammenhæng i ferieperioden, jf. § 9,  

 stk. 1, og senest 1 måned før ferien begynder for  

 resterende feriedage, jf. § 9, stk. 2, medmindre særlige  

 omstændigheder hindrer dette.
 Stk. 2. Uden lønmodtagerens samtykke kan den ferie, der  

 efter § 9, stk. 1, skal gives i sammenhæng i ferieperioden,  

 dog ikke ligge i tiden mellem en af arbejdsgiveren meddelt opsigelse og  

 fratrædelsestidspunktet, medmindre adgang dertil følger af  

 bestemmelse i kollektiv overenskomst eller det efter lov eller overenskomst  

 gældende opsigelsesvarsel er længere end 3 måneder eller  

 opsigelsesvarslet er forlænget med antallet af feriedage.
§ 11. Vil bestemmelserne i § 9, stk. 1, som  

 følge af arbejdets sæsonbetonede karakter eller af andre grunde  

 medføre ulempe inden for fag eller faglige områder, kan  

 direktøren for arbejdstilsynet efter forhandling med fagets  

 arbejdsgiver- og lønmodtagerorganisationer tillade, at denne del af  

 ferien gives uden for ferieperioden.
Direktøren kan under samme  

 betingelse tillade, at den deles således, at mindst 12 dage gives i  

 sammenhæng i eller uden for ferieperioden og de resterende dage  

 ligeledes gives i sammenhæng i eller uden for ferieperioden.
 Stk. 2. Når omstændighederne taler derfor, kan  

 direktøren for arbejdstilsynet tillade det samme med hensyn til  

 enkelte virksomheder eller personer, for så vidt angår  

 virksomheder dog først efter forhandling med de organisationer, der er  

 nævnt i stk. 1.
Kapitel 4 Feriegodtgørelse og ferie med løn § 12. Arbejdsgiveren yder feriegodtgørelse med 12 1/2  

 pct. af lønnen.
 § 13. Arbejdsgiveren yder tillige feriegodtgørelse  

 under lønmodtagerens fravær af mere end 3 dages varighed  

 på grund af sygdom eller tilskadekomst i virksomheden, således at  

 feriegodtgørelsen beregnes på grundlag af lønmodtagerens  

 løn i de sidste 4 uger før fraværet.
Stk. 2. Ret til feriegodtgørelse under fravær  

 på grund af sygdom er betinget af, at lønmodtageren forud for  

 sygdommens indtræden har været beskæftiget hos  

 arbejdsgiveren i mindst 12 måneder.
Heri medregnes tidligere  

 beskæftigelse inden for de sidste 24 måneder, såfremt  

 fratræden ikke skyldes lønmodtagerens egne forhold.
 Stk. 3. Feriegodtgørelse efter stk. 1 ydes for  

 sammenlagt højst 4 måneder inden for et optjeningsår og  

 for højst 4 måneder på grund af samme sygdom eller  

 tilskadekomst.
 Stk. 4. Arbejdsgiveren kan kræve, at en  

 lønmodtager dokumenterer, at fraværet skyldes sygdom eller  

 tilskadekomst i virksomheden.
 § 14. Lønmodtagere, der er antaget månedsvis  

 eller for længere tid og således, at der ikke sker fradrag i  

 lønnen for søgnehelligdage, sygedage o.lign., får i  

 stedet for feriegodtgørelse løn under ferie, eventuelt tillagt  

 værdien af kost beregnet efter reglen i § 16, stk. 2.  

 Endvidere ydes et ferietillæg på 1 pct. af den løn, der er  

 indtjent i det foregående optjeningsår.
 Stk. 2. Sådanne lønmodtagere kan dog forud for et  

 optjeningsårs begyndelse kræve feriegodtgørelse af  

 lønnen i dette optjeningsår, dog kun med 12 pct.
 Stk. 3. Ved fratræden ydes feriegodtgørelse efter  

 § 12 for det løbende optjeningsår samt for den del af  

 tidligere optjeningsår, for hvilken lønmodtageren ved sin  

 fratræden endnu ikke har holdt ferie.
 § 15. Ved beregning af feriegodtgørelse og  

 ferietillæg ses der bort fra løn, der er udbetalt under ferien,  

 ydet feriegodtgørelse eller udbetalt ferietillæg.
§ 16. Ved beregning af feriegodtgørelse og  

 ferietillæg ses der bort fra sådanne tillæg til  

 lønnen eller sådanne lønningsandele, som ikke er  

 indkomstskattepligtige.
Arbejdsgiveren yder dog feriegodtgørelse og  

 ferietillæg af lønmodtagerens bidrag til de pensionsordninger  

 m.v., der er omfattet af afsnit I i lov om beskatningen af pensionsordninger  

 m.v. samt af lønmodtagerens bidrag til arbejdsmarkedsfonden i  

 medfør af lov om en arbejdsmarkedsfond.
Endvidere yder arbejdsgiveren  

 feriegodtgørelse og ferietillæg af lønmodtagerens  

 særlige pensionsopsparing i henhold til lov om Arbejdsmarkedets  

 Tillægspension kapitel 5 c.
 Stk. 2. Består lønnen helt eller delvis af kost  

 og logi, beregnes værdien heraf på grundlag af de af  

 ligningsrådet for optjeningsåret fastsatte satser, medmindre  

 værdien ved aftale mellem parterne er fastsat til højere  

 beløb.
 § 17. Holdes en virksomhed lukket under ferie, kan  

 lønmodtagere, der ikke er berettigede til ferie i alle de dage, i  

 hvilke virksomheden holdes lukket, ikke i anledning af lukningen kræve  

 særlig godtgørelse ud over den feriegodtgørelse, der  

 tilkommer dem efter foranstående bestemmelser.
§ 17 a. (Ophævet) § 17 b.
Holdes en virksomhed lukket på hverdage mellem  

 jul og nytår, skal arbejdsgiveren bestemme, at lønmodtageren  

 holder ferie disse dage i det omfang, lønmodtageren er berettiget til  

 mere end 18 feriedage efter reglerne i § 6. Træffer arbejdsgiveren  

 ikke sådan bestemmelse, skal arbejdsgiveren betale lønmodtageren  

 løn for de pågældende dage.
Lønnen beregnes  

 på grundlag af lønmodtagerens løn i de sidste 4 uger  

 før jul.
 § 18. Arbejdsministeren fastsætter regler for beregning  

 af feriegodtgørelse for lønmodtagere, som ikke oppebærer  

 løn direkte fra den virksomhed, for hvilken arbejdet udføres,  

 men aflønnes med betjeningsafgift eller på anden måde, der  

 afviger fra de almindelige lønningssystemer.
§ 19. Medmindre andet følger af loven, ydes  

 feriegodtgørelse gennem et system, FerieKonto, der sikrer, at  

 feriegodtgørelsen udbetales til lønmodtageren, når ferien  

 holdes.
Arbejdsministeren fastsætter nærmere regler herom.
Stk. 2. Af renteafkastet af FerieKonto i 1997 tilfalder 100  

 mio. kr. statskassen og resten Arbejdsmarkedets Feriefond.
Arbejdsministeren  

 kan fastsætte nærmere regler om overførsel af  

 renteafkastet.
§ 19 a.
Arbejdsministeren fastsætter regler, hvorefter  

 der ved forsinket betaling af feriegodtgørelse efter §§ 12 og 14,  

 stk. 2 og 3, skal betales renter heraf med 11/2 pct. for hver  

 påbegyndt måned fra forfaldsdagen.
§ 19 b.
Feriegodtgørelse for et optjeningsår  

 udbetales ved ferieårets begyndelse til en lønmodtager, uanset  

 om ferie holdes 1)	når beløbet er 500 kr. eller mindre, 2)	når lønmodtageren er fyldt 65 år, for personer,  

 der inden den 1. juli 1999 er fyldt 60 år, dog det fyldte 67.  

 år, 3)	når lønmodtageren er fyldt 60 år og  

 oppebærer pension efter lov om social pension, 4)	når lønmodtageren er fyldt 60 år og  

 oppebærer alders- eller invalidepension fra en godkendt  

 pensionsordning, der er oprettet efter aftale mellem en lønmodtager og  

 dennes arbejdsgiver eller hjemlet i henhold til kollektiv overenskomst,  

 regulativ m.v., eller 5)	når lønmodtageren oppebærer efterløn efter  

 kapitel 11 a i lov om arbejdsløshedsforsikring m.v.
§ 19 c.
Lønmodtagere, der flytter til udlandet for at  

 tage varig bopæl der, kan ved flytningen få udbetalt al optjent  

 feriegodtgørelse, uanset om ferie holdes.
 Stk. 2. Lønmodtagere, der ved ferieårets  

 begyndelse havde midlertidigt ophold i udlandet, kan fra dette tidspunkt, og  

 så længe de fortsat har ophold i udlandet, få udbetalt  

 optjent feriegodtgørelse svarende til 18 feriedage, uanset om ferie  

 holdes.
§ 19 d.
Arbejdsministeren fastsætter de nærmere  

 regler om udbetaling af feriegodtgørelse efter §§ 19 b og 19  

 c.
 § 20. Arbejdsministeren fastsætter regler, hvorefter  

 udbetaling af tidligere optjent feriegodtgørelse kan ske, uden at  

 ferie holdes, for så vidt angår personer, der på grund af  

 aftjening af værnepligt, tjeneste i forsvaret på  

 værnepligtslignende vilkår, sygdom, ophold i udlandet eller andre  

 særlige forhold helt eller delvis er afskåret fra at holde  

 ferie.
Kapitel 5 Almindelige bestemmelser § 21. Krav på feriegodtgørelse, løn under  

 ferie eller ferietillæg forældes, hvis det ikke rejses over for  

 arbejdsgiveren inden den 1. april i det ferieår, i hvilket ferien skal  

 holdes.
 Stk. 2. Efterkommer arbejdsgiveren ikke kravet, forældes  

 det, såfremt lønmodtageren ikke uden ugrundet ophold  

 søger kravet gennemført.
 § 22. Feriegodtgørelse, løn under ferie eller  

 ferietillæg, der er forældet efter § 21, og  

 feriegodtgørelse, der ikke er hævet af lønmodtageren  

 inden udløbet af det ferieår, inden for hvilket ferien skulle  

 have været holdt, tilfalder statskassen og Arbejdsmarkedets  

 Feriefond.
 Stk. 2. Arbejdsministeren fastsætter inden 1. maj 1997  

 og derefter hvert tredje år inden 1. maj, hvor stor en del af de i  

 stk. 1 nævnte beløb der tilfalder henholdsvis statskassen  

 og Arbejdsmarkedets Feriefond.
 Stk. 3. Direktøren for arbejdstilsynet kan for  

 områder, for hvilke der efter § 3 er godkendt regulativ eller  

 overenskomst, tillade, at den andel af den uhævede  

 feriegodtgørelse, jf. stk.1, der ikke tilfalder statskassen, anvendes  

 til andet ferieformål.
 Stk. 4. Direktøren kan endvidere under særlige  

 omstændigheder tillade, at beløb, der er omfattet af  

 stk. 1, udbetales til lønmodtageren efter ferieårets  

 udløb.
 Stk. 5. Arbejdsministeren fastsætter regler om  

 indbetaling af statskassens andel af de i stk. 1 nævnte  

 beløb og om udbetaling af statskassens andel af udbetalinger efter  

 stk. 4.
§ 22 a. (Ophævet) § 23. Enhver aftale, hvorved der gives afkald på den i  

 denne lov hjemlede ret til ferie, feriegodtgørelse, løn under  

 ferie eller ferietillæg, er ugyldig.
 Stk. 2. Aftaler om overdragelse af beviser for indtjent  

 feriegodtgørelse er ugyldige, ligesom sådanne beviser ikke kan  

 gøres til genstand for retsforfølgning.
 § 24. Påtager lønmodtageren sig under ferie  

 arbejde mod vederlag, kan direktøren for arbejdstilsynet kræve  

 lønmodtagerens feriegodtgørelse, løn under ferie og  

 ferietillæg for hele eller en del af ferien indbetalt til  

 Arbejdsmarkedets Feriefond.
 § 25. For søfarende udøver erhvervsministeren de  

 beføjelser, der ved denne lov er henlagt til arbejdsministeren eller  

 direktøren for arbejdstilsynet.
 Stk. 2. I øvrigt kan erhvervsministeren efter indhentet  

 udtalelse fra redernes og de søfarendes organisationer foretage  

 sådanne afvigelser fra lovens bestemmelser, som findes  

 nødvendige eller hensigtsmæssige som følge af de  

 særlige forhold, der gælder for søfarende.
§ 25 a.
Arbejdsministeren fastsætter regler om ret til  

 ferie uden feriegodtgørelse eller løn på grundlag af  

 aftjening af værnepligt.
Kapitel 6 Arbejdsmarkedets Feriefond § 26. Arbejdsmarkedets Feriefond er en selvejende  

 institution.
 Stk. 2. Fondens midler består af renter og andet afkast  

 af kapitalen, renteafkast fra FerieKonto, jf. § 19, forældet  

 feriegodtgørelse, beløb, som ikke har kunnet anvises, og andre  

 beløb, som i medfør af loven tilfalder fonden.
 Stk. 3. Fondens midler anvendes til ferieformål for  

 lønmodtagere, herunder særligt gennem støtte til  

 institutioner eller organisationer, der tilvejebringer feriemuligheder for  

 lønmodtagere.
Stk. 4. Arbejdsministeren udpeger fondens bestyrelse, herunder  

 dennes formand.
Bestyrelsen udpeges for 3 år ad gangen.
Stk. 5. Den kapital, som fonden råder over pr. 1. juli  

 1974, skal forblive urørt.
Arbejdsministeren kan dog under  

 særlige omstændigheder godkende, at der af denne kapital ydes  

 støtte i form af lån.
Stk. 6. Fondens regnskab skal revideres af mindst 2 revisorer,  

 hvoraf mindst een skal være statsautoriseret revisor.
Bestyrelsen  

 udnævner revisorerne for 3 år ad gangen, men kan til enhver tid  

 trække udnævnelsen tilbage.
 Stk. 7. Det reviderede årsregnskab indsendes, efter  

 godkendelse af bestyrelsen til arbejdsministeren.
 Stk. 8. Arbejdsministeren fastsætter vedtægter for  

 fonden, herunder bestemmelse om afholdelse af udgifter til fondens  

 administration.
Kapitel 7 Straffebestemmelser § 27. Med bøde straffes 1)	den arbejdsgiver, der trods påkrav uden rimelig grund undlader  

 at yde skyldig feriegodtgørelse, løn under ferie eller  

 ferietillæg, 2)	den arbejdsgiver, der indgår aftale om afkald på ret til  

 ferie, feriegodtgørelse, løn under ferie eller  

 ferietillæg, 3)	den, der indgår aftale om overdragelse af beviser for indtjent  

 feriegodtgørelse.
 Stk. 2. I forskrifter, der udstedes i henhold til loven, kan  

 der fastsættes straf af bøde for overtrædelse af  

 bestemmelser i forskrifterne.
 Stk. 3. For overtrædelse, der begås af et  

 aktieselskab, andelsselskab eller lignende, kan der pålægges  

 selskabet som sådant bødeansvar.
Kapitel 8 Rekurs § 28. De af direktøren for arbejdstilsynet trufne  

 afgørelser kan inden 4 uger indbringes for arbejdsministeren.
Kapitel 9 Ikrafttrædelses- og overgangsbestemmelser § 29. Loven træder i kraft den 1. januar 1971.
 Stk. 2. Lov om ferie med løn jf.  

 lovbekendtgørelse nr. 197 af 3. juni 1967, ophæves.
 § 30-32. (Overgangsbestemmelser, udeladt).
§ 33. Loven gælder ikke for Færøerne og  

 Grønland.
Ved kgl. anordning kan loven sættes i kraft for  

 Grønland med de afvigelser, som de særlige grønlandske  

 forhold tilsiger.
 Lov nr. 204 af 22. maj 1985, hvis § 1 har  

 ændret § 16, stk. 1, indeholder følgende  

 ikrafttrædelsesbestemmelse:
§ 2 Loven har virkning fra den 1. januar 1985.
 Lov nr. 271 af 2. maj 1990, hvis § 5 har ændret  

 § 25, stk. 2, indeholder følgende  

 ikrafttrædelsesbestemmelse:
§ 6 Loven træder i kraft den 1. juli 1990.
 Lov nr. 226 af 8. april 1992, hvis § 1 har  

 ændret § 7 og ophævet § 17 a, indeholder  

 følgende ikrafttrædelsesbestemmelser:
§ 2 Stk. 1. Loven træder i kraft den 2. maj 1992.
 Stk. 2. Lærlinge med lærlingekontrakt,  

 indgået inden den 1. januar 1991 efter den dagældende  

 lærlingelovs § 1 og personer, der har indgået aftale om  

 læreforhold efter den dagældende lærlingelovs § 30,  

 samt elever med uddannelsesaftale, indgået inden den 1. januar 1991  

 efter den dagældende lov om erhvervsfaglige grunduddannelser, har ret  

 til betalt ferie efter bestemmelserne i lovens § 7.
 Lov nr. 1038 af 23. december 1992, hvis § 1 har  

 ændret § 19 og § 26, indeholder følgende  

 ikrafttrædelsesbestemmelse:
§ 2 Loven træder i kraft den 1. januar 1993.
 Lov nr. 415 af 1. juni 1993, hvis § 21 har  

 ændret § 2, stk. 1, nr. 3, indeholder følgende  

 ikrafttrædelsesbestemmelse:
§ 23 Loven træder i kraft den 1. januar 1995.
 Lov nr. 1064 af 22. december 1993, hvis § 1 har  

 ændret § 16, stk. 1, 2. pkt., indeholder følgende  

 ikrafttrædelsesbestemmelse:
§ 2 Loven træder i kraft den 1. januar 1994.
 Lov nr. 1199 af 27. december 1996, hvis § 1 har  

 ændret § 19, stk. 2, § 21, stk. 3 og § 22,  

 indeholder følgende ikrafttrædelsesbestemmelse:
§ 2 Loven træder i kraft den 1. januar 1997. § 1, nr. 2 og 3, har  

 dog først virkning for feriegodtgørelse, løn under ferie  

 og ferietillæg, der forældes efter 1. maj 1997, eller som skulle  

 have været hævet inden udløbet af ferieåret  

 1996-97.
 Lov nr. 1081 af 29. december 1997, hvis § 1 har  

 ændret § 16, stk. 1, indeholder følgende  

 ikrafttrædelsesbestemmelse:
§ 7 Loven træder i kraft dagen efter bekendtgørelsen i  

 Lovtidende.
 Lov nr. 127 af 25. februar 1998, hvis § 3 har  

 ændret § 2, stk. 1, nr. 2, § 2, stk. 1, nr. 3, og  

 § 9, stk. 5, og indsat § 2, stk. 1, nr. 4, indeholder  

 følgende ikrafttrædelsesbestemmelse:
§ 5 Loven træder i kraft den 1. april 1998.
 Lov nr. 424 af 26. juni 1998, hvis § 6 har  

 ændret § 16, stk. 1, 2. pkt. indeholder følgende  

 ikrafttrædelsesbestemmelse:
§ 9 Stk. 1. Loven træder i kraft dagen efter  

 bekendtgørelsen i Lovtidende og har virkning fra og med  

 indkomståret 1999, jf. dog stk. 2-4.
 Stk. 2.
 Stk. 3.
 Stk. 4.
 Lov nr. 468 af 1. juli 1998, hvis § 7 har  

 ændret § 16, stk. 1, 3. pkt. indeholder følgende  

 ikrafttrædelsesbestemmelse:
§ 13 Stk. 1. Loven træder i kraft dagen efter  

 bekendtgørelsen i Lovtidende.
Dog træder §§ 2-7  

 først i kraft den 1. januar 1999.
 Stk. 2.
 Stk. 3.
 Stk. 4.
 Lov nr. 288 af 12. maj 1999, hvis § 3 har  

 ændret § 19 b, nr. 2, og nr. 5, indeholder følgende  

 ikrafttrædelsesbestemmelse:
 Stk. 1. Loven træder i kraft den 1. juli 1999, jf. dog  

 stk. 2-5.
 Stk. 2.
 Stk. 3.
 Stk. 4.
 Stk. 5.
1)   Lovforslaget  

 indeholder bestemmelser, der gennemfører dele af Rådsdirektiv  

 93/104/EF af 23. november 1993 om visse aspekter i forbindelse med  

 tilrettelæggelse af arbejdstiden (EF-tidende nr.
L 307/18).
