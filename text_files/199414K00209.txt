Nr BTL 209 Betænkning over Forslag til lov om ændring af lov om kuldioxidafgift af  

 visse energiprodukter og lov om fremskyndet tilbagebetaling af visse afgifter  

 (Ændring af reglerne for tilbagebetaling)   

 Nr L 209 1994-95, 1. samling Afgivet af Skatteudvalget Afgivet: 19950524 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
BASF Vitaminfabrik A/S, Bryggeriet Slotsmøllen Kolding A/S Bryggeriforeningen, Central Soya Aarhus A/S, Cheminova Agro A/S Copenhagen Pectin A/S, Damolin, Dansk Moler Industri A/S, Danisco, Dankalk A/S Danmarks Fiskeindustri- og Eksportforening, Dansk Delikatessefedt A/S, Dansk Erhvervsgartnerforening, Dansk Handel & Service, Dansk Industri, Dansk Salt A/S, Danske Elværkers Forening, Danske Mejeriers Fællesorganisation, Den Elektriske Staalrørsfabrik A/S, Det Danske Stålvalseværk A/S, Faxe Kalk, Hede Nielsen A/S, Henriksen, Peter A/S, Hercules, Herning Kommunale Værker, HO-RE-FA, Holmegaards Glasværk, Industrihærderiet, Joka Plastic-Emballage A/S, Junckers Industrier A/S, Kalk- og Teglværksforeningen, Kemira, Landbrugsraadet, Lego A/S, NKT, Nordisk Tekstil, Norfrig, Næstved Jernstøberi A/S Oliebranchens Fællesrepræsentation, Plastindustrien i Danmark, Roug, Erik A/S, Roulunds Fabrikker A/S, Skamol A/S, SunChemical, KVK, Køge, Textil- og Beklædningsindustrien, Aalborg Portland, Aarhus Oliefabrik A/S.
 En af de skriftlige henvendelser er optrykt som bilag til betænkningen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet indstiller hele lovpakken om de såkaldte grønne afgifter til  

 forkastelse.
 For det første er der tale om nye og højere skatter i et land, der i  

 forvejen har et for højt skattetryk.
 For det andet ødelægges konkurrenceevnen i en række vigtige danske  

 virksomheder og endog hele brancher til skade for produktion, eksport og  

 beskæftigelse.
For det tredje er pakken med sine varierende afgiftssatser, diverse  

 tilskudsordninger og indbyggede forhandlinger med staten om aftaler udtryk  

 for en rendyrket socialistisk planøkonomi.
Med pakkens vedtagelse skal den  

 enkelte virksomhed for fremtiden have sine produktionsprocesser og  

 investeringsplaner godkendt af staten med henblik på at få lavere afgifter.  

 Godkendelsen er endda kun midlertidig, hvilket efterlader virksomheder i stor  

 usikkerhed.
For det fjerde vil lovpakken med sit forsøg på at skelne mellem tunge  

 processer, lette processer, rumopvarmning, direkte og indirekte  

 procesomkostninger samt tilskud efter et statsligt skøn alt i alt virke  

 vilkårligt og tilfældigt for den enkelte virksomhed.
Alle de her skadelige  

 virkninger for samfundet skal ses i forhold til, at Danmarks miljømål kunne  

 nås ad frivillighedens vej uden afgifter.
 De mange ændringsforslag vil i visse tilfælde være udtryk for  

 imødekommenhed i forhold til nogle virksomheder, men samtidig er der  

 overhovedet ikke vist imødekommenhed over for andre virksomheder og brancher.
 Hertil kommer, at mange virksomheder formentlig slet ikke har nået at få  

 overblik over virkningerne, og deres ønsker har man således slet ikke kunnet  

 tage stilling til.
 På denne baggrund synes ændringsforslagene som helhed at være tilfældige  

 og vil medvirke til, at hele lovpakken forskelsbehandler virksomheder og  

 brancher.
 På denne baggrund vil Venstre og Det Konservative Folkeparti undlade at  

 stemme til ændringsforslagene.
Et tredje mindretal (Socialistisk Folkepartis medlem af udvalget)  

 indstiller lovforslaget til vedtagelse.
Mindretallet vil stemme  

 hverken for eller imod de stillede ændringsforslag.
Mindretallet indstiller lovforslagene vedrørende grønne afgifter for  

 erhverv til vedtagelse, fordi mindretallet opfatter forslagene som et  

 fremskridt i indsatsen for at nå en reduktion i forureningen med kuldioxid og  

 svovl.
Men SF beklager stærkt, at regeringen har valgt at reducere sit  

 oprindelige oplæg, så lovkomplekset ikke yder det planlagte bidrag til at nå  

 målsætningen om en 20 pct. reduktion af kuldioxid-udslippet i år 2005.
 SF deltog fra starten i politiske forhandlinger om afgiftspakken,  

 forhandlinger, som regeringen ensidigt afbrød, alene fordi Det Konservative  

 Folkeparti og Venstre ikke længere ønskede at forhandle.
 Dette brud indebærer, at mindretallet ikke kan tage noget samlet ansvar  

 for pakkens udformning, og at mindretallet er frit stillet til senere at  

 fremsætte såvel forslag til forbedringer af pakken med hensyn til  

 udformningen af de enkelte regler som forslag, der øger chancerne for at nå  

 miljømålsætningen.
Regeringens ændringsforslag afspejler et ønske om at tage hensyn til de  

 mange reaktioner, der er kommet fra virksomhederne.
På en række punkter er  

 ændringerne velbegrundede, på andre punkter mere tvivlsomme.
SF vil for at  

 understrege, at detailudformningen alene sker på regeringens ansvar, undlade  

 at stemme til ændringsforslagene.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme imod de stillede ændringsforslag.
 Mindretallet indstiller hele regeringens lovpakke om nye afgifter  

 camoufleret som »grønne« afgifter til forkastelse.
Indledningsvis skal Fremskridtspartiet stærkt beklage, at regeringen har  

 valgt at gennemføre den meget omfattende lovpakke om »grønne«  

 afgifter med et hastværk, som ikke har levnet tid til en saglig behandling af  

 lovforslagene i Folketinget.
Samtidig har de mange virksomheder,  

 organisationer og enkeltpersoner, som har henvendt sig om disse lovforslag,  

 med god grund beklaget sig over, at deres henvendelser ikke er blevet  

 behandlet med den seriøsitet, som de burde kunne forvente.
Fremskridtspartiet er modstander af hele regeringens såkaldte miljøpakke  

 med nye store skatter.
Hele den filosofi, regeringen har lagt til grund for  

 sin pakke af nye grønne skatter, er Fremskridtspartiet imod.
Der bliver som  

 så ofte tidligere tale om ensidige danske initiativer, hvorved danske  

 virksomheder nok en gang mister konkurrenceevne til skade for beskæftigelsen  

 og for samfundsøkonomien.
Det er selvfølgelig vigtigt, at danske virksomheder er tilbageholdende med  

 deres ressourceforbrug.
Imidlertid er det helt forfejlet at tvinge  

 virksomhederne til at gennemføre energiomlægninger, de måske ikke har råd  

 til, eller som har minimalt miljømæssigt sigte.
Der vil blive tale om  

 betydelige fejlinvesteringer, fordi virksomhederne føler sig presset til at  

 præstere en såkaldt miljørigtig adfærd.
Danske virksomheder handler på mange måder energibevidst.
De har så  

 rigeligt at gøre med at holde omkostningerne på et minimum, at de  

 selvfølgelig ikke sviner med energien.
Den benhårde konkurrence har for  

 længst fået frasorteret de virksomheder, som har en energifrådsende adfærd.  

 Energi er jo ikke gratis! Mange af de danske virksomheder lever i en  

 balanceøkonomi, hvor selv små ændringer i konkurrenceevnen vil betyde tab af  

 markedsandele, tab af omsætning, tab af arbejdspladser og afledt tab af  

 velfærd for hele samfundet.
Hvis så bare regeringens politik havde et miljømæssigt forsvarligt sigte,  

 men end ikke det er tilfældet.
Den internationaliserede handel gør, at  

 forbrugere af ethvert produkt frit kan vælge at skifte til en udenlandsk  

 leverandør.
Udenlandske virksomheder har ofte produktionsmetoder, der miljømæssigt  

 halter langt bag efter danske virksomheders.
Derved opnås en forværring af  

 det globale miljø. Der opnås eksport af arbejdspladser og nye bølger af  

 virksomhedslukninger.
Regeringens lovforslag om at give virksomhederne en del af provenuet  

 tilbage i form af tilskud er med til yderligere statslig styring og kontrol  

 af danske virksomheder.
Det er en helt fejlagtig udvikling, som  

 Fremskridtspartiet vender sig stærkt imod.
Regeringens løsning vil tvinge alt for mange virksomheder til at gøre sig  

 overvejelser om, hvorvidt de fortsat skal have hjemsted i Danmark.
Det vil  

 give et markant tab af investeringslyst hos de udenlandske investorer, som  

 overvejer at slå sig ned i Danmark.
Danmark vil således miste international  

 styrke som investeringsland.
Folketinget har fået præsenteret hundreder af små og store nødråb fra  

 danske virksomheder, som ikke ved, hvad de skal gøre, når afgifterne for  

 alvor vil tage fat.
Virksomhederne ved dog en ting med sikkerhed: De vil  

 miste markeder, de vil miste omsætning, og de vil blive tvunget ud i nye  

 runder af afskedigelser.
Alt dette blot fordi en række politikere og  

 embedsmænd har fået den forfejlede ide, at der skal indføres voldsomme  

 energiskatter i Danmark.
Når først skaden er sket, viser erfaringen, at det  

 ikke er nemt at rette op igen.
De ansvarlige politikere og embedsværket vil  

 tale om ændrede forudsætninger og internationale påvirkninger, om et  

 nødvendigt onde osv.
De vil således sandsynligvis ikke tage ansvaret for  

 deres forfejlede politik.
De vil søge at bortforklare selv dokumenterede  

 virksomhedslukninger med påstande om dårlig ledelse osv.
 Fremskridtspartiet kan kun håbe på, at regeringens levetid bliver kort,  

 således at Fremskridtspartiet sammen med andre erhvervsvenlige partier kan få  

 lovpakken ophævet hurtigt igen.
 Et femte mindretal (Enhedslistens medlem af udvalget) indstiller  

 lovforslaget til vedtagelse.
 Mindretallet vil stemme for de under nr. 3, 4, 6, 7, 10, 18 og 20 stillede  

 ændringsforslag og stemme imod de under nr. 1, 2, 5, 14-17, 22 og 23 stillede  

 ændringsforslag.
Ændringsforslag Til § 1Af skatteministeren , tiltrådt af et mindretal (S, RV  

 og CD):
 1) I det under nr. 1 foreslåede § 9, stk. 2,  

 indsættes efter 1. pkt. som nyt punktum:
»For de i nr. 15-31 i bilaget til denne lov nævnte anvendelser kan  

 afgiftspligtige varer anvendt til ventilation i forbindelse med de omtalte  

 anvendelser medregnes som en del af den anvendelse, der er omfattet af  

 bilaget.« 2) I den under nr. 1 foreslåede § 9 indsættes efter  

 stk. 2 som nyt stykke:
»Stk. 01. En forholdsmæssig del af afgiften kan henregnes  

 under stk. 2 i de tilfælde, hvor samme anlæg forsyner såvel anvendelser  

 omfattet af stk. 1 som anvendelser omfattet af stk. 2, når en sådan fordeling  

 kan opgøres.
Den andel, der kan henregnes under stk. 2, opgøres som forholdet  

 mellem på den ene side den mængde energi, der anvendes som nævnt i bilaget,  

 og på den anden side energien i den samlede mængde fremstillet varme.« Af skatteministeren, tiltrådt af et mindretal (S, RV, EL og  

 CD):
 3) I det under nr. 1 foreslåede § 9, stk. 4,  

 indsættes efter 2. pkt. som nyt punktum:
»Såfremt nyttiggørelsen har medført et øget forbrug af brændsel i de  

 anlæg, hvorfra varmen nyttiggøres, ydes der ikke tilbagebetaling.« 4) Det under nr. 1 foreslåede § 9, stk. 5, affattes  

 således:
»Stk. 5. For virksomheder, som inden den 6. april 1995 har  

 ansøgt om tilladelse til afgiftsgodtgørelse for varmeleverancer efter de  

 hidtil gældende regler i § 9, stk. 5, i lov om energiafgift af  

 mineralolieprodukter m.v., jf. lovbekendtgørelse nr. 543 af 22. juni 1994, i  

 § 8, stk. 4, i lov om afgift af stenkul, brunkul og koks m.v., jf.  

 lovbekendtgørelse nr. 544 af 22. juni 1994, eller i § 11, stk. 5, i lov om  

 afgift af elektricitet, jf. lovbekendtgørelse nr. 545 af 22. juni 1994, sker  

 der ingen nedsættelse af tilbagebetalingen efter stk. 4, når varmen i henhold  

 til tilladelsen afsættes af virksomheden fra et overskudsvarmeanlæg, som er  

 påbegyndt etableret inden den 6. april 1995.« Af skatteministeren, tiltrådt af et mindretal (S, RV og CD):
5) I det under nr. 1 foreslåede § 9, stk. 6, ændres  

 »stk. 1 og 2.« til: »stk. 1. For varme, der er anvendt som  

 nævnt i bilaget til denne lov, ydes der dog tilbagebetaling af hele  

 nedsættelsen efter stk. 4.« Af skatteministeren, tiltrådt af et mindretal (S, RV, EL og  

 CD):
 6) I den under nr. 3 foreslåede affattelse af § 10, stk.  

 4, udgår »ledningsført«.
 Til § 3 7) I stk. 2, 2. pkt., og stk. 8, 1. pkt.,  

 udgår »af elektricitet, gas, bygas og naturgas«.
 Til bilagetAf skatteministeren, tiltrådt af et mindretal (S,  

 RV og CD):
 8) I den foreslåede liste affattes nr. 3 således:
»3) Der anvendes direkte ved pasteurisering, sterilisering,  

 inddampning, homogenisering, koncentrering og tørring af mælk og  

 mælkebaserede produkter med henblik på fremstilling af mælkebaserede  

 produkter med et tørstofindhold på mindst 90 pct.
Elektricitet anvendt  

 direkte til opvarmning og tørring samt til drift af særlige anlæg, hvorved  

 der som led i forarbejdningsprocessen sker en koncentration i form af f.eks.  

 ultrafiltrering, er dog også omfattet.« 9) I den foreslåede liste affattes nr. 4 således:
»4) Der anvendes direkte ved fremstilling af foderstoffer,  

 fodertilsætning, herunder foderfosfat, og foderblandinger samt tørring og  

 inddampning af vinasse, mask, roepiller og lignende varer bestemt til  

 dyrefoder.
Dette gælder dog ikke forbrug til tørring af korn og frø.« Af skatteministeren, tiltrådt af et mindretal (S, RV, EL og  

 CD):
 10) I den foreslåede liste indsættes i nr. 5 efter  

 »fedtegrever«: »egnet til menneskeføde«.
 Af skatteministeren, tiltrådt af et mindretal (S, RV og CD):
 11) I den foreslåede liste affattes nr. 6 således:
»6) Der anvendes direkte ved fremstilling af grøntmel, grøntpiller og  

 andet kunsttørret grønt.« 12) I den foreslåede liste affattes nr. 7 således:
»7) Der anvendes direkte til fremstilling af pectinstoffer,  

 pectinater og pectater samt planteslimer og gelateringsmidler, også  

 modificerede, udvundet af vegetabilske stoffer henhørende under position  

 1302.20 til og med position 1302.39 i EU's kombinerede nomenklatur.« 13) I den foreslåede liste affattes nr. 8 således:
»8) Der anvendes direkte ved destillering af alkohol og i kombination  

 hermed fremstilling af gær, herunder efterfølgende tørring af gær.« 14) I den foreslåede liste affattes nr. 11 således:
»11) Der anvendes direkte ved fremstilling af a) slaggeuld, stenuld og lignende mineralsk uld, ekspanderet vermiculit,  

 ekspanderet ler, skumslagger og lignende ekspanderede mineralske stoffer,  

 blandinger og varer af varmeisolerende, lydisolerende eller lydabsorberende  

 mineralske stoffer henhørende under position 6806 i EU's kombinerede  

 nomenklatur, b) glasfibre, herunder glasuld, henhørende under position 7019 i EU's  

 kombinerede nomenklatur, c) spånplader, træfiberplader og krydsfiner m.v. henhørende under position  

 4410, 4411 og 4412 i EU's kombinerede nomenklatur og preskorkplader eller d) plader eller blokke af ekspanderet polystyren.
Elektricitet anvendt ved fremstilling af de under litra a, b, c og d  

 nævnte varer er dog også omfattet, i det omfang elektriciteten udelukkende  

 anvendes til opvarmning og varmholdelse af disse produkter samt  

 mellemprodukter hertil i fremstillingsprocessen eller anvendes til  

 ventilation af lokaler, hvori disse processer foregår.« 15) I den foreslåede liste affattes nr. 13 således:
»13) Der anvendes direkte til opvarmning, inddampning, tørring eller  

 brænding af kalk, kridt, kridtsten, marmor og andre calciumkarbonatprodukter,  

 gips, moler, bentonit og andre lerarter, ferrosulfat, kobbersulfat og  

 calciumoxid samt gødningsstoffer med et tørstofindhold på mindst 90 pct.,  

 heraf mindst 5 pct. fosfat efter tørring.
Elektricitet anvendt direkte til  

 fremstilling af calciumkarbonatprodukter dog alene i form af opvarmning og  

 tørring samt til drift af særlige anlæg, hvorved der som led i  

 forarbejdningsprocessen sker en koncentration af calciumkarbonatprodukterne,  

 er dog også omfattet.« 16) I den foreslåede liste affattes nr. 14 således:
»14) Der anvendes direkte ved fremstilling af vegetabilske olier,  

 sukkerstoffer og proteiner på baggrund af olieholdige frø, nødder og frugter.  

 Videreforarbejdning af vegetabilsk olie til teknisk eller kemisk brug er også  

 omfattet.« 17) I den foreslåede liste affattes nr. 15 således:
»15) Der anvendes direkte til fremstilling af K-sorbat.« Af skatteministeren, tiltrådt af et mindretal (S, RV, EL og  

 CD):
 18) I den foreslåede liste affattes nr. 16 således:
»16) Der anvendes direkte ved fremstilling af fiskeolie samt fiskemel  

 henhørende under position 2301.20 i EU's kombinerede nomenklatur på baggrund  

 af fisk og krebsdyr, bløddyr eller andre hvirvelløse vanddyr samt affald  

 heraf.
Dette gælder dog ikke forbrug af elektricitet til fremstilling af  

 fiskemel, efter at fiskeolien og limvand er blevet udskilt fra pressekagen,  

 og efter at fiskeolien er blevet separeret fra solubles i  

 produktionsprocessen.
Det gælder heller ikke forbrug af elektricitet til  

 videreforædling af fiskeolien, efter at denne er blevet separeret fra  

 solubles.« Af skatteministeren, tiltrådt af et mindretal (S, RV og CD):
19) I den foreslåede liste ændres i nr. 18 »90  

 pct.« til: »80 pct.« Af skatteministeren, tiltrådt af et mindretal (S, RV, EL og  

 CD):
 20) I den foreslåede liste ændres i nr. 21, 2. pkt.  

 »forbrug af elektricitet, der anvendes til efterbehandling af papir og  

 pap« til: »afgiftspligtige varer, der anvendes til efterbehandling  

 af papir eller pap, herunder efterfølgende fremstilling af papir og pap eller  

 andre papir- og papprodukter på basis af færdigfremstillet papir,».
 Af skatteministeren, tiltrådt af et mindretal (S, RV og CD):
 21) I den foreslåede liste affattes nr. 23 således:
»23) Der anvendes direkte ved fremstilling af hydrogen, argon,  

 inaktive gasser, nitrogen, di-nitrogenmonoxyd, ozon og oxygen, herunder  

 påfyldning af disse gasser i trykbeholdere, i det omfang gasserne anvendes i  

 virksomhedens produktion i stedet for indkøbte gasser eller gasserne  

 afsættes.« 22) I den foreslåede liste affattes nr. 30 således:
»30) Der anvendes direkte til smeltning af metaller og glas og  

 varmholdelse af smeltede metaller og glas samt til drift af  

 stålvalsemaskiner, til metalvarmebehandlingsanlæg og til ventilation af  

 lokaler, hvor smeltet metal og glas forarbejdes.
Alene opvarmning af glas til  

 over 300 grader samt varmholdelse af glas, der har været opvarmet herover i  

 fremstillingsprocessen, betragtes som smeltning af glas samt varmholdelse af  

 smeltet glas.« 23) I den foreslåede liste indsættes som nr. 32:
»32) Der anvendes direkte ved fremstilling af regenereret plastic i  

 form af pellets, pulver eller granulat på baggrund af plasticaffald  

 m.v.« Bemærkninger Til nr. 1-23Provenumæssige konsekvenser Ændringsforslagene skønnes at medføre et provenutab på netto godt 5 mio.  

 kr. i 1996 stigende til ca. 15 mio. kr. i 2000. I de fleste tilfælde er der  

 tale om præciseringer, der ikke medfører ændring af provenuoverslaget.
De  

 fleste tilføjelser til listen har været forholdsvis energilette processer,  

 der er taget med af konkurrencemæssige årsager.
 Provenuet kan ses i sammenhæng med, at nettoprovenuet af den foreslåede  

 afgift af nikkel-cadmium-batterier udgør ca. 15 mio. kr.
Ad nr. 1 Virksomhederne kan have forskellige ventilationsbehov.
 Det har imidlertid været vanskeligt at identificere omfanget af det  

 arbejdsmiljøbetingede ventilationsproblem i relation til den foreslåede  

 afgift af rumvarme, og hvilke virksomheder med stort ventilationsbehov der  

 især ville blive belastet af afgiftspakken.
 Det foreslås, at der for visse af de tunge processer sker en udvidelse,  

 således at elektricitet til ventilation i de lokaler, hvori der foregår tunge  

 processer, vil blive omfattet af proceslisten (f.eks. i forbindelse med  

 smeltning og varmholdelse af metaller).
 Såfremt der herefter fortsat skulle være virksomheder med stort  

 ventilationsbehov, der bliver hårdt ramt af afgiftspakken, vil regeringen  

 være indstillet på, at der findes rimelige løsninger for disse.
Ad nr. 2 Det foreslås, at virksomhederne kan få en forholdsmæssig del af afgiften  

 godtgjort som tung proces, når f.eks. samme oliefyr laver varme til såvel let  

 som tung proces.
Ad nr. 3 og 4 Formuleringen svarer til den samtidig foreslåede formulering vedrørende  

 energiafgifterne.
Der henvises til bemærkningerne hertil.
Ad nr. 5 Overskudsvarme anvendt til tung proces foreslås friholdt for  

 overskudsvarmeafgiften.
Baggrunden er dels, at brændslerne allerede er  

 afgiftsbelastede som tung proces, dels at der herved undgås dobbelt  

 beskatning ved cirkulation.
Ad nr. 6 og 7 Der er tale om en lovteknisk rettelse.
Ad nr. 8 Der er tilføjet »koncentrering« og foretaget mindre sproglige  

 rettelser.
Det foreslås, at der også kan gives procesrefusion til visse  

 ganske særlige elektricitetsanvendelser i forbindelse med fremstilling af  

 mælkebaserede produkter med et tørstofindhold på mindst 90 pct., idet disse  

 særlige anvendelser af elektricitet direkte kan erstattes af brændsler.
Det  

 skal understreges, at forskellige beskrevne processer godt kan foregå adskilt  

 fra den endelige fremstilling af de beskrevne færdigvarer, hvis de herved  

 fremstillede mellemprodukter udelukkende anvendes til fremstilling af den  

 beskrevne færdigvare.
Ad nr. 9 Det er blevet præciseret, at procesbeskrivelsen mere bredt omfatter  

 forskellige foderstoffer, herunder foderfosfat, vinasse, mask, roepiller og  

 lignende varer.
Ligeledes vil videreforarbejdning af kødmel m.v., jf. nr. 5,  

 grøntmel m.v., jf. nr. 6, oliekager m.v., jf. nr. 14, og fiskemel, jf. nr.  

 16, til foderstoffer være omfattet af procesbeskrivelsens nr. 4, i det omfang  

 de ikke længere er omfattet af disse beskrivelser.
Det er blevet præciseret,  

 at tørring af frø lige så lidt som tørring af korn er omfattet af  

 procesbeskrivelsen.
Ad nr. 10 Det er blevet præciseret, at fedtegrever til dyrefoder er med under  

 procesbeskrivelsen.
Beskrivelsen udelukker således fortsat sådanne varer til  

 menneskeføde.
Ad nr. 11 Det er præciseret, at procesbeskrivelsen omfatter de forskellige former  

 for kunsttørret grønt.
Ad nr. 12 Ved ændringsforslaget udvides procesbeskrivelsen til at omfatte andre  

 stoffer med tilsvarende egenskaber som pectin, herunder carrageenan og  

 kernemel af johannesbrød.
Ad nr. 13 Det præciseres, at fremstilling af gær i kombineret produktion med  

 destillering af alkohol er omfattet af procesbeskrivelsen.
Det er tilføjet,  

 at efterfølgende tørring af gær også er omfattet.
Ad nr. 14 Procesbeskrivelsen er blevet udvidet til at omfatte andre mineralske  

 isoleringsmaterialer samt direkte erstatningsvarer hertil i form af plader af  

 ekspanderet polystyren, spånplader og træfiberplader.
Det skal præciseres, at plader af calciumsilikat også er omfattet, i det  

 omfang der er tale om isoleringsplader.
Fremstilling af flere af de nævnte  

 isoleringsmaterialer er ikke i sig selv energiintensiv nok til at opfylde  

 kriterierne for at være med på listen, men da de er i direkte konkurrence med  

 de energiintensive, er de for at undgå konkurrencefordrejning foreslået  

 medtaget.
Af konkurrencemæssige grunde er den oprindelig foreslåede nr. 15 nu  

 integreret under nr. 11. Herved er mulighederne for at få procesrefusion for  

 elektricitet blevet indskrænket.
Ad nr. 15 Det er præciseret, at kalk omfatter andre kalkholdige mineraler m.v. såsom  

 kridt og marmor.
I forhold til tidligere er procesbeskrivelsen blevet udvidet  

 til også at omfatte flere andre mineraler såsom ler i almindelighed, hvor  

 forarbejdningen i form af tørring m.v. er stærkt energikrævende.
Ad nr. 16 Det skal præciseres, at det er en forudsætning for procesrefusionen, at  

 fremstillingen tager udgangspunkt i olieholdige frø, nødder og frugter eller  

 dele heraf.
Fremstilling af sukkerstoffer eller proteinstoffer i kombineret  

 produktion med oliefremstilling er også omfattet af procesbeskrivelsen.  

 Derimod er videreforarbejdning af olie til andet end teknisk og kemisk brug  

 udelukket af konkurrencehensyn.
Ad nr. 17 Det oprindelig foreslåede nr. 15 er foreslået integreret med nr. 11  

 ovenfor.
Fremstilling af K-sorbat er stærkt energikrævende og ikke i  

 konkurrence med andre varer.
Ad nr. 18 Ved henvisning til position 2301.20 i EU's kombinerede nomenklatur er det  

 blevet præciseret, at alene fiskemel til foderformål er omfattet.
Af  

 konkurrencegrunde i forhold til kødmel under nr. 5 er det blevet foreslået  

 præciseret, at elektricitetsforbruget alene omfatter de dele af  

 forarbejdningen, hvor olie og råstoffet til fiskemel stadig er sammen.  

 Elektricitet til forarbejdning af »varer« uden fiskeolie og til  

 forarbejdning af den separerede olie er herefter ikke omfattet af  

 procesbeskrivelsen.
 Det præciseres, at mel og olie af vanddyr i almindelighed omfattes og ikke  

 kun af fisk.
Ad nr. 19 Efter det oplyste indeholder kartoffelmel under 90 pct. tørstof, men  

 mindst 80 pct. tørstof.
Ad nr. 20 Det er præciseret, at efterfølgende fremstilling af papir og pap og andre  

 papir- og papprodukter på basis af færdigfremstillet papir ikke er omfattet  

 af proceslempelsen.
Alene efterbehandling i form af coatning og glitning  

 berettiger til proceslempelse.
Ad nr. 21 Ozon foreslås tilføjet.
Det tilføjes, at gasserne skal anvendes i  

 virksomhedens produktion eller afsættes, for at forhindre, at kombineret  

 produktion (f.eks. fotokopiering), hvor gasserne udvikles, men ikke  

 nyttiggøres i produktionen, bliver omfattet af procesbeskrivelsen.
Ad nr. 22 Procesbeskrivelsen udvides til også at omfatte glas, se nr. 10, hvorved  

 også elektricitet omfattes af muligheden for procesrefusion, i det omfang  

 elektriciteten anvendes til opvarmning af glas til over 300 grader samt  

 efterfølgende varmholdelse i forbindelse med fremstillingsprocessen.
Det  

 foreslås præciseret, at også ventilation af lokaler, hvor disse processer  

 foregår, omfattes.
Det er foreslået, at også metalvarmebehandlingsanlæg omfattes af  

 procesbeskrivelsen.
Drift af metalvarmebehandlingsanlæg (hærdningsanlæg)  

 bruger en del energi, men ikke nok til at opfylde 3 pct.-kravet.
Efter det  

 oplyste består der en potentiel konkurrencesituation mellem efterfølgende  

 hærdning og hærdning i forbindelse med udstøbning af plader.
Hvis der tages  

 udgangspunkt i en virksomhed, der har smeltet metallet og efterfølgende  

 holder det varmt under hærdningen, kan der gives lempelse efter det  

 oprindelig foreslåede, mens det ikke er muligt at give lempelse, hvis  

 hærdningen foregår uafhængigt af smeltningen.
Ved den foreslåede tilføjelse  

 fjernes denne mulige konkurrenceforvridning mellem danske virksomheder.
Ad nr. 23 Fremstilling af rå plast er meget energitung.
Denne produktion foregår  

 ikke i Danmark.
Fremstilling af regenereret plastic, hvortil bruges meget  

 energi, konkurrerer hermed, om end fremstilling af regenereret plastic ikke  

 er så energiintensiv, at det opfylder 3 pct.-kravet.
Det foreslås, at  

 regenerering af brugt plastic eller affaldsplastic omfattes af proceslisten.
Jacob Buksti (S) nfmd.
Pia Gjellerup (S) Martin Glerup (S) Lis Greibe  

 (S) Per Kaalund (S) Jes Lunde (SF) Elisabeth Arnold (RV) Frank Aaen (EL)  

 Sonja Albrink (CD) Peter Brixtofte (V) Svend Aage Jensby (V) Charlotte  

 Antonsen (V) Jens Løgstrup Madsen (V) Flemming Hansen (KF) fmd.
Gitte  

 Seeberg (KF) Brian Mikkelsen (KF) Kristian Thulesen Dahl (FP) Bilag En af de skriftlige henvendelser til udvalget Aalborg Portland Den 24. maj 1995 Til medlemmer og stedfortrædere i Folketingets Skatteudvalg Christiansborg 1240 København K Vedr.: Grønne afgifter for Aalborg Portland A/S I et notat om afgiftsstigninger for Aalborg Portland 1996-2000 fra  

 Skattepolitisk Afdeling den 19. maj 1995 og tilkommende meddelelse fra hr.  

 skatteminister Carsten Koch, jf. skrivelse 20.95-231-125 til Folketingets  

 Skatteudvalg, konkluderes følgende:
 1. At af de nuværende henved 30 mio. kr. grønne afgifter, virksomheden  

 allerede er belastet med, er de ca. 10 mio. kr. konkurrenceforvridende  

 afgifter.
 2. At det foreliggende forslag til nye grønne afgifter vil belaste  

 virksomheden med ekstra 7,5 mio. kr. i 1996, stigende til ca. 17 mio. kr.  

 ekstra i år 2000, når man ser bort fra et eventuelt investeringstilskud.
 3. At skatteministeren vil fremsætte et ændringsforslag til svovlafgift,  

 hvorefter jordoliekoks (petcoke) vil få samme særordning som almindelige kul.  

 Virksomheden vil herefter blive lettet med 5-6 mio. kr. i afgiftsstigninger  

 regnet fra 1999.
 Beregnes de nuværende konkurrenceforvridende afgifter samt de nye grønne  

 afgifter som en stigning i forhold til de samlede lønudgifter for Aalborg  

 Portland A/S, lønudgift 1995 ca. 250 mio. kr., får vi følgende:
 Konkurrenceforvridende skat:
1992 10/250 = 4 pct. ekskl. lønstigning 1996 10+7,5/250 = 7 pct. ekskl. lønstigning 2000 uden petcokelempelse 17+13* = 30/250 = 12 pct. ekskl. lønstigning 2000 med petcokelempelse 11,5+13* = 24,5/250 = 9,8 pct. ekskl. lønstigning * deponeringsafgiften stiger Konsekvenserne af forslaget bliver for Aalborg Portland A/S, at vi vil  

reducere lønomkostningerne med minimum ovennævnte beløb i de kommende  

 år for at fastholde den nuværende konkurrenceevne.
Dette svarer til en  

 reduktion i medarbejderstaben på ca. 120 medarbejdere over de næste 4-5 år  

 (ca. 30 mio. kr.).
 Ovennævnte skal desuden ses på baggrund af, at Aalborg Portland A/S'  

 nuværende indtjening efter skat kun er 37 mio. kr. i 1994 (forrentning af  

 egenkapitalen ca. 3 pct.), og at virksomheden over de sidste fem år har tabt  

 markedsandele til importører af cement, der i dag har ca. 20 pct. af det  

 danske marked.
 Der er endnu ikke taget stilling til lovforslagets konsekvenser for  

 fremtidige investeringer hos Aalborg Portland A/S.
Vi må derfor under hensyntagen til ovennævnte og den samfundsmæssige  

 betydning, Aalborg Portland A/S har, se bilag 1, på det kraftigste anmode  

 Folketingets Skatteudvalg og skatteministeren om, at der for Aalborg Portland  

 udarbejdes et særtillæg til loven gældende for dansk cementindustri, hvor  

 CO2-afgiften sættes til 0 kr. pr. ton cement, således at Aalborg Portland A/S  

 følger den øvrige europæiske cementindustri og EU's politik på dette område,  

 eller der indføres en cementafgift på importeret cement svarende til de  

 konkurrenceforvridende grønne afgifter.
Endvidere bør eksporten friholdes for  

 afgifter (model råstofafgiften). Resume vedrørende ændringsforslag, se  

 bilag 2.
Venlig hilsen Aalborg Portland Søren Vinther administrerende direktør Underbilag 1 Indførelse af grønne afgifter for cementindustrien i Danmark Vi mener, det er af afgørende betydning, at en indførelse af grønne  

 afgifter for en energiintensiv og international industri som cementindustrien  

 ses ud fra en europæisk synsvinkel.
Dette skal ses i lyset af følgende:
 - Aalborg Portland A/S er karakteriseret som en af de mest miljøvenlige  

 cementfabrikker i verden.
 - De seneste 10 år er der investeret ca. 850 mio. kr. i energibesparende  

 foranstaltninger og miljøfremmende udstyr, som bl.a. har medført, at  

 CO2-emissionen er reduceret med ca. 37 pct. pr. ton cement og SO2 med ikke  

 mindre end 82 pct.
 - Aalborg Portland A/S' samfundsmæssige betydning, herunder bl.a.  

 nyttiggørelse af spildvarme, anvendelse af flyveaske i cementproduktionen og  

 levering af kridtslam til Nordjyllandsværket i Aalborg for anvendelse til  

 afsvovling af røggasserne i kraftblokkens røgvaskeanlæg.
 Aalborg Portland A/S kan ud fra en dansk og EU's synsvinkel bruges som en  

 mønstervirksomhed, hvorfor grønne afgifter ikke bør pålægges Aalborg Portland  

 A/S, men ligesom den øvrige europæiske cementindustri være underlagt  

 frivillige aftaler.
 De samfundsmæssige konsekvenser, hvis Danmark ikke har en cementindustri:
 1. 250.000 tons flyvaaske skal årlig deponeres.
2. 64.000 tons papirslam fra genbrugspapirfabrikationen skal årlig  

 deponeres, hvilket vil betyde stop for St.
Maglemølle.
 3. 75.000 tons gips fra afsvovlingsanlæg skal årlig finde anden anvendelse  

 eller deponeres.
 4. 10.000 tons sandblæsningssand skal årlig deponeres.
 5. 1.000 tons jernoxidslam skal årlig afbrændes på anden måde.
 6. 20.000 husstandes varmeforbrug overgår fra Aalborg Portland A/S'  

 varmegenindvindingsanlæg til anden energikrævende varmeproduktion.
 7. Flere tusinde arbejdspladser mistes i lokalsamfundet, heraf Aalborg  

 Portland A/S ca. 900 medarbejdere.
 8. Betalingsbalancen forringes med ca. 1 mia. kr.
 9. Miljø- og energibesparende udstyr for ca. 850 mio. kr. går tabt.
 10. Forskning og udvikling af cement og beton stoppes.
 11. Dansk (FLS) udvikling i cementfabrikationsudstyr flyttes til udlandet.
12. Der skal importeres ca. 1,2 mio. tons cement årlig.
Betalingsbalancen  

 forringes, den globale SO2- og CO2-belastning øges.
Underbilag 2 Vedr.: Notat om afgiftsstigninger for Aalborg Portland 1996-2000 Vi kan knytte følgende kommentarer:
Det fremsatte lovforslag vedrørende ændringsforslag til svovlafgiften,  

 hvorefter jordoliekoks vil få samme særordning som almindelige kul, bør  

 udvides med et tillæg om, at - Aalborg Portland A/S' produktion og anvendelse af brændsler skal ses  

 under et, således at den særlige kullempelse modregnes i afgiften på andre  

 brændsler, og - importen belægges med tilsvarende afgift pr. ton cement, som de nye  

 grønne afgifter belaster Aalborg Portland, eksporten af cement friholdes for  

 afgift, og - CO2-afgiften sættes til 0 kr. pr. ton cement, hvis miljøsyn viser, at  

 Aalborg Portland A/S har gjort alt teknisk/økonomisk muligt, og - virksomheden fritages for den konkurrenceforvridende deponeringsafgift.
