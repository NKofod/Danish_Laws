Skrivelse om A-kassernes leverance af oplysninger til brug for beregning af kommunernes medfinansiering af arbejdsløshedsdagpenge og befordringsgodtgørelse Til De anerkendte a-kasser og deres statsautoriserede revisorer, Arbejdsløshedskassernes Samvirke og kommunernes databehandlere I medfør af § 82 a i lov om arbejdsløshedsforsikring m.v. og § 109, stk. 2 og 3, i lov om en aktiv beskæftigelsesindsats skal kommunerne fra 1. januar 2010 medfinansiere statens udgifter til arbejdsløshedsdagpenge og befordringsgodtgørelse.
 Kommunerne skal dog ikke bidrage til finansieringen af arbejdsløshedsdagpenge til personer, som får udbetalt arbejdsløshedsdagpenge efter forordning 1408/71, der erstattes af en ny forordning 883/04, der træder i kraft 1. maj 2010.
1. Bekendtgørelse og vejledning A-kassernes og kommunernes opgaver m.v. i relation til kommunernes medfinansiering af arbejdsløshedsdagpenge og befordringsgodtgørelse er fastsat i bekendtgørelse om kommunernes medfinansiering af arbejdsløshedsdagpenge og befordringsgodtgørelse til de forsikrede ledige, jf. bkg. nr. 1350 af 14. december 2009.
 Der er udarbejdet en vejledning til bekendtgørelsen, jf. vejledning nr. 125 af 14. december 2009. Af bekendtgørelsen og vejledningen fremgår blandt andet hvilke data, som skal indgå i beregningerne.
2. EØS-dagpenge 2.1 Den gældende forordning - forordning (EØF) 1408/71 Det er i bekendtgørelsens § 2, stk. 3, fastsat, at kommunerne ikke skal bidrage til finansieringen af arbejdsløshedsdagpenge til personer, der er omfattet af artikel 69 og artikel 71 i forordning (EØF) 1408/71. Det vil sige arbejdsløshedsdagpenge, der udbetales af en dansk a-kasse til en person, der bor i et andet EØS-land, eller arbejdsløshedsdagpenge, der udbetales til en person, der søger arbejde i et andet medlemsland med eksport af arbejdsløshedsdagpenge i op til 3 måneder med blanket E303.
Dagpenge til blanket E303 personer Arbejdsløshedsdagpenge til blanket E303 personer indgår derfor ikke i de oplysninger som a-kassen, jf. bekendtgørelsens § 13, skal sende til a-kassens EDI-postkasse til brug for opgørelsen af kommunernes medfinansiering.
Dagpenge til en person, der bor i et andet EØS-land Arbejdsløshedsdagpenge, der udbetales af en dansk a-kasse til en person, der bor i et andet EØS-land, indgår i udgangspunktet i de oplysninger som a-kassen sender til a-kassens EDI-postkasse, men frasorteres af de kommunale databehandlere1) på grundlag af CPR-registeret således, at kommunerne ikke medfinansierer denne type arbejdsløshedsdagpenge.
2.2 Ny forordning 883/04 Forordning 883/04 træder i kraft 1. maj 2010. Forordningen betyder, at den danske a-kasse som noget nyt skal udbetale arbejdsløshedsdagpenge direkte til en person, der søger arbejde i et andet EØS-land (personer med blanket U2 - tidligere blanket E303).
 Kommunerne skal ikke bidrage til finansieringen af arbejdsløshedsdagpenge til personer, som får udbetalt arbejdsløshedsdagpenge efter forordning 883/04. Dette vil blive indarbejdet i ovennævnte bekendtgørelse.
Arbejdsløshedsdagpenge til personer, der søger arbejde i et andet medlemsland Arbejdsløshedsdagpenge efter forordning 883/04, der udbetales til personer, der søger arbejde i et andet medlemsland (personer med blanket U2), skal derfor ikke indgå i de data som a-kassen, jf. bekendtgørelsens § 13, skal sende til a-kassens EDI-postkasse med henblik på beregning af kommunernes medfinansieringsbidrag.
Arbejdsløshedsdagpenge til en person, der bor i et andet EØS-land Arbejdsløshedsdagpenge, der udbetales af en dansk a-kasse til en person, der bor i et andet EØS-land, vil fortsat indgå i de oplysninger som a-kassen sender til a-kassens EDI-postkasse og skal som hidtil frasorteres af de kommunale databehandlere på grundlag af CPR-registeret således, at kommunerne ikke medfinansierer denne type arbejdsløshedsdagpenge.
2.3 Yderligere information Udbetaling af arbejdsløshedsdagpenge fra Danmark til et andet EØS-land vil ske ved brug af et særligt EØS-dagpengekort.
 Der vil til disse EØS arbejdsløshedsdagpenge endvidere skulle anvendes en ny posteringstype i SKB.
 A-kasserne vil senere få yderligere information om det nye EØS-dagpengekort og om anvendelse af en ny posteringstype.
3. A-kassernes leverance af oplysninger på individniveau Til brug for beregningen af kommunernes medfinansiering skal a-kasser og kommuner levere en række oplysninger på individniveau.
 Det konkrete tekniske indhold af - og format på - på de data, som a-kasserne skal aflevere til brug for beregning af kommunernes medfinansiering af arbejdsløshedsdagpenge og befordringsgodtgørelse fremgår af en snitfladebeskrivelse udarbejdet af KMD.
 Med cirkulæreskrivelse nr. 10011 af 18. december 2009 udsendte Arbejdsmarkedsstyrelsen den aktuelt gældende udgave af snitfladebeskrivelsen - KMD A-Refusion Snitfladebeskrivelse for  (18.12.2009) - til a-kasserne og de kommunale databehandlere.
 Der sker ikke som led i implementeringen af arbejdsløshedsdagpenge udbetalt efter forordning 883/04 ændringer i denne snitfladebeskrivelse.
 A-kasserne skal vedrørende arbejdsløshedsdagpenge således fortsat indberette oplysninger på individniveau for dagpenge, der udbetales på baggrund af AR 272 (Dagpengekort - Månedskort) og AR 235 (Erklæring til udbetaling af dagpenge under aktivering på 4 uger eller derover (Månedskort)) eller a-kassernes tilsvarende elektroniske blanketter.
3.1 Dagpenge udbetalt efter det særlige EØS-dagpengekort Det er dog vigtigt, at a-kassen sikrer, at udbetaling arbejdsløshedsdagpenge fra Danmark ved brug af det særlige EØS-dagpengekort ikke indgår i de oplysninger som a-kassen, jf. bekendtgørelsens § 13, sender til a-kassens EDI-postkasse til brug for opgørelsen af kommunernes medfinansiering.
4. Spørgsmål vedr. implementeringen er EØS-dagpenge Spørgsmål vedrørende implementeringen af udbetaling af arbejdsløshedsdagpenge efter forordning 883/04 bedes rettet til Arbejdsmarkedsstyrelsens 1. kontor eller Arbejdsdirektoratets 3. kontor.
