Nr LSF 49 Forslag til Lov om ændring af lov om Kongeriget Danmarks fiskeribank Fremsat af Fiskeriministeren den 23. oktober 1985 § 1 I lov nr. 54 af 17. februar 1978 om Kongeriget Danmarks fiskeribank, som ændret ved lov nr. 90 af 17. marts 1982, affattes § 1, stk. 1, således:
»Kongeriget Danmarks fiskeribank har til formål at støtte dansk fiskeri og opdræt af fisk, krebsdyr, bløddyr og alger samt forarbejdning og afsætning af produkter heraf.« § 2 Tidspunktet for lovens ikrafttræden bestemmes af fiskeriministeren.
Oprindeligt fremsat lovforslag Blad nr 88 § 1 I lov nr. 54 af 17. februar 1978 om Kongeriget Danmarks fiskeribank som ændret ved lov nr. 90 af 17. marts 1982 affattes § 1, stk. 1, således:
»Kongeriget Danmarks fiskeribank har til formål at støtte dansk fiskeri og opdræt af fisk, krebsdyr, bløddyr og alger samt forarbejdning og afsætning af produkter heraf.« § 2 Tidspunktet for lovens ikrafttræden bestemmes af fiskeriministeren.
BEMÆRKNINGER TIL LOVFORSLAGET I medfør af den gældende fiskeribanklov yder Kongeriget Danmarks fiskeribank lån til dansk fiskeri samt til forarbejdning og afsætning af fisk og fiskeprodukter, hvorimod der ikke er hjemmel for ydelse af lån til akvakultur, dvs. til opdræt af fisk, krebsdyr, bløddyr og alger.
Den danske akvakulturproduktion har i de senere år været jævnt stigende og er således foreløbig opgjort til ca. 24.000 tons i 1984, hvilket svarer til en produktionsværdi på ca. 400 mill. kr.
Der skønnes under visse forudsætninger at være mulighed for en fordobling af produktionen inden for den kommende 5-årsperiode.
Det vil i denne forbindelse være af afgørende betydning, at erhvervets finansieringsmuligheder forbedres væsentligt.
Dette kan tilgodeses bl.a. ved ydelse af fiskeribanklån til akvakulturformål, således som lovforslaget åbner mulighed for.
Med henblik på fastsættelse af de nærmere regler for ydelse af lån til akvakulturformål vil fiskeribankens bestyrelse i henhold til § 6, stk. 3, i lov nr. 54 af 17. februar 1978 om Kongeriget Danmarks fiskeribank udfærdige de nødvendige forslag til ændringer af bankens vedtægt og udlånsreglement herunder til regler om den for en sådan långivning nødvendige sikkerhed.
Disse regler skal godkendes af fiskeriministeren efter forhandling med finansministeren.
Grænsen for bankens udlånstilsagn på basis af obligationsudstedelse, der fastsættes på de årlige finanslove, søges i forslag til finanslov for 1986 forhøjet til 900 mill. kr.
Grænsen udgør 600 mill. kr. i finansåret 1985. En del af forhøjelsen forventes at kunne dække akvakulturerhvervets låneefterspørgsel i Kongeriget Danmarks fiskeribank.
 Lovforslaget medfører ikke administrative konsekvenser.
