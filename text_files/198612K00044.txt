Nr LSF 44 Forslag til Lov om ændring af lov om arbejdsskadeforsikring Fremsat af Taanquist (S) Hanne Andersen (S) Jytte Andersen (S) Mette Groes  

 (S) Qvist Jørgensen (S) Torben Lund (S) Joanna Rønn (S) Erik B.
Smith (S) den 14. oktober 1986 I lov nr. 79 af 8. marts 1978 om arbejdsskadeforsikring, som senest ændret ved lov nr. 228 af 23. maj 1984, foretages følgende ændringer:
 1. I § 1 indsættes efter stk. 2 som nye stykker:
»Stk. 3. Et levendefødt barn, der inden fødslen har pådraget sig en sygdom, jfr. § 9, nr. 3, som følge af moderens arbejde under graviditeten, er forsikret mod følger af sygdommen.
Stk. 4. Et barn, der pådrager sig en sygdom, jfr. § 9, nr. 3, som følge af forældrenes arbejde, er forsikret mod følgerne af sygdommen.« 2. I § 24 indsættes efter nr. 1 som nye numre:
»2) andet tab som følge af skader, 3) godtgørelse for svie og smerte,» Nr. 2-5 bliver herefter nr. 4-7.
 3. Efter § 26 indsættes som ny paragraf:
»§ 26 a.
Godtgørelse for svie og smerte udgør for tiden fra skadens indtræden, indtil skadelidtes helbredstilstand er blevet stationær, 100 kr. for hver dag, den skadelidte er sengeliggende, og 50 kr. for hver dag, den skadelidte er syg uden at være sengeliggende.
Der kan i særlige tilfælde ydes godtgørelse for svie og smerte, selv om skadelidte ikke er syg.
Overstiger godtgørelsen 15.000 kr., kan de beløb, der er nævnt i 1. pkt., fraviges.« 4. I § 27 affattes stk. 4 således:
»Stk. 4. Ved fuldstændigt tab af erhvervsevne svarer den årlige ydelse til skadelidtes årsløn, jfr. § 37, og ved nedsættelse af erhvervsevnen fastsættes ydelsen under hensyn til den faktiske mulighed for at udnytte resterhvervsevnen.« 5. I § 27 affattes stk. 5 således:
»Stk. 5. Den årlige ydelse udbetales med 1/12 månedlig forud og løber fra arbejdsskadens indtræden, medmindre sikringsstyrelsen skønner, at særlige omstændigheder taler for et andet tidspunkt.« 6. I § 28, stk. 3, ændres »13.000 kr.« til: »26.000  

 kr.« (3 steder).
 7. I § 30, stk. 1, ændres »17.000 kr.« til: »34.000  

 kr.«.
 8. I § 38 affattes stk. 4 således:
»Stk. 4. Ved fastsættelsen af såvel en løbende årlig ydelse som en kapitalerstatning beregnes ydelsen, som om arbejdsskaden var indtruffet på afgørelsens tidspunkt.« BEMÆRKNINGER TIL LOVFORSLAGET Almindelige bemærkninger Siden arbejdsskadeloven blev gennemført i 1978, har det vist sig, at loven på en række områder ikke længere fungerer tilfredsstillende.
Udviklingen i antallet af arbejdsbetingede lidelser har været eksplosiv, og den forringede beskæftigelsessituation har medvirket til, at skadelidte, der har en resterhvervsevne, ikke har mulighed for at udnytte denne.
Erfaringerne viser, at den, der udsættes for en arbejdsskade, i mange tilfælde oplever en psykisk og økonomisk nedtur på grund af usikkerheden om de fremtidige forhold, indtil sagen er afgjort, hvilket ofte kan vare flere år.
Disse forhold medfører, at selv personer, der er særdeles velmotiverede for at gå ind i en omskoling eller en revalidering, opgiver et sådant forløb på grund af økonomiske, personlige og/ eller psykiske problemer.
Ved lovforslaget ændres reglerne ved beregning af erstatning for erhvervsevnetab fundamentalt, idet den 25 pct.s »selvrisiko«,  

 der findes i den nugældende lov, skal falde bort, ligesom erstatning ved nedsættelse af erhvervsevne ikke længere skal udgøre en forholdsmæssig del af den fulde erstatning.
I det skøn, der foretages af erhvervsevnetabet, indgår allerede nu en vurdering af skadelidtes mulighed for at klare sig i sit erhverv, og skønnet over erhvervsevnetabet kan således være forskelligt for personer med den samme lidelse, men med forskellige erhverv.
Efter lovforslaget foretages der en helhedsvurdering af den skadelidtes situation, således at der ydes fuld erstatning for det faktiske lidte indtægtstab, også selv om der findes en teoretisk resterhvervsevne, som i praksis ikke kan udnyttes.
Erstatningen udbetales fra skadesdatoen.
Eventuelt udbetales der forskud på erstatningen.
Herved opnås, at omskoling eller revalidering kan iværksættes omgående.
Det undgås, at hjælp til underhold under omskolings-/ revalideringsperioden skal udmåles efter bistandslovens regler, der f.eks. kan medføre modregning for ægtefællens indkomst og under alle omstændigheder medfører nedgang i leveniveau.
 Erstatningen løber fra tidspunktet for arbejdsskadens indtræden.
Der indføres ved lovforslaget to nye ydelser i arbejdsskadeloven, nemlig erstatning for andet tab som følge af skader og godtgørelse for svie og smerte.
Begge bestemmelser er overført fra lov om erstatningsansvar og har samme indhold som i nævnte lov.
Bestemmelserne er generelle, men sigter først og fremmest mod ansatte i særlige institutioner, f.eks. institutioner for handicappede eller psykiatiske sygehuse, hvor de ansatte i særlig grad er udsat for vold fra klienternes side.
Ved at indføje disse bestemmelser i arbejdsskadeloven undgås en kriminalisering af forholdet, idet hovedreglen er, at der skal indgives politianmeldelse i de tilfælde, hvor erstatningen ellers skulle være ydet efter lov om erstatning fra staten til ofre for forbrydelser.
Politianmeldelse er uheldig af pædagogiske og behandlingsmæssige grunde.
Lovforslaget medfører endvidere, at et barn, der inden fødslen har pådraget sig en sygdom som følge af moderens arbejde under graviditeten, også er forsikret mod følger af sygdommen, og at børn, der pådrager sig en sygdom som følge af forældrenes arbejde (f.eks. ved indtagelse af skadelige stoffer gennem modermælken) også er forsikret mod følgerne af sygdommen.
Der er endvidere almindelig enighed om, at menerstatningen og erstatningen til efterladte ikke giver en rimelig kompensation for de ulemper, den skadelidte eller de efterladte påføres.
Udgifterne ved lov om arbejdsskadeforsikring påhviler i princippet arbejdsgiverne.
De merudgifter, der følger af nærværende lovforslag, skal ligeledes afholdes af disse og skal også opfattes som et økonomisk incitament for arbejdsgiverne til at forbedre arbejdsmiljøet og dermed forebygge forekomsten af arbejdsskader.
Bemærkninger til de enkelte bestemmelser Til nr. 1 Det er arbejdsgiverens pligt at sørge for, at arbejdsforholdene er sikkerheds- og sundhedsmæssigt fuldt forsvarlige.
Sundhedsmæssigt fuldt forsvarlige arbejdsforhold indebærer bl.a., at de ansatte ikke i deres arbejde udsættes for sådanne påvirkninger, at evnen til at forplante sig og føde sunde børn nedsættes eller ødelægges (reproduktionsskader).
Arbejdsbetingede reproduktionsskader er således en erhvervssygdom på linje med de øvrige erhvervssygdomme og som sådan omfattet af arbejdsmiljølovgivningens bestemmelser, herunder bestemmelserne om arbejdsgiverens pligter.
Arbejdsskadeforsikringsloven omfatter imidlertid ikke skader, der opstår på andre personer end selve arbejdstageren, og der er således ikke mulighed for at få udbetalt erstatning, selv om det med stor sikkerhed kan påvises, at skaden stammer fra moderens arbejdsmiljø.
Det er forslagsstillernes opfattelse, at fostre bør være omfattet af arbejdsskadeforsikringsloven.
Hvis et barn har pådraget sig en arbejdsskade, kan den enten være sket hos faderen eller moderen før befrugtningen (henholdsvis på sædcellen eller ægcellen) eller hos moderen i graviditeten.
Både ægceller og sædceller og fostre er en del af kroppen.
Disse dele af kroppen må ligestilles med andre dele af kroppen, f.eks. nyre, lever eller hjerne.
Disse vitale dele af kroppen kan ikke fjernes eller tages af, inden man går på arbejde.
Der er derfor heller ingen begrundelse for at forholde sig anderledes til ægceller, sædceller eller fostre end til andre organer.
Forslagsstillerne er opmærksom på, at bevisbyrden i sådanne sager kan være meget vanskelig, men det er en forudsætning for at få disse sager anerkendt som arbejdsbetingede skader, at det slås fast i loven, at de henhører under arbejdsskadeforsikringsloven.
Til nr. 2 og 3 Udtrykket »andet tab« omfatter udgifter, som skadelidte har i  

 tiden umiddelbart efter skaden, men hvis størrelse og sammenhæng med skaden måske vanskeligt kan dokumenteres.
Udtrykket er endvidere anvendt for at udelukke en for restriktiv praksis med hensyn til erstatning for helbredelsesudgifter.
Reglerne for svie og smerte er overført fra lov om erstatningsansvar og har samme indhold som i nævnte lov.
Til nr. 4 Med lovforslaget ophæves reglen om, at den løbende ydelse ved fuldstændigt tab af erhvervsevne højst kan udgøre 3/4 af skadelidtes årsløn.
Samtidig ophæves reglen om fastsættelse af erstatning i forhold til det procentvise tab af erhvervsevne, idet der i højere grad skal tages hensyn til de faktiske muligheder for at udnytte en eventuel resterhvervsevne.
Der ydes herefter i princippet fuld erstatning for indtægtstab fra første dag i forbindelse med en arbejdsskade.
Til nr. 5 For at sikre den skadelidte overblik over sin økonomiske situation og motivere vedkommende til at indgå i et omskolings- eller revalideringsforlig udbetales erstatningen (eventuelt forskud herpå) allerede fra tidspunktet for arbejdsskadens indtræden.
Til nr. 6 Erstatning for varigt men fordobles.
Til nr. 7 Overgangsbeløb til efterladt ægtefælle fordobles.
Til nr. 8 Reglerne for fastsættelse af løbende årlig ydelse og af kapitalerstatning gøres ensartet, således at modtagere af sidstnævnte ikke som nu stilles ringere end modtagere af en løbende ydelse.
