Afgørelse af klage  Et ufarligt parti fødevarer skulle ikke destrueres, men kunne returneres til afsendelseslandet Resumé Fødevareregion Nord påbød en virksomhed straks at destruere et parti kogte, frosne krebsehaler fra Kina, som virksomheden ønskede at importere, da partiet indeholdt Salmonella og dermed var en farlig fødevare.
 Ud fra en konkret vurdering fandt Sekretariatet for Fødevare- og Veterinærklager, at krebsehalerne ikke udgjorde en aktuel fare for menneskers eller dyrs sundhed, og sekretariatet traf derfor afgørelse om, at virksomheden skulle have mulighed for at returnere krebsehalerne til Kina.
Afgørelse om destruktion af et parti krebsehaler ændres I har i brev af 7. december 2009 klaget over påbud af 27. november 2009 fra Fødevareregion Nord om destruktion af et parti krebsehaler fra Kina.
 Sekretariatet for Fødevare- og Veterinærklager har behandlet klagen og ændrer påbuddet.
 Det betyder, at I på nærmere fastsatte betingelser kan returnere partiet til Kina i overensstemmelse med veterinærkontrolbekendtgørelsens1) § 19.
Sammendrag Det omhandlede parti krebsehaler indeholder Salmonella, herunder en Salmonella-type, som er resistent over for mere end to typer antibiotika.
 Partiet kan derfor ikke indføres til Danmark.
Vi finder imidlertid ikke grundlag for at betragte partiet som en fare for menneskers eller dyrs sundhed i relation til spørgsmålet om returnering eller destruktion.
Derfor finder vi det ikke påkrævet, at partiet skal destrueres.
 Vi ændrer derfor fødevareregionens afgørelse om destruktion til en afgørelse om, at partiet skal returneres til afsenderlandet på nærmere betingelser fastsat af fødevareregionen.
Oplysninger i sagen Den 11. november 2009 udtog Grænsekontrollen i Århus fem prøver af et parti kogte, frosne krebsehaler, I ønskede at importere fra Kina.
 Den 16. november 2009 beslaglagde Fødevareregion Nord partiet.
 Den 27. november 2009 forelå analyseresultat fra Danak, som påviste, at to af prøverne indeholdt Salmonella i mængder, som overskred den tilladte grænseværdi.
I afgørelse af 1. december 2009 påbød fødevareregionen jer straks at destruere varepartiet.
Fødevareregionen begrundede påbuddet med, at en fødevare med forekomst af Salmonella vurderes at udgøre en sundhedsrisiko.
Fødevaren dermed betragtes som farlig og må ikke markedsføres.
 I brev af 7. december 2009 klagede I over fødevareregionens påbud.
I oplyste, at de kinesiske myndigheder havde foretaget en række analyser, som ikke havde påvist Salmonella.
Jeres leverandør havde derfor bedt om, at containeren med krebsehaler blev returneret til Kina, og leverandøren havde garanteret, at alle krebsehaler derefter ville blive varmebehandlet på en måde, så Salmonella-bakterien blev fjernet.
Jeres leverandør havde endvidere oplyst, at de kinesiske myndigheder, ved reimport til Kina af krebsehalerne, ville stille meget strenge krav vedrørende partiets slutbrug.
Krebsehalerne ville således ikke blive bragt i omsætning uden garanti for, at en varmebehandling havde fjernet Salmonella-bakterierne.
 I henviste også til, at fødevareregionens påbud ville medføre en udgift for jer i størrelsesordenen 950.000 kr. plus udgifter til destruktion.
 I anmodede derfor om tilladelse til at reeksportere krebsehalerne til Kina og anmodede fødevareregionen om at kontakte de kinesiske myndigheder om sagen for at sikre, at partiet blev undergivet den nødvendige kontrol i den forbindelse.
 I anmodede om, at jeres klage blev tillagt opsættende virkning.
 I afgørelse af 11. december 2009 tillagde fødevareregionen jeres klage opsættende virkning.
 Den 11. december 2009 oversendte fødevareregionen jeres klage med sagens akter til Sekretariatet for Fødevare- og Veterinærklager for behandling.
 I oversendelsesbrevet forklarede fødevareregionen, at det var to forskellige Salmonella-typer, der var blevet konstateret i partiet, hvoraf den ene var resistent over for mindst to typer antibiotika.
 Fødevarer indeholdende resistente bakterier blev betragtet som farlige, og reglerne gav ikke anden mulighed end destruktion, når det gjaldt farlige fødevarer.
 Fødevareregionen anbefalede, at påbuddet blev fastholdt.
Sekretariatet for Fødevare- og Veterinærklagers begrundelse for afgørelsen Krebsehalerne opfylder ikke bestemmelserne og kan derfor ikke indføres Analyseresultatet fra Danak viste forekomst af Salmonella i to ud af fem prøver, herunder en type af Salmonella, som er resistent over for mindst to forskellige typer antibiotika.
 Den tilladte grænseværdi for Salmonella i kogte krebsdyr er ingen forekomst i 25 g (mikrobiologiforordningens2) bilag 1, kapitel 1.16).
 Dermed opfylder partiet af krebsehaler ikke gældende bestemmelser og kan ikke indføres i Danmark (veterinærkontrolbekendtgørelsens § 19, stk. 1).
 Fødevareregionen vurderede, at partiet, ud over ikke at overholde gældende bestemmelser, var sundhedsskadeligt og dermed farligt (fødevareforordningens3) artikel 14, stk. 1).
 Hvis et parti fødevarer kan udgøre en fare for menneskers eller dyrs sundhed, træffer fødevaremyndighederne afgørelse om destruktion af partiet inden for en fastsat frist (veterinærkontrolbekendtgørelsens § 20, stk. 1).
Krebsehalerne er ikke farlige og kan derfor returneres til Kina Ud fra en vurdering af sagens konkrete omstændigheder er det vores opfattelse, at det beslaglagte parti krebsehaler ikke kan betragtes som en aktuel fare for menneskers eller dyrs sundhed i relation til spørgsmålet om returnering eller destruktion.
 Vi lægger i den forbindelse vægt på, at partiet ikke udgør nogen aktuel risiko for smittespredning samt på muligheden for at fjerne Salmonella-forekomsten ved en efterfølgende behandling af krebsehalerne i afsenderlandet.
 Derfor mener vi, at I skal have mulighed for at returnere partiet til Kina på nærmere betingelser fastsat af fødevareregionen i overensstemmelse med veterinærkontrolbekendtgørelsens § 19.
 I skal derfor afvente besked fra Fødevareregion Nord om de nærmere betingelser for, at I kan returnere partiet til Kina.
*** I kan ikke klage over sekretariatets afgørelse til anden administrativ myndighed.
Venlig hilsen Morten Rathsack Fuldmægtig, cand.jur.
 Fødevareregion Nord modtager kopi af denne afgørelse.
