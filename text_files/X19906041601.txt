På baggrund af klager over, at to leverandører af babyudstyr havde  

 standset leveringen til to detaillister, med den begrundelse, at de ikke var  

 kommanditister i Babyringen K/S, besluttede Konkurrencerådet at gribe ind  

 over for samarbejdet mellem leverandører og specialforretninger i Babyringen  

 K/S.
Rådet fandt, at selskabets idegrundlag og vedtægter medførte de i  

 konkurrencelovens § 11 nævnte skadelige virkninger for effektiviteten i  

 produktion og omsætning.
 Indgreb over for kædesamarbejde i babyudstyrsbranchen:
Konkurrencerådet besluttede på sit møde den 7. november 1990 at gribe ind  

 over for samarbejdet mellem leverandører og specialforretninger i Babyringen  

 K/S.
Rådet fandt, at kommanditselskabets idegrundlag og vedtægter medførte de  

 i konkurrencelovens § 11 nævnte skadelige virkninger for effektiviteten i  

 produktion og omsætning.
Babyringen K/S er et kommanditselskab med ca. 70 specialforretninger inden  

 for babyudstyr som kommanditister og 11 danske producenter/importører som  

 indehavere af komplementarselskabet - BF ApS.
Babyringen K/S har anmeldt  

 vedtægter og idegrundlag i henhold til konkurrencelovens § 5.
Konkurrencerådet modtog i juni 1990 to klager over, at Odder  

 Barnevognsfabrik A/S og Baby Dan ApS havde standset leveringen til to  

 detaillister.
Begrundelsen for at standse leverancerne til klagerne var, at  

 de ikke var kommanditister i Babyringen K/S.
Begge leverandører var  

 anpartshavere i komplementarselskabet BF ApS.
 Babyringen K/S:
11 danske producenter og importører af barnevogne og babyudstyr dannede i  

 1988 Babybranchens Fællesråd.
Disse virksomheder udgør anpartshaverne i BF  

 ApS - komplementarselskabet.
Alle branchens specialforretninger med fuldt  

 sortiment er blevet tilbudt medlemskab.
To danske detailkæder er med i  

 Babyringen K/S - den ene er landsdækkende og har 21 deltagende forretninger.  

 De to kæder importerer fabrikater, de selv har eneforhandlingen af i Danmark,  

 foruden at de foretager gennemfakturering.
I forbindelse med anmeldelsen i henhold til konkurrencelovens § 5 bad  

 kommanditselskabet om et møde, hvor sekretariatet orienterede om, hvilke  

 muligheder og begrænsninger samarbejdet i Babyringen K/S var underlagt i  

 relation til konkurrenceloven og EF-reglerne.
Sekretariatet gjorde ved den  

 lejlighed opmærksom på, at længerevarende forhandlinger om Babyringens  

 idegrundlag og vedtægter ikke måtte forsinke leveringsstandsningssagerne.
Babyringen K/S' formål er jf. vedtægternes § 2, »at koordinere og  

 fremme medlemmernes omsætning og indkøbsmuligheder, herunder sikre  

 forbrugerne større servicemuligheder og øge deltagernes faglige viden«.  

 Babyringen K/S' idegrundlag er ikke formelt bindende, men det indeholder  

 muligheden for eksklusion, hvis et medlem krænker idegrundlaget.
De mest  

 problematiske afsnit i relation til konkurrenceloven i idegrundlaget er: 1.  

 At evt. rabat af kvantumsmæssig art kun bør ydes til offentlige institutioner  

 efter nærmere aftale. 2. At man tilstræber almene internationale  

 kalkulationsgrundlag anvendt i henhold til specificering. 3. At  

 tilhørsforhold til ikke lokale indkøbsforeninger var uforenelige med  

 Babyringen K/S' idegrundlag.
 Efterfølgende har Babyringen K/S forklaret begrebet »ikke lokal  

 indkøbsforening«: »Som definition på en »ikke lokal  

 indkøbsforening« kan anføres »en forening, der køber varer hjem fra  

 udlandet af fabrikater, der er helt identiske med dem, der i forvejen  

 forhandles her i landet«».
De to anpartshavere i komplementarselskabet, der var klaget over i  

 forbindelse med leveringsstandsningsagerne, Odder Barnevognsfabrik A/S og  

 Baby Dan ApS, valgte at levere, indtil rådet havde taget stilling til  

 Babyringen K/S« grundlag.
Dette medførte, at de to selskaber i hvert  

 fald midlertidigt måtte træde ud af Babyringen K/S under udsigt til en mulig  

 eksklusion.
Babyringen K/S' forretningsudvalg og den største af de to  

 detailkæder i samarbejdet opfordrede derpå kommanditisterne til at boykotte  

 de to selskaber.
De to selskaber blev også udelukket fra leverandørernes  

 årlige udstilling, ligesom detailhandlere uden for Babyringen K/S ikke havde  

 adgang til udstillingen.
Boykotten, der var i strid med konkurrenceloven,  

 blev efter opfordring fra Konkurrencerådet trukket tilbage.
 Klagerne og Probaby ApS:
De to klagere driver begge to specialforretninger for babyudstyr.
Klagerne  

 har handlet med Odder Barnevognsfabrik A/S siden 1985 og 1986 og med Baby Dan  

 ApS siden 1984 og 1986. Klagernes omsætning med de to selskaber udgjorde  

 henholdsvis 30 pct. og 10 pct. i 1989. Omsætningen med Babyringen K/S'  

 leverandører eksklusive Odder Barnevognsfabrik A/S og Baby Dan ApS udgjorde  

 35 pct. og 70 pct. i 1989.
Klagerne er anpartshavere i indkøbssamarbejdet Probaby ApS.
De øvrige  

 anpartshavere er ti danske specialforretninger.
Probaby ApS' formål er at  

 drive handelsvirksomhed efter bestyrelsens skøn.
Selskabet importerer typisk  

 udenlandsk producerede varer fx autostole, møbler, klapvogne og diverse  

 småting efter medlemmernes behov.
 Probaby ApS har en samarbejdsaftale omfattende indkøb med Ardek e.G.  

 (Arbeitsgemeinschaft der Kinderausstatter eids Genossenschaft), der er en  

 tysk indkøbsforening, hvis medlemmer består af ca. 580 specialforretninger.
 Markedet for babyudstyr:
Markedet for babyudstyr er karakteriseret ved de ting, et barn fra fødslen  

 og op til tre år kan have brug for.
Aldersgrænsen er flydende, da den  

 afgørende faktor er barnets udvikling.
I den konkrete sag er markedet  

 afgrænset ved følgende fem produktgrupper, der har det tilfælles, at en stor  

 del af omsætningen sker gennem specialforretninger: Barnevogne inkl.  

 kombivogne; klapvogne; barnesenge; kravlegårde og høje barnestole; øvrige  

 produkter fx barneseler, pusleborde og sikkerhedsudstyr, men ikke legetøj og  

 børnetøj.
Ifølge branchen findes der ca. 100-200 specialforretninger i  

 Danmark.
Konkurrencerådet har rettet henvendelse til leverandørsiden i Babyringen  

 K/S og den største indkøbsforening på kommanditistsiden samt de største  

 udenforstående foretagender for at afdække leverandørernes relative betydning  

 for specialforretningerne i branchen.
Den samlede omsætning er ca. 150 mio.  

 kr, og heraf tegner leverandørerne og den største indkøbsforening i  

 Babyringen K/S sig for ca. 55 pct.
En del forretninger har en vis egenimport,  

 der ikke indgår i førnævnte tal.
 Konkurrencerådets afgørelse:
Rådet fandt, at Babyringen K/S' optagelsesbetingelser måtte konkretiseres,  

 hvis de skal kunne danne grundlag for at nægte erhvervsdrivende optagelse.  

 Bestemmelserne i idegrundlaget om, at eventuel rabat kun bør ydes til  

 offentlige institutioner efter nærmere aftale, og at der tilstræbes anvendt  

 almene internationale kalkulationsgrundlag er upræcise i deres form.
Hvis  

 bestemmelserne anvendes til at sikre et bestemt prisniveau, vil dette være i  

 strid med konkurrenceloven.
 Babyringen K/S' definition af en ikke lokal indkøbsforening, som en  

 forening, der køber varer hjem fra udlandet af fabrikater, der er helt  

 identiske med dem, der i forvejen forhandles her i landet, ansås for at  

 medføre forvridninger i produktion og omsætning, jf. konkurrencelovens § 11.  

 Bestemmelsen syntes også at stride mod EØF-traktatens artikel 85, stk. 1.
Rådet fandt samlet, at Babyringen K/S' regler er vage og synes  

 administreret på diskriminerende vis, således at de på denne baggrund ikke  

 kan anvendes til at nægte klagerne leverancer.
Rådet besluttede derfor, at  

 der skulle optages forhandlinger med Babyringen K/S i henhold til  

 konkurrencelovens § 11 for at bringe samarbejdets idegrundlag og vedtægter i  

 overensstemmelse med konkurrencelovens bestemmelser og for at orientere om de  

 EF-retlige aspekter.
Konkurrencerådets sekretariat har forhandlet med  

 Babyringen K/S i november 1990, og kommanditselskabet har tilkendegivet, at  

 det er selskabets hensigt og ønske at udforme såvel vedtægter som idegrundlag  

 i overensstemmelse med konkurrenceloven og de EF-retlige regler.  

 Leverandørerne i Babyringen K/S har genoptaget leverancerne til klagerne,  

 medens forhandlingerne står på.
 Babyringen K/S har afholdt generalforsamling den 18. april 1991, hvor man  

 vedtog at opløse kommanditselskabet.
