Fremsat den 6. oktober 2010 af beskæftigelsesministeren (Inger Støjberg) Forslag til Lov om ændring af lov om arbejdsløshedsforsikring m.v., lov om fleksydelse og lov om seniorjob (Afskaffelse af feriedagpenge til dimittender m.fl., afvikling af statsligt tilskud til ATP-bidrag af efterløn og fleksydelse, mv.) § 1 I lov om arbejdsløshedsforsikring m.v., jf. lovbekendtgørelse nr. 574 af 27. maj 2010, som bl.a. ændret ved lov nr. 118 af 17. februar 2009 og senest ved lov nr. 912 af 13. juli 2010, foretages følgende ændringer:
 1. Efter § 51 indsættes i kapitel 9:
»§ 51 a.
Beskæftigelsesministeren fastsætter efter forhandling med Beskæftigelsesrådet nærmere regler om anvendelsen af bestemmelserne i §§ 49-51, herunder om fremgangsmåden ved og betingelserne for beregning af hidtidig indtægt og dagpengesats for det enkelte medlem.
§ 52. Hvis et medlems arbejdstid ikke eller kun vanskeligt kan kontrolleres, herunder i forbindelse med indberetning til indkomstregisteret, jf. § 3 i lov om et indkomstregister, skal indtægten fra arbejdet omregnes til timer med den til enhver tid gældende omregningssats.
Beskæftigelsesministeren fastsætter efter forhandling med Beskæftigelsesrådet nærmere regler herom.« 2. § 52 a, stk. 2, affattes således:
»Et medlem, som ikke har gennemført en uddannelse, der berettiger til optagelse i en arbejdsløshedskasse, jf. § 41, stk. 1, nr. 3, litra b, og som har haft 26 ugers sammenlagt ledighed, modtager dagpenge, der svarer til 50 pct. af højeste dagpenge, jf. §§ 47 og 70, indtil medlemmet har haft 104 ugers sammenlagt ledighed.
Det gælder dog ikke et fuldtidsforsikret medlem, der som lønmodtager inden for 3 år har fået indberettet mindst 3.848 løntimer i henhold til lov om et indkomstregister eller i en tilsvarende periode har udøvet selvstændig virksomhed i væsentligt omfang, eller et deltidsforsikret medlem, der som lønmodtager inden for 3 år har fået indberettet mindst 2.565 løntimer i henhold til lov om et indkomstregister.
Ved opgørelsen efter 2. pkt. finder § 53, stk. 3-4, tilsvarende anvendelse.« 3. § 53, stk. 4, affattes således:
»Stk. 4. Kun indberettede løntimer mv., jf. stk. 2 og stk. 3, nr. 1 og 3, jf. dog § 52, og selvstændig erhvervsvirksomhed i medlemsperioder medregnes ved opgørelse af arbejdskravet i stk. 2 og 6. Beskæftigelse, hvortil der ydes offentligt tilskud til lønnen, og selvstændig erhvervsvirksomhed, hvortil der ydes offentligt tilskud til etablering og drift, og som efter regler fastsat af beskæftigelsesministeren indberettes til medlemmets arbejdsløshedskasse af jobcenteret, medregnes ikke.« 4. § 53, stk. 9, affattes således:
»Stk. 9. Beskæftigelsesministeren fastsætter efter forhandling med Beskæftigelsesrådet nærmere regler om opgørelse af beskæftigelseskravet efter denne bestemmelse.
Der kan herunder fastsættes regler om, at indberettede løntimer, der ligger delvis i en medlemsperiode, kan medregnes til opfyldelse af beskæftigelseskravet i forhold til medlemsperiodens længde inden for indberetningsperioden.
Der kan ligeledes fastsættes regler om, at løntimer, der ligger i den indberetningsperiode, i hvilken ledigheden indtræder, kan medregnes, hvis de har betydning for opfyldelsen af beskæftigelseskravet.
Der kan endvidere fastsættes regler om, at visse perioder, for hvilke der ikke indberettes løntimeoplysninger til indkomstregisteret, kan medregnes til opfyldelsen af beskæftigelseskravet.« 5. I § 63, stk. 5, indsættes som 2. pkt.:
»Der kan herunder fastsættes regler om, at visse perioder, for hvilke der ikke indberettes løntimeoplysninger til indkomstregisteret, kan medregnes til opfyldelsen af beskæftigelseskravet i stk. 4.« 6. § 63 a, stk. 3, affattes således:
»Stk. 3. Hvis medlemmet inden for 12 måneder efter at have fået en karantæne for at udeblive fra en samtale eller aktivitet, jf. stk. 2, eller efter at have fået en karantæne for selvforskyldt ledighed, jf. § 63, stk. 4, 1. pkt., uden fyldestgørende grund på ny udebliver fra en samtale eller aktivitet efter stk. 1, bortfalder retten til dagpenge.
Dagpengeretten er bortfaldet, indtil medlemmet 1) som fuldtidsforsikret lønmodtager i henhold til lov om et indkomstregister har fået indberettet 300 løntimer, jf. dog § 52, inden for en sammenhængende periode, der dækker 3 måneder ved månedsindberetninger, eller 276 løntimer, jf. dog § 52, inden for en sammenhængende periode, der dækker 12 uger ved uge- eller 14-dages-indberetninger, 2) som deltidsforsikret lønmodtager i henhold til lov om et indkomstregister har fået indberettet 150 løntimer, jf. dog § 52, inden for en sammenhængende periode, der dækker 3 måneder ved månedsindberetninger, eller 138 løntimer, jf. dog § 52, inden for en sammenhængende periode på 12 uger ved uge- eller 14-dages-indberetninger eller 3) i mindst 26 uger uafbrudt har drevet selvstændig erhvervsvirksomhed i væsentligt omfang.« 7. § 75 h, stk. 1, 2. pkt., affattes således:
»Udbetaling af efterløn og godtgørelse efter lov om godtgørelse ved deltagelse i erhvervsrettet voksen- og efteruddannelse giver dog ikke ret til feriedagpenge.« 8. I § 75 h, stk. 2, nr. 1, indsættes efter »løn,«: »eller«.
 9. § 75 h, stk. 2, nr. 2, ophæves.
 Nr. 3 bliver herefter nr. 2.
 10. I § 75 h, stk. 2, nr. 3, som bliver nr. 2, udgår »og 2«.
 11. § 75 h, stk. 3, ophæves.
 Stk. 4-7 bliver herefter stk. 3-6.
 12. I § 75 h, stk. 5, som bliver stk. 4, ændres »stk. 4« til: »stk. 3«.
 13. I § 75 h, stk. 7, som bliver stk. 6, ophæves 2. pkt.
 14. § 85 d, stk. 3 og 4, affattes således:
»Stk. 3. Efterlønsmodtageren betaler bidraget.
Bidraget for en uge eller en måned nedrundes til nærmeste hele kronebeløb.
Stk. 4. Arbejdsløshedskassen fratrækker bidraget ved udbetalingen af efterløn til medlemmet med henblik på indbetaling af bidraget til Arbejdsmarkedets Tillægspension efter hvert kvartals udløb.« 15. § 85 d, stk. 5, ophæves.
 Stk. 6-8 bliver herefter stk. 5-7.
 16. I § 85 d, stk. 6, der bliver stk. 5, ændres »efter stk. 3-5« til: »efter stk. 3 og 4«.
§ 2 I lov nr. 118 af 17. februar 2009 om ændring af lov om arbejdsløshedsforsikring m.v., foretages følgende ændring:
 1. § 1, nr. 3, 4, 8, 10, 16 og 17, og § 3 ophæves.
§ 3 I lov om fleksydelse, jf. lovbekendtgørelse nr. 871 af 6. juli 2007, som ændret ved § 23 i lov nr. 523 af 6. juni 2007, § 2 i lov nr. 108 af 26. februar 2008, § 5 i lov nr. 1336 af 19. december 2008 og § 6 i lov nr. 429 af 24. april 2010, foretages følgende ændringer:
 1. § 13 affattes således:
»§ 13. Fleksydelsesmodtageren betaler bidraget.
Bidraget for en måned nedrundes til nærmeste hele kronebeløb.
Stk. 2. Kommunen fratrækker månedligt bidraget i fleksydelsen til modtageren med henblik på indbetaling til Arbejdsmarkedets Tillægspension.« 2. I § 38 udgår »og ATP-bidrag«.
§ 4 I lov nr. 1543 af 20. december 2006 om seniorjob, som ændret ved § 4 i lov nr. 483 af 12. juni 2009, foretages følgende ændring:
 1. I § 3, stk. 1, udgår », stk. 6,«.
§ 5 Stk. 1. Loven træder i kraft den 1. januar 2011, jf. dog stk. 2-5.
 Stk. 2. § 1, nr. 11-13, træder i kraft den 1. maj 2011.
 Stk. 3. § 1, nr. 14-16, og § 3 træder i kraft den 1. januar 2012.
 Stk. 4. § 4 træder i kraft den 2. juli 2012.
 Stk. 5. Beskæftigelsesministeren fastsætter tidspunktet for ikrafttrædelsen af § 1, nr. 1-6, og § 6.
§ 6 Beskæftigelsesministeren fastsætter efter forhandling med Beskæftigelsesrådet regler om opgørelse og medregning af perioder med arbejde og indtægt, som ligger forud for den 1. januar 2008 ved afgørelse om et medlems rettigheder og forpligtelser efter lov om arbejdsløshedsforsikring m.v., som ændret ved § 1 i lov nr. 118 af 17. februar 2009 og ved § 1, nr. 1-6 og § 2 i nærværende lov.
Bemærkninger til lovforslaget 1. Indledning Regeringen (Venstre og Det Konservative Folkeparti) og Dansk Folkeparti indgik i maj måned 2010 aftale om genopretning af dansk økonomi.
Det indgår i aftalen, 1) at afskaffe feriedagpenge til dimittender, 2) at afskaffe optjening af ret til feriedagpenge ved udbetaling af statens voksenuddannelsesstøtte (SVU) eller VEU-godtgørelse, og 3) at afvikle det statslige tilskud til ATP-bidrag af efterløn og fleksydelse.
 Nærværende lovforslag udmønter disse dele af aftalen om genopretning af dansk økonomi.
 Herudover indeholder lovforslaget en række ændringer af arbejdsløshedsforsikringsloven og lov nr. 118 af 17. februar 2009 med henblik på at sikre anvendelsen af oplysninger i indkomstregistret ved administrationen af loven.
 Der henvises til lovforslagets § 1, nr. 1-6, § 2 og § 6 samt til pkt. 2.4. nedenfor.
Som følge af vedtagelsen af lov nr. 912 af 13. juli 2010 om harmonisering af optjenings- og genoptjeningskravet for ret til dagpenge, er der desuden behov for en ændring i lov om seniorjob.
Der henvises til lovforslagets § 3.
2. Lovforslagets indhold 2.1. Afskaffelse af optjening af ret til feriedagpenge ved udbetaling af statens voksenuddannelsesstøtte (SVU) eller godtgørelse ved deltagelse i erhvervsrettet voksen- og efteruddannelse (VEU-godtgørelse) 2.1.1. Gældende ret Ret til ferie med feriedagpenge optjenes på grundlag af perioder, hvor arbejdsløshedskassen har udbetalt ydelser  bortset fra efterløn - til pågældende, fx arbejdsløshedsdagpenge, uddannelsesydelse, feriedagpenge, orlovsydelse samt VEU-godtgørelse, jf. § 75 h, stk. 1, i lov om arbejdsløshedsforsikring m.v.
 Herudover optjenes der efter lovens § 75 h, stk. 2, ret til feriedagpenge på grundlag af perioder, hvor der til et medlem er udbetalt:
  Sygedagpenge eller dagpenge i henhold til lov om ret til orlov og dagpenge ved barsel, hvis pågældende ikke har optjent ret til ferie med feriegodtgørelse eller løn.
  Støtte i henhold til lov om statens voksenuddannelsesstøtte (SVU).
Lovens § 75 h, stk. 2, nr. 3, jf. stk. 7, giver hjemmel til at fastsætte regler om ret til optjening af feriedagpenge på grundlag af perioder med ydelser, der kan sidestilles med ovennævnte ydelser.
På den baggrund er der i § 8 i bekendtgørelse nr. 301 af 26. marts 2010 om feriedagpenge fastsat regler om, at udbetaling af følgende ydelser giver ret til feriedagpenge:
  Kursusgodtgørelse efter lov om maritime uddannelser, som udmøntet i bekendtgørelse nr. 1026 af 11. december 2003 om ophold på skolehjem på maritime uddannelsesinstitutioner og understøttelse til studerende og kursister.
  Dagpenge efter artikel 65 i forordning EØF nr. 883/04 (tidligere artikel 69 i forordning EØF nr. 1408/71).
 Personer, der modtager støtte efter lov om statens uddannelsesstøtte (SU), kan ikke optjene ret til feriedagpenge.
 Der kan udbetales feriedagpenge med op til 25 dage i et ferieår svarende til, at pågældende har modtaget ydelser i hele optjeningsåret, jf. lovens § 75 h, stk. 6. Feriedagpenge til dimittender udbetales med en fast sats på 82 pct. af maksimale dagpenge for fuldtidsforsikrede henholdsvis deltidsforsikrede eller med en eventuel beregnet individuel sats på baggrund af medlemmets hidtidige arbejdsindtægt.
 Udbetaling af feriedagpenge forudsætter, at personen på ferietidspunktet er i et arbejdsforhold som lønmodtager eller er berettiget til dagpenge.
 Egen optjent ferie efter ferieloven mv. skal være afholdt, inden der kan udbetales feriedagpenge.
2.1.2. Den foreslåede ordning Det foreslås, at reglerne harmoniseres således, at optjening af feriedagpenge på grundlag af perioder med SVU eller VEU-godtgørelse afskaffes.
Som konsekvens af, at det ikke længere vil være muligt at optjene ret til feriedagpenge på grundlag af SVU og VEU-godtgørelse, afskaffes optjening af ret til feriedagpenge på grundlag af kursusgodtgørelse efter lov om maritime uddannelser, idet denne ydelse sidestilles med SVU og VEU-godtgørelse.
Det vil ske ved en samtidig ændring af bekendtgørelsen om feriedagpenge.
 Der henvises til lovforslagets § 1, nr. 7-10 og 13.
2.2. Afskaffelse af feriedagpenge til dimittender 2.2.1. Gældende ret Personer under uddannelse har som udgangspunkt ikke mulighed for at optjene ret til feriedagpenge, fordi de ikke er meldt ind i en arbejdsløshedskasse inden uddannelsens afslutning.
I lovens § 75 h, stk. 3, er der imidlertid særlige regler om ret til feriedagpenge for nyuddannede, som er optaget på dimittendvilkår efter lovens § 41, stk. 1, nr. 3, litra b, jf. § 54. En person, der er optaget i en arbejdsløshedskasse med status som nyuddannet (dimittend), har i det ferieår, hvor optagelsen sker, ret til 5 dage med feriedagpenge, hvis optagelse sker i perioden 1. januar til 30. april, 10 dage med feriedagpenge, hvis optagelsen sker i perioden 1. august til 31. december og 15 dage med feriedagpenge, hvis optagelsen sker i perioden 1. maj til 31. juli.
Antallet af dage med feriedagpenge afhænger således af, hvornår personen er blevet optaget.
 I det efterfølgende ferieår har pågældende  uanset optagelsestidspunktet - ret til 15 dage med feriedagpenge.
 Feriedagpenge udbetales med en eventuel beregnet individuel sats eller med en fast sats på 82 pct. af maksimale dagpenge for fuldtidsforsikrede henholdsvis deltidsforsikrede, jf. § 12 i bekendtgørelse nr. 301 af 26. marts 2010 om feriedagpenge.
Der skal ske fradrag for den ferie, den pågældende har optjent efter reglerne i ferieloven mv.
Fradraget beregnes af arbejdsløshedskassen.
Der afrundes til nærmeste antal hele dage.
Hvis personen har haft mere end 805 løntimer i optjeningsåret, vil pågældende ikke have ret til feriedagpenge efter reglerne om feriedagpenge for nyuddannende (dimittender).
Et medlem, som er optaget i en arbejdsløshedskasse på grundlag af lønarbejde (optagelse på normale vilkår), kan efter afslutning af en uddannelse blive (ny)optaget som dimittend efter lovens § 41, stk. 1, nr. 3, litra b.
Under sit medlemskab på normale vilkår kan pågældende eventuelt have optjent ret til dage med feriedagpenge fx på grundlag af sygedagpenge eller barselsdagpenge, jf. lovens § 75 h, stk. 2, nr. 1.
2.2.2. Den foreslåede ordning Regeringen finder, at dimittender i forhold til retten til feriedagpenge skal ligestilles med andre, der er nye på arbejdsmarkedet, og som ikke har optjent ret til ferie hos en arbejdsgiver.
Det foreslås derfor, at retten til feriedagpenge for dimittender afskaffes.
 Ophævelsen af de særlige ferierettigheder for dimittender betyder, at der kun kan udbetales feriedagpenge, hvis der i en medlemsperiode er udbetalt ydelser, der berettiger til feriedagpenge, jf. hovedreglen ovenfor under pkt. 2.1. Det betyder, at såfremt en person har været medlem af en arbejdsløshedskasse under gennemførelsen af en uddannelse og fx har fået udbetalt sygedagpenge, der giver ret til optjening af feriedagpenge, vil pågældende have ret til disse optjente feriedagpenge under et »nyt« medlemskab som dimittend.
 Der henvises til lovforslagets § 1, nr. 11-13.
2.3. Afvikling af statsligt tilskud til ATP-bidrag af efterløn og fleksydelse 2.3.1. Gældende ret Muligheden for, at efterlønsmodtagere kan indbetale ATP-bidrag, blev indført ved lov nr. 1057 af 20. december 1995, som trådte i kraft den 1. januar 1997. Formålet var at sikre, at efterlønsmodtagere kunne indbetale ATP-bidrag frem til folkepensionsalderen og dermed opnå en højere pension fra Arbejdsmarkedets Tillægspension.
Efter den gældende bestemmelse i § 85 d i lov om arbejdsløshedsforsikring m.v. kan efterlønsmodtagere vælge at indbetale ATP-bidrag af efterlønnen.
ATP-bidraget svarer til det bidrag, der er fastsat i § 15, stk. 1, i lov om Arbejdsmarkedets Tillægspension, og udgør et beløb på 1,68 kr. (2010) for hver time, der udbetales efterløn for.
Det svarer til, at der månedligt indbetales ca. 270 kr. i gennemsnit for en person, der modtager fuld efterløn som fuldtidsforsikret.
Efterlønsmodtageren betaler selv halvdelen af bidraget, mens staten betaler den anden halvdel.
Muligheden for, at fleksydelsesmodtagere kan indbetale ATP-bidrag af fleksydelsen, blev indført ved fleksydelsesordningens begyndelse pr. 1. juli 2001. Formålet med fleksydelsesordningen er, at personer, der er visiteret til fleksjob, så vidt muligt skal have samme muligheder for frivilligt at trække sig tilbage fra arbejdsmarkedet som personer på det ordinære arbejdsmarked.
Der gælder derfor tilsvarende regler om frivillig indbetaling af ATP-bidrag for fleksydelsesmodtagere som for efterlønsmodtagere, jf. §§ 11-14 i lov om fleksydelse, herunder bidragets størrelse og statens finansiering af halvdelen af bidraget.
2.3.2. Den foreslåede ordning Det er en frivillig beslutning at vælge at benytte sig af efterløns- eller fleksydelsesordningen.
Den enkelte må i den forbindelse overveje de økonomiske konsekvenser af denne beslutning, herunder om der fortsat skal indbetales bidrag til Arbejdsmarkedets Tillægspension.
Da der er tale om et valg for den enkelte, er der ikke grundlag for, at staten skal medfinansiere den øgede pensionsopsparing.
Det foreslås derfor, at det statslige tilskud til ATP-bidrag af efterløn og fleksydelse bortfalder.
Efterløns- og fleksydelsesmodtagere, som frivilligt vælger at indbetale ATP-bidrag af ydelsen, vil herefter selv skulle betale hele ATP-bidraget.
Der foretages med forslaget ingen ændring af det beløb, der kan indbetales.
Det fastholdes således på 1,68 kr. (2010) for hver times efterløn eller fleksydelse, der udbetales.
 Der henvises til lovforslagets § 1, nr. 14-16 og § 3.
 2.4. Ændringer af lov nr. 118 af 17. februar 2009 om ændring af lov om arbejdsløshedsforsikring m.v.
 Som følge af nedennævnte lovændringer, er der er behov for ændringer af lov nr. 118 af 17. februar 2009. Det drejer sig om ændringer som følge af:
  Lov nr. 429 af 28. april 2010, hvor bl.a. bemyndigelsesbestemmelserne overalt i lov om arbejdsløshedsforsikring m.v. blev ændret fra direktøren for Arbejdsdirektoratet til beskæftigelsesministeren.
  Lov nr. 431 af 28. april 2010 om ændring af lov om en aktiv beskæftigelsesindsats og forskellige andre love, hvor bl.a. § 63 a i lov om arbejdsløshedsforsikring m.v. om sanktion ved udeblivelse blev ændret.
  Lov nr. 479 af 12. juni 2009 om ændring af lov om en aktiv beskæftigelsesindsats og forskellige andre love, hvor bl.a. lovens § 63, stk. 5, blev ophævet, og stk. 6, blev til stk. 5.
  Lov nr. 912 af 13. juli 2010 om ændring af lov om arbejdsløshedsforsikring m.v., hvor reglerne om optjening og genoptjening af beskæftigelseskrav blev harmoniseret.
 Det foreslås, at de berørte bestemmelser i lov nr. 118 af 17. februar 2009 ophæves, og med de fornødne ændringer indarbejdes i nærværende lovforslag.
 Der henvises til lovforslagets § 1, nr. 1, 3-6, § 2 og § 6.
 Det foreslås yderligere, at disse bestemmelser  bortset fra § 2 - træder i kraft efter beskæftigelsesministerens bestemmelse samtidig med lov nr. 118 af 17. februar 2009. Der henvises til lovforslagets § 5, stk. 5.
3. Økonomiske og administrative konsekvenser for det offentlige 3.1. Afskaffelse af optjening af ret til feriedagpenge ved udbetaling af statens voksenuddannelsesstøtte (SVU) eller VEU-godtgørelse Med lovforslaget afskaffes retten til optjening af feriedagpenge ved modtagelse af SVU og VEU-godtgørelse.
Forslaget skønnes fuldt indfaset i 2013 at medføre offentlige mindreudgifter på 8 mio. kr. årligt.
 Idet forslaget træder i kraft den 1. januar 2011, vil der først være en besparelse på feriedagpenge i 2012, da ferie med feriedagpenge optjent i 2011 først kan afholdes fra den 1. maj 2012.
 Forslaget om afskaffelse af retten til optjening af feriedagpenge ved modtagelse af SVU og VEU- godtgørelse har ikke nævneværdige økonomiske konsekvenser for kommunerne.
3.2. Afskaffelse af feriedagpenge til dimittender Med forslaget bortfalder muligheden for at få udbetalt feriedagpenge for dimittender.
Det forventes at indebære, at beskæftigede dimittender vil holde mindre ferie eller gøre det for egen regning.
Dimittender, der er ledige, forventes at undlade at holde ferie i det omfang, det er muligt at fortsætte med at modtage arbejdsløshedsdagpenge.
Besparelsen på feriedagpenge vil således i et vist omfang blive modsvaret af en merudgift til dagpenge til dimittender, der er ledige.
Forslaget vurderes samlet at øge den strukturelle beskæftigelse med 500 fuldtidspersoner.
 Samlet vurderes forslaget om en afskaffelse af dimittenders feriedagpengeret at medføre en årlig mindreudgift på 100 mio. kr., når det er fuldt indfaset i 2013.
 Forslaget vil betyde en mindreudgift til feriedagpenge for staten på 130 mio. kr. årligt fra 2013. Kommunerne medfinansierer ikke feriedagpenge og har derfor ikke mindreudgifter som følge af forslaget.
Mindreudgiften til feriedagpenge modsvares i et vist omfang af merudgifter til arbejdsløshedsdagpenge på 30 mio. kr. årligt fra 2013, hvor forslaget er fuldt indfaset.
De øgede udgifter til arbejdsløshedsdagpenge vil betyde statslige merudgifter på 16 mio. kr. og kommunale merudgifter på 14 mio. kr. fra 2013.
 Forslaget træder i kraft d. 1. maj 2011.
 De økonomiske konsekvenser for kommunerne skal forhandles med de kommunale parter.
3.3. Afvikling af statsligt tilskud til ATP-bidrag af efterløn og fleksydelse Det skønnes, at der i 2012-2014 vil være henholdsvis ca. 56.000, 54.500 og 55.000 efterlønsmodtagere, der betaler ATP-bidrag af efterlønnen.
Det skønnes endvidere, at der i 2012-2014 vil være henholdsvis ca. 4.300, 4.600 og 4.800 fleksydelsesmodtagere, der betaler ATP-bidrag af fleksydelsen.
 Det skønnes, at forslaget om afvikling af det statslige tilskud til ATP-bidrag af efterløn og fleksydelse i 2012-2014 vil indebære mindreudgifter for staten på henholdsvis (brutto) 97 mio. kr., 95 mio. kr. og 96 mio. kr.
4. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Lovforslaget har været sendt i høring hos Beskæftigelsesrådets Ydelsesudvalg, Arbejdsløshedskassen for Selvstændige Erhvervsdrivende (ASE), Kristelig Arbejdsgiverforening, Kristelig Fagbevægelse, Center for ligebehandling af handicappede, Det Centrale Handicapråd, Danske Handicaporganisationer og Arbejdsmarkedets Tillægspension.
Bemærkninger til lovforslagets enkelte bestemmelser Til § 1 Til nr. 1 (§ 51 a og § 52) I gældende lov har §§ 51 a og 52 været ophævet i en længere årrække.
Ved lov nr. 118 af 17. februar 2009 blev der som ny § 51 a indført en generel bemyndigelsesbestemmelse for direktøren for Arbejdsdirektoratet til at fastsætte nærmere administrative regler om fremgangsmåden og betingelserne for beregning af arbejdsfortjeneste og dagpengesats.
Der blev desuden som en ny § 52 indsat en generel bestemmelse om omregning af ukontrollabel arbejdstid ved administrationen af arbejdsløshedsforsikringsloven.
I den sammenhæng fik direktøren for Arbejdsdirektoratet hjemmel til efter forhandling med Beskæftigelsesrådet at fastsætte nærmere regler om ukontrollabel arbejdstid.
 Der henvises til § 1, nr. 3 og 4, i lov nr. 118 af 17. februar 2009. Bestemmelserne er endnu ikke trådt i kraft.
Ved lov nr. 429 af 28. april 2010, blev bemyndigelsesbestemmelserne i lov om arbejdsløshedsforsikring m.v. ændret fra direktøren for Arbejdsdirektoratet til beskæftigelsesministeren.
Det foreslås derfor, at § 51 a og § 52, som affattet ved § 1, nr. 3 og 4, i lov nr. 118 af 17. februar 2009, ændres i overensstemmelse hermed.
 I nærværende lovforslags § 2 ophæves bestemmelserne i lov nr. 118 af 17. februar 2009.
 Det foreslås videre, jf. lovforslagets § 5, stk. 5, at beskæftigelsesministeren fastsætter tidspunktet for ændringens ikrafttræden.
 Der henvises i øvrigt til pkt. 2.4. i de almindelige bemærkninger.
Til nr. 2 (§ 52 a, stk. 2) Ved § 2 i lov nr. 479 af 12. juni 2009 om ændring af lov om en aktiv beskæftigelsesindsats og forskellige andre love, blev bl.a. de såkaldte ungeregler i § 52 a i lov om arbejdsløshedsforsikring m.v. ændret.
Efter reglerne har fuldtidsforsikrede unge under 25 år, der ikke har gennemført en uddannelse, som berettiger til optagelse i en a-kasse, men som har haft beskæftigelse, som sammenlagt svarer til beskæftigelse i fagets fulde, sædvanlige arbejdstid i mindst 24 måneder inden for 36 måneder, ret til dagpenge med individuel sats.
Det samme gælder deltidsforsikrede unge uden uddannelse, som har haft beskæftigelse, der sammenlagt svarer til beskæftigelse i fagets fulde, sædvanlige arbejdstid i mindst 16 måneder inden for 36 måneder.
 Efter de første sammenlagt 6 måneders ledighed får de dog kun dagpenge på 50 pct. af højeste arbejdsløshedsdagpenge for henholdsvis fuldtids- og deltidsforsikrede i perioder, hvor de deltager i tilbud efter kapitel 10 i lov om en aktiv beskæftigelsesindsats, som har en varighed på 4 uger eller derover.
 Der blev ved vedtagelsen af lov nr. 479 af 12. juni 2009 ikke fastsat regler om anvendelse af oplysninger fra indkomstregistret om antallet af løntimer ved opgørelsen af beskæftigelseskravet for de unge.
Det foreslås derfor, at § 52 a ændres således, at også dette beskæftigelseskrav opgøres på grundlag af oplysninger i indkomstregistret om antallet af løntimer.
Efter forslaget skal et fuldtidsforsikret medlem som lønmodtager inden for 3 år have indberettet mindst 3.848 løntimer i henhold til lov om et indkomstregister eller i en tilsvarende periode have udøvet selvstændig virksomhed i væsentligt omfang.
Et deltidsforsikret medlem skal som lønmodtager inden for 3 år have fået indberettet mindst 2.565 løntimer i henhold til lov om et indkomstregister.
Det foreslås videre, at § 53, stk. 3-4, finder tilsvarende anvendelse.
Ifølge § 53, stk. 3, kan aftjening af værnepligt mv., gennemførelse af dimittenduddannelse, udøvelse af kommunalt hverv som borgmester, rådmand eller udvalgsformand eller medlem af Folketinget, Europa-Parlamentet eller regeringen, medregnes til opgørelsen af beskæftigelseskravet.
Ifølge § 53, stk. 4, kan kun ustøttet arbejde i medlemsperioder medregnes til opgørelsen af beskæftigelseskravet.
 Det foreslås endelig, jf. lovforslagets § 5, stk. 5, at beskæftigelsesministeren fastsætter tidspunktet for ændringens ikrafttræden.
Til nr. 3 (§ 53, stk. 4) Efter gældende lovs § 53, stk. 4, er det kun arbejde i en medlemsperiode, der kan medregnes til opgørelse af beskæftigelseskravet.
Ved lov nr. 118 af 17. februar 2009 blev lovens § 53, stk. 4, om opgørelse af beskæftigelseskrav ændret således, at kun indberettede løntimer i medlemsperioder medregnes.
Lovændringen er endnu ikke trådt i kraft.
 Som følge af ændring af bemyndigelsesbestemmelserne fra direktøren for Arbejdsdirektoratet til beskæftigelsesministeren overalt i lov om arbejdsløshedsforsikring m.v., jf. lov nr. 429 af 28. april 2010, foreslås det, at § 53, stk. 4, som affattet ved § 1, nr. 8, i lov nr. 118 af 17. februar 2009, ændres i overensstemmelse hermed, samtidig med at bestemmelsen i lov nr. 118 af 17. februar 2009 ophæves, jf. lovforslagets § 2.
 Det foreslås videre, jf. lovforslagets § 5, stk. 5, at beskæftigelsesministeren fastsætter tidspunktet for ændringens ikrafttræden.
 Der henvises i øvrigt til pkt. 2.4. i de almindelige bemærkninger.
Til nr. 4 (§ 53, stk. 9) Efter gældende lovs § 53, stk. 9, kan beskæftigelsesministeren fastsætte nærmere regler om bestemmelserne i lovens § 53, stk. 2-4 og 6-8.
 Ved lov nr. 118 af 17. februar 2009 blev bemyndigelsesbestemmelsen i lovens § 53, stk. 9, jf. § 1, nr. 10, i lov nr. 118 af 17. februar 2009, affattet på ny dog således, at der fortsat henvises til § 53, stk. 2-4 og 6-8. Bestemmelsen er endnu ikke trådt i kraft.
 Ved lov nr. 912 af 13. juli 2010 blev reglerne om opgørelse af beskæftigelseskrav harmoniseret således, at reglerne i lovens § 53, stk. 6, om genoptjening af beskæftigelseskrav, blev ophævet.
Som følge heraf og som følge af ændring af bemyndigelsesbestemmelserne fra direktøren for Arbejdsdirektoratet til beskæftigelsesministeren overalt i lov om arbejdsløshedsforsikring m.v., jf. lov nr. 429 af 28. april 2010, foreslås det, at § 53, stk. 9, som affattet ved § 1, nr. 10, i lov nr. 118 af 17. februar 2009, ændres i overensstemmelse hermed.
Konkret foreslås, at beskæftigelsesministeren fastsætter nærmere regler om opgørelse af beskæftigelseskravet uden henvisning til bestemte stykker i bestemmelsen.
Der er ikke herved tale om en udvidelse af bemyndigelsen.
 Samtidig foreslås, at bestemmelsen i lov nr. 118 af 17. februar 2009 ophæves, jf. lovforslagets § 2. Det foreslås videre, jf. lovforslagets § 5, stk. 5, at beskæftigelsesministeren fastsætter tidspunktet for ændringens ikrafttræden.
 Der henvises i øvrigt til pkt. 2.4. i de almindelige bemærkninger.
Til nr. 5 (§ 63, stk. 5) Efter gældende lovs § 63, stk. 5, fastsætter beskæftigelsesministeren nærmere regler om anvendelsen af § 63, stk. 1-4, herunder regler om genoptjening af dagpengeret efter karantæne.
Ved § 2, nr. 5, i lov nr. 479 af 12. juni 2009 om ændring af lov om en aktiv beskæftigelsesindsats og forskellige andre love, blev bl.a. bestemmelsen i lovens § 63, stk. 5, om en særlig sanktionsregel for visse unge dagpengemodtagere mellem 25 og 30 år, der får et uddannelsespålæg af jobcenteret, ophævet.
Som følge heraf blev § 63, stk. 6, til stk. 5.
 Ved lov nr. 118 af 17. februar 2009 blev bemyndigelsesbestemmelsen i lovens § 63, stk. 6 (nu stk. 5), udvidet således, at der gives adgang til at fastsætte regler om, at visse perioder, for hvilke der ikke skal indberettes løntimeoplysninger til indkomstregistret, kan medregnes til opfyldelse af beskæftigelseskravet efter udstået karantæne som følge af selvforskyldt ledighed, jf. § 1, nr. 16, i lov nr. 118 af 17. februar 2009. Bestemmelsen er endnu ikke trådt i kraft.
 Det foreslås, at udvidelsen af bemyndigelsesbestemmelsen ændres i overensstemmelse hermed samtidig med, at bestemmelsen i lov nr. 118 af 17. februar 2009 ophæves, jf. lovforslagets § 2.
 Det foreslås videre, jf. lovforslagets § 5, stk. 5, at beskæftigelsesministeren fastsætter tidspunktet for ændringens ikrafttræden.
 Der henvises i øvrigt til pkt. 2.4. i de almindelige bemærkninger.
Til nr. 6 (§ 63 a, stk. 3) Efter gældende lovs § 63 a, stk. 3, bortfalder retten til dagpenge, hvis medlemmet  er selvforskyldt ledig 2 gange inden for 12 måneder,  inden for 12 måneder efter at have fået en karantæne for at udeblive fra en jobsamtale i jobcentret eller hos anden aktør eller fra en formidlings-, CV- eller rådighedssamtale i arbejdsløshedskassen på ny udebliver fra en samtale, eller  inden for 12 måneder både er selvforskyldt ledig og har fået karantæne for at udeblive fra de nævnte samtaler.
 Dagpengeretten er efter gældende regler bortfaldet, indtil et fuldtidsforsikret medlem har haft mere end 300 timers arbejde inden for 10 uger, et deltidsforsikret medlem mindst 150 timers arbejde inden for 10 uger, eller et medlem i mindst 26 uger uafbrudt har drevet selvstændig virksomhed i væsentligt omfang.
 Ved lov nr. 118 af 17. februar 2009 blev bestemmelsen i lovens § 63 a, stk. 3, ændret således, at beskæftigelseskravet for genoptjening af ret til dagpenge efter selvforskyldt ledighed opgøres på grundlag af oplysninger om løntimer i indkomstregistret, jf. lov om et indkomstregister, jf. § 1, nr. 17, i lov nr. 118 af 17. februar 2009. Bestemmelsen er endnu ikke trådt i kraft.
 Som følge af § 4, nr. 4 og 5, i lov nr. 431 af 28. april 2010, hvor henvisningerne i lovens § 63 a, stk. 3, til forskellige rådighedsaktiviteter blev ændret, foreslås, at bestemmelsen ændres i overensstemmelse hermed, samtidig med at bestemmelsen i lov nr. 118 af 17. februar 2009 ophæves, jf. lovforslagets § 2.
 Det foreslås videre, jf. lovforslagets § 5, stk. 5, at beskæftigelsesministeren fastsætter tidspunktet for ændringens ikrafttræden.
 Der henvises i øvrigt til pkt. 2.4. i de almindelige bemærkninger.
Til nr. 7 (§ 75 h, stk. 1) Efter gældende lovs § 75 h, stk. 1, optjenes der ret til dage med feriedagpenge på grundlag af ydelser udbetalt af arbejdsløshedskassen, herunder VEU-godtgørelse.
Undtaget herfra er dog udbetaling af efterløn.
Det foreslås at afskaffe optjening af ret til feriedagpenge på grundlag af udbetaling af VEU-godtgørelse.
Konkret foreslås det, at det udtrykkeligt fastsættes i loven, at modtagelse af VEU-godtgørelse ikke giver ret til feriedagpenge, uanset at arbejdsløshedskassen udbetaler ydelsen.
 Der henvises i øvrigt til pkt. 2.1. i de almindelige bemærkninger, samt bemærkningerne nedenfor til lovforslagets § 1, nr. 8-10 og 13.
Til nr. 8-10 og 13 (§ 75 h, stk. 2 og stk 7) Efter gældende lovs § 75 h, stk. 2, nr. 2, optjenes ret til feriedagpenge på grundlag af perioder, hvor medlemmet bl.a. har fået udbetalt støtte i henhold til lov om statens voksenuddannelsestøtte (SVU).
 Det foreslås at afskaffe optjening af ret til dage med feriedagpenge på grundlag af udbetaling af SVU, jf. lovforslagets § 1, nr. 9.
 Som følge heraf foreslås i § 1, nr. 8, en konsekvensændring af § 75 h, stk. 2, nr. 1, og i forslagets § 1, nr. 10, foreslås en konsekvensændring af § 75 h, stk. 2, nr. 3. Endelig foreslås i § 1, nr. 13, en konsekvensændring af § 75 h, stk. 7, 2. pkt., som bliver stk. 6, jf. forslagets § 1, nr. 11.
 Der henvises i øvrigt til pkt. 2.1. i de almindelige bemærkninger og bemærkningerne ovenfor til lovforslagets § 1, nr. 7.
Til nr. 11 og 12 (§ 75 h, stk. 3 og stk. 5) Efter gældende lovs § 75 h, stk. 3, har en person, som er optaget som dimittend i en arbejdsløshedskasse efter lovens § 41, stk. 1, nr. 3, litra b, ret til dage med feriedagpenge.
Retten til feriedagpenge er ikke betinget af en forudgående optjening.
En person, der er optaget i en arbejdsløshedskasse med status som nyuddannet (dimittend), har i det ferieår, hvor optagelsen sker, ret til 5 dage med feriedagpenge, hvis optagelsen sker i perioden 1. januar til 30. april, 10 dage med feriedagpenge, hvis optagelsen sker i perioden 1. august til 31. december, og 15 dage med feriedagpenge, hvis optagelsen sker i perioden 1. maj til 31. juli.
Antallet af dage med feriedagpenge afhænger således af, hvornår personen er blevet optaget.
I det efterfølgende ferieår har pågældende  uanset optagelsestidspunktet - ret til 15 dage med feriedagpenge.
 Det foreslås i § 1, nr. 11, at retten til dage med feriedagpenge for dimittender afskaffes, og i forslagets § 1, nr. 12, foreslås, at stk. 5, som bliver stk. 4, konsekvensændres i overensstemmelse hermed.
 Der henvises i øvrigt til pkt. 2.2. i de almindelige bemærkninger.
Til nr. 14 (§ 85 d, stk. 3 og stk. 4) Efter gældende lovs § 85 d, stk. 3 og 4, kan en efterlønsmodtager frivilligt beslutte, at der skal indbetales ATP-bidrag af efterlønnen.
Bidraget udgør et beløb på 1,68 kr. (2010) for hver time, der udbetales efterløn for.
Det svarer til, at der månedligt indbetales ca. 270 kr. i gennemsnit for en person, der modtager fuld efterløn som fuldtidsforsikret.
Efterlønsmodtageren betaler selv halvdelen af bidraget, mens staten betaler den anden halvdel.
 Det foreslås, at det statslige tilskud til ATP-bidraget bortfalder, således at efterlønsmodtageren selv betaler hele ATP-bidraget.
 Der henvises i øvrigt til pkt. 2.3. i de almindelige bemærkninger.
Til nr. 15 og 16 (§ 85 d, stk. 5 og stk. 6) Der er tale om konsekvensændringer som følge af forslaget i § 1, nr. 14.
Til § 2 Til nr. 1 (§ 1, nr. 3, 4, 8, 10, 16 og 17 og § 3) Ved lov nr. 118 af 17. februar 2009 om ændring af lov om arbejdsløshedsforsikring m.v. blev reglerne om beregning af den individuelle dagpengesats justeret med henblik på, at indkomstoplysninger i indkomstregisteret kan anvendes i videst muligt omfang.
Disse regler skal finde tilsvarende anvendelse ved beregning af den individuelle efterlønssats.
Tilsvarende blev reglerne om optjening og genoptjening af retten til dagpenge (beskæftigelseskravet) samt en række andre beskæftigelseskrav ændret således, at de kan administreres på baggrund af oplysninger fra indkomstregistret om antallet af løntimer.
Loven er  bortset fra en enkelt bestemmelse om registersamkøring i kontroløjemed, jf. lovens § 1, nr. 31 - endnu ikke trådt i kraft.
Beskæftigelsesministeren fastsætter tidspunktet for lovens ikrafttrædelse, jf. lovens § 2, stk. 1.
 Som følge af nedennævnte lovændringer er der behov for ændringer af lov nr. 118 af 17. februar 2009. Det drejer sig om konsekvensændringer som følge af:
  Vedtagelsen af lov nr. 429 af 28. april 2010, hvor bl.a. bemyndigelsesbestemmelserne overalt i lov om arbejdsløshedsforsikring m.v. blev ændret fra direktøren for Arbejdsdirektoratet til beskæftigelsesministeren.
  Vedtagelsen af lov nr. 431 af 28. april 2010 om ændring af lov om en aktiv beskæftigelsesindsats og forskellige andre love, hvor bl.a. § 63 a i lov om arbejdsløshedsforsikring m.v. om sanktioner ved udeblivelse blev ændret.
  Vedtagelsen af lov nr. 479 af 12. juni 2009 om ændring af lov om en aktiv beskæftigelsesindsats og forskellige andre love, hvor bl.a. lovens § 63, stk. 5, blev ophævet, og stk. 6 blev til stk. 5.
 I tilfælde, hvor bestemmelserne skal ændres, foreslås det, at de berørte bestemmelser i lov nr. 118 af 17. februar 2009 ophæves og indarbejdes med de fornødne ændringer i nærværende lovforslag.
 Der henvises til lovforslagets § 1, nr. 1, 3-6 og § 6.
Til § 3 Til nr. 1 og 2 (§ 13 og § 38) En fleksydelsesmodtager kan frivilligt beslutte, at der skal indbetales ATP-bidrag af fleksydelsen.
Bidraget udgør et beløb på 1,68 kr. (2010) for hver time, der udbetales fleksydelse for.
Det svarer til, at der månedligt indbetales ca. 270 kr. i gennemsnit for en fleksydelsesmodtager.
Fleksydelsesmodtageren betaler selv halvdelen af bidraget, mens staten afholder udgiften for den anden halvdel.
 Det foreslås, at det statslige tilskud til ATP-bidraget bortfalder, således at fleksydelsesmodtageren selv betaler hele ATP-bidraget.
 Der henvises i øvrigt til pkt. 4 i de almindelige bemærkninger.
Til § 4 Til nr. 1 (§ 3, stk. 1) Der er tale om en ændring som følge af lov nr. 912 af 13. juli 2010 om harmonisering af beskæftigelseskravet, hvorved § 53, stk. 6, i lov om arbejdsløshedsforsikring m.v. ophæves, således at både optjenings- og genoptjeningskravet for ret til dagpenge for fuldtidsforsikrede er 52 ugers beskæftigelse eller udøvelse af selvstændig virksomhed i væsentligt omfang i en tilsvarende periode inden for de sidste 3 år.
For deltidsforsikrede personer er kravet 34 ugers beskæftigelse inden for de sidste 3 år.
 Der henvises i øvrigt til pkt. 1 i de almindelige bemærkninger.
Til § 5 Det foreslås i stk. 1, at loven træder i kraft den 1. januar 2011, jf. dog stk. 2-5.
 Forslaget om afskaffelse af optjening af ret til feriedagpenge ved udbetaling af statens voksenuddannelsesstøtte (SVU) eller VEU-godtgørelse, jf. forslaget i § 1, nr. 7 og 9, med tilhørende konsekvensændringer i § 1, nr. 8 og 10, træder således i kraft den 1. januar 2011, jf. dog bemærkningerne nedenfor til stk. 2. Forslaget betyder, at personer, som indtil denne dato har modtaget SVU eller VEU-godtgørelse, har ret til ferie med feriedagpenge til afholdelse i det efterfølgende ferieår efter de hidtil gældende regler.
 Forslaget i § 2 om ophævelse af diverse bestemmelser i lov nr. 118 af 17. februar 2009 træder også i kraft den 1. januar 2011.
Det foreslås i stk. 2, at forslaget om afskaffelse af feriedagpenge til dimittender, jf. forslagets § 1, nr. 11, med tilhørende konsekvensændring i § 1, nr. 12 og 13, som hænger sammen med afskaffelsen af optjening af ret til feriedagpenge ved udbetaling af SVU og VEU-godtgørelse, jf. ovenfor til stk. 1, træder i kraft den 1. maj 2011. Det betyder, at personer, som er optaget i en arbejdsløshedskasse på grundlag af gennemførelse af en erhvervsmæssig uddannelse, jf. § 41, stk. 1, nr. 3, litra b, inden ikrafttrædelsen, har ret til dage med feriedagpenge efter de hidtil gældende regler.
Der henvises til pkt. 2.2. i lovforslagets almindelige bemærkninger.
 Det foreslås i stk. 3, at forslaget om afvikling af statsligt tilskud til ATP-bidrag af efterløn og fleksydelse, jf. forslaget i § 1, nr. 14-16 og § 3, træder i kraft den 1. januar 2012. Det statslige tilskud vil bortfalde for ATP-bidrag af efterløn eller fleksydelse, der udbetales for perioder efter lovens ikrafttræden.
 Efter § 7, stk. 2, i bekendtgørelse nr. 451 af 28. april 2010 om indbetaling af ATP-bidrag for medlemmer af a-kasser m.fl. har en efterlønsmodtager en gang om året mulighed for at ændre valg om betaling af bidrag til ATP. Ændringen skal meddeles til arbejdsløshedskassen senest den 10. januar og har virkning fra den første udbetalingsperiode i kalenderåret.
 I forbindelse med forslaget vil der administrativt blive fastsat regler om, at efterlønsmodtagere, der ved lovens ikrafttræden betaler ATP-bidrag af efterlønnen, får mulighed for i en overgangsperiode på 6 måneder efter lovens ikrafttræden at fravælge at indbetale ATP-bidrag af efterløn med 1 måneds varsel.
Efter § 2 i bekendtgørelse nr. 1392 af 11. december 2009 om betaling og indberetning af ATP-bidrag for modtagere af fleksydelse har en fleksydelsesmodtager, der indbetaler ATP-bidrag af fleksydelsen, mulighed for at ophøre med indbetalingen af ATP-bidrag med 6 måneders varsel.
På samme måde som for efterlønsmodtagere, vil der administrativt blive fastsat regler om, at fleksydelsesmodtagere, der ved lovens ikrafttræden betaler ATP-bidrag af fleksydelsen, får mulighed for i en overgangsperiode på 6 måneder efter lovens ikrafttræden at fravælge at indbetale ATP-bidrag af fleksydelse med 1 måneds varsel.
 Det foreslås i stk. 4, at ophævelsen af henvisningen i § 3, stk. 1, i lov om seniorjob til reglerne om genoptjening af beskæftigelseskrav i § 53, stk. 6, i lov om arbejdsløshedsforsikring m.v. ophæves den 2. juli 2012 samtidig med ikrafttrædelsen af reglerne om harmonisering af beskæftigelseskrav, jf. § 2 i lov nr. 912 af 13. juli 2010.
Det foreslås i stk. 5, at §§ 51 a, 52, 52 a, stk. 2, 2. pkt., 53, stk. 4, 53, stk. 8, 63, stk. 5, 2. pkt. og 63 a, stk. 3, i lov om arbejdsløshedsforsikring og bemyndigelsesbestemmelsen i § 3 i lov nr. 118 af 17. februar 2009, som affattet henholdsvis indsat ved § 1, nr. 1-6 og § 6 i nærværende lovforslag, træder i kraft efter beskæftigelsesministerens bestemmelse.
Ikrafttrædelsestidspunktet har sammenhæng med ikrafttrædelsen af lov nr. 118 af 17. februar 2009, som ændret ved nærværende lovs § 2. Herved sikres, at alle regeltilpasningerne vedrørende anvendelse af oplysninger fra indkomstregistret, jf. lov om et indkomstregister, ved administrationen af arbejdsløshedsforsikringen, træder i kraft på samme tidspunkt.
 Der henvises i øvrigt til pkt. 2.4. i de almindelige bemærkninger og til de specielle bemærkninger ad § 1, nr. 1-6, § 2 og § 6.
Til § 6 Ved lov nr. 118 af 17. februar 2009 fik direktøren for Arbejdsdirektoratet hjemmel til at fastsætte regler om opgørelse og medregning af perioder med arbejde og indtægt, som ligger forud for ikrafttrædelsen den 1. januar 2008 af reglerne i lov om et indkomstregister, ved afgørelse om et medlems rettigheder og forpligtigelser efter lov om arbejdsløshedsforsikring m.v.
 Som følge af ændringerne omtalt ovenfor til § 2, jf. § 1, nr. 1-6, foreslås det, at § 3 i lov nr. 118 af 17. februar 2009 ophæves og indarbejdes med de fornødne ændringer i nærværende lovforslag.
 Det foreslås derfor, at beskæftigelsesministeren efter forhandling med Beskæftigelsesrådet fastsætter regler om opgørelse og medregning af perioder med arbejde og indtægt, som ligger forud for ikrafttrædelsen den 1. januar 2008 af reglerne i lov om et indkomstregister, ved afgørelser om et medlems rettigheder og forpligtelser efter lov om arbejdsløshedsforsikring m.v.
