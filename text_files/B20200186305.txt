Bekendtgørelse om tilskud til bevaring af brun Læsøbi I medfør af tekstanmærkning nr. 106, stk. 1-4 og 6-8, ad 24.21.02 til § 24 på finansloven for finansåret 2020 fastsættes efter bemyndigelse:
Anvendelsesområde § 1.  Landbrugsstyrelsen kan indenfor rammerne af den årlige bevilling yde tilskud til:
1) bevaring af brun Læsøbi (af underarten Apis mellifera mellifera), jf. § 3 (dyretilskud), 2) etablering af nye populationer af brun Læsøbi i dertil godkendte parringsområder, jf. § 4 (etableringstilskud), og 3) avlsforeninger, der bidrager til bevaring af brun Læsøbi (foreningstilskud), jf. § 5.
Ansøgning § 2.  Ansøgning om dyretilskud og ansøgning om foreningstilskud skal være modtaget i Landbrugsstyrelsen senest den 1. maj i bevillingsåret.
Ansøgningen om dyretilskud skal udarbejdes på et skema, der fås på Landbrugsstyrelsens hjemmeside, www.lbst.dk.
Stk. 2. Ansøgning om etableringstilskud skal være modtaget i Landbrugsstyrelsen senest den 1. oktober i bevillingsåret.
Ansøgningen skal vedlægges dokumentation for indkøbte bidronninger.
Ansøgningen skal udarbejdes på et skema, der fås på Landbrugsstyrelsens hjemmeside, www.lbst.dk.
Dyretilskud § 3. Dyretilskud kan ydes til private personer, private institutioner eller offentlige institutioner, som er ejere af bidronninger af underarten brun Læsøbi, som defineret i § 1, stk. 2 og 3, i bekendtgørelse nr. 122 af 19. februar 2009 om biavl på Læsø. Tilskud ydes i forhold til antallet af indvintrede dronninger i det foregående kalenderår.
 Stk. 2. Det er en betingelse for ydelse af tilskud, at biavleren kan dokumentere bidronningens afstamning.
 Stk. 3. Det er endvidere en betingelse for ydelse af tilskud, at tilskudsmodtager forpligter sig til uden beregning at levere avlsmateriale til Aarhus Universitet, Institut for Agroøkologi, med henblik på forskning samt til andre forskningsinstitutioner efter anmodning fra Binævnet.
 Stk. 4. Kopi af stambog for bidronninger, for hvilke der er ansøgt om tilskud, samt oplysninger om antal og placering af årets indvintrede bifamilier meddeles Landbrugsstyrelsen senest den 1. oktober i bevillingsåret.
Etableringstilskud § 4. Etableringstilskud kan ydes til den ansvarlige for et godkendt parringsområde, jf. bekendtgørelse nr. 280 af 25. april 2008 om godkendte parringsområder for honningbier, som etablerer et nyt godkendt parringsområde med en population af brun Læsøbi eller udskifter populationen i et eksisterende godkendt parringsområde til brun Læsøbi.
 Stk. 2. Tilskuddet ydes til hel eller delvis dækning af omkostningerne ved erhvervelse af parrede dronninger af underarten brun Læsøbi.
Foreningstilskud § 5. Foreningstilskud kan ydes til foreninger, der har avlsarbejde med brun Læsøbi som formål, og som understøtter bevarelsen og fremmer udbredelsen af rene populationer af brun Læsøbi til flest mulige avlere på flest mulige egnede lokaliteter.
 Stk. 2. Det er en betingelse for ydelse af tilskud, at der er indgået en samarbejdsaftale med Binævnet.
 Stk. 3. Tilskud kan ydes til hel eller delvis dækning af foreningens omkostninger til honorarer, transportudgifter samt materialer bl.a. i forbindelse med:
1) vurdering, selektion og registrering af dronninger, 2) overvågning af bestandsstrukturen og 3) kursusaktiviteter.
 Stk. 4. Der ydes ikke tilskud til eget arbejde eller til avlsforeningens almindelige driftsudgifter.
Stk. 5. Anmodning af udbetaling af foreningstilskud indsendes til Landbrugsstyrelsen vedlagt dokumentation for de afholdte udgifter.
Anmodning om udbetaling skal være Landbrugsstyrelsen i hænde senest den 15. november i bevillingsåret, medmindre andet fremgår af tilsagnet om tilskud.
Udbetaling af tilskud § 6. Tilskud udbetales én gang årligt til modtager.
 Stk. 2. Tilskud, jf. § 1, nr. 1 og nr. 2, til den enkelte modtager kan ikke overstige de grænser, der er fastsat i henhold til Kommissionens forordning (EU) nr. 1408/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte i landbrugssektoren.
 § 7. Ændringer i oplysninger af betydning for grundlaget for det ansøgte tilskud skal tilskudsmodtager straks meddele Landbrugsstyrelsen.
Bortfald, tilbagebetaling af tilskud og kontrol § 8. Tilskud bortfalder eller kan kræves tilbagebetalt, hvis:
1) tilskudsmodtager ikke opfylder betingelserne for at få tilskud, 2) tilskudsmodtager overtræder bestemmelser i lov om biavl eller bestemmelser fastsat i medfør heraf, herunder bekendtgørelse nr. 122 af 19. februar 2009 om biavl på Læsø, 3) tilskudsmodtager har givet urigtige eller vildledende oplysninger eller fortiet oplysninger af betydning for ydelse af tilskuddet, eller 4) tilskudsmodtager ikke overholder sin underretningspligt efter § 7.
Stk. 2. Ved krav om tilbagebetaling tillægges en årlig rente svarende til den rente, der er fastsat i henhold til rentelovens § 5, fra forfaldsdagen at regne.
Den tillagte rente udgør dog mindst 50 kr.
 § 9. Landbrugsstyrelsen fører kontrol med, at bekendtgørelsens bestemmelser overholdes.
Ikrafttrædelse § 10. Bekendtgørelsen træder i kraft den 15. december 2020.
Stk. 2. Bekendtgørelse nr. 1363 af 19. december 2012 om tilskud til bevaring af brun Læsøbi ophæves.
Bekendtgørelsen finder dog fortsat anvendelse for ansøgninger indgivet før den 15. december 2020.
