Skriftlig fremsættelse (26. maj 2020) Social- og indenrigsministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om social service (Tilpasning af den centrale refusionsordning) (Lovforslag nr.
L 197) Formålet med lovforslaget er at sikre en større finansieringsmæssig sikkerhed for kommuner, der har store udgifter til enkeltsager på det specialiserede socialområde.
Lovforslaget udmønter den del af Aftale om reform af det kommunale tilskuds- og udligningssystem, indgået den 5. maj 2020 mellem regeringen og Venstre, Radikale Venstre, Socialistisk Folkeparti og Alternativet, der vedrører tilpasning af den centrale refusionsordning på socialområdet.
 Det foreslås, at den statslige refusion af en kommunes udgifter efter lov om social service til en enkeltsag på voksenområdet ændres, således at beløbsgrænserne for refusionsordningen på voksenområdet svarer til beløbsgrænserne på børneområdet.
Det foreslås samtidig at indføre en ny grænse, hvor en andel af kommunens udgifter vil være omfattet af højere refusion end ved de nuværende regler på både børne- og voksenområdet.
Det foreslås endvidere, at refusion af udgifter i en enkeltsag kan fortsætte efter det fyldte 67. år, for personer, hvor udgifterne var omfattet af refusionsordningen umiddelbart inden det fyldte 67. år.
 Det foreslås at udvide søskendeordningen, således at alle udgifterne til en søskendeflok kan summeres i én refusionssag, samt at udgifter til foranstaltninger kan indgå, uanset om foranstaltningen ydes i hjemmet eller ved en anbringelse uden for hjemmet.
 De foreslåede ændringer indebærer, at flere sager kan blive omfattet af refusion, og at nogle sager omfattes af højere refusion end i dag.
Tilpasningen af refusionsordningen har ingen økonomiske konsekvenser for det offentlige under ét.
Den øgede udbetaling af refusion til kommunerne modsvares af en regulering af det kommunale bloktilskud.
Loven foreslås at træde i kraft den 1. januar 2021. Lovforslaget ønskes behandlet i dette folketingsår under hensyn til kommunernes budgetlægning for 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
