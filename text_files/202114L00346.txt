Betænkning afgivet af Miljø- og Fødevareudvalget den 8. december 2021 Betænkning over Forslag til lov om ændring af lov om beskyttelse af havmiljøet (Geologisk lagring af CO2 under havbunden) [af miljøministeren (Lea Wermelin)]:
1. Ændringsforslag Miljøministeren har stillet 1 ændringsforslag til lovforslaget.
2. Indstillinger Et flertal i udvalget (udvalget med undtagelse af FG) indstiller lovforslaget til vedtagelse med det stillede ændringsforslag.
Et mindretal i udvalget (FG) indstiller lovforslaget til forkastelse ved 3. behandling.
Mindretallet vil stemme imod det stillede ændringsforslag.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Enhedslistens medlemmer af udvalget understreger, at det er afgørende for at komme i mål med klimalovens 70-procentsmål, at vi reducerer vores udledning af drivhusgasser ved kilden.
Den seneste rapport fra FNs klimapanel tydeliggør, at vi står i en situation, hvor det er nødvendigt at fjerne CO2 fra atmosfæren for at indfri Parisaftalens mål.
Derfor accepterer Enhedslisten, at der med lovforslaget kan gives tilladelse til at lagre CO2 i den danske undergrund.
Der er brug for meget mere klimahandling globalt, og vi står i en situation, hvor vi ikke kan afskrive, at en CO2-lagring i undergrunden kan være en del af løsningen.
Men det er afgørende, at lagring af CO2 og andre drivhusgasser aldrig bliver en sovepude, der bremser for andre klimainitiativer.
Det er vigtigt for Enhedslisten, at lagring af CO2 i undergrunden desuden tænkes sammen med muligheden for at bruge CO2 i andre processer som CCU og power-to-x.
Derudover er det for Enhedslisten et afgørende og vigtigt element i den danske klimaindsats, at der indføres en høj, ensartet CO2-afgift, der omfatter alle sektorer.
Det vil sikre en omkostningseffektiv grøn omstilling og samtidig tilskynde industri og landbrug til en hurtigere omstilling.
Enhedslisten finder det vigtigt, at staten har styr på den planlagte lagring af CO2 i Nordsøen.
GEUS undersøger, i hvilket omfang undergrunden er egnet til CO2-lagring, og vi forventer, at kun de meget egnede arealer bliver udvalgt til CO2-lagring.
Vi noterer os, at der i svaret på spørgsmål 1 om miljøundersøgelser står; »Energistyrelsen er VVM-myndighed på havet i forbindelse med meddelelse af tilladelse til konkrete CO2-lagringsprojekter, hvor det på baggrund af en konkret vurdering af en ansøgning skal vurderes, om der skal stilles specifikke vilkår med henblik på at sikre god miljøtilstand i forhold til gældende miljø- og habitatlovgivning.
Ved meddelelse af tilladelse til fuld skala CO2-lagring i medfør af undergrundsloven og på baggrund af udbud af arealer med henblik på injektion og geologisk lagring af CO2 i undergrunden vil der blive foretaget miljøvurdering (VVM) af det konkrete CO2-lagringsprojekt.
Miljøvurderingen vil som følge af reglerne efter miljøvurderingsloven blive sendt i offentlig høring.« Staten skal holde udbud inden tilladelser til lagring tildeles, hvilket giver mulighed for statslig indtægt ved CO2-lagring.
Derudover er det vigtigt, at undergrundsloven ændres, så staten eller et af staten ejet selskab kan deltage i en CO2-lagringstilladelse, som det også gælder for olie- og gastilladelser.
Undergrunden og mulighederne for CO2-lagring skal ikke foræres til selskaber.
På den baggrund kan Enhedslisten tilslutte sig lovforslaget.
4. Ændringsforslag med bemærkninger Ændringsforslag Til § 1 Af miljøministeren, tiltrådt af et flertal (udvalget med undtagelse af FG):
 1) I den under nr. 1 foreslåede ændring af § 4, stk. 2, ændres »I« til: »To steder i«, og »på havbunden og under havbunden« ændres til: », på havbunden og under havbunden«.
[Lovteknisk præcisering] Bemærkninger Til nr. 1 Med ændringsforslaget foreslås en lovteknisk præcisering af den i lovforslagets § 1, nr. 1, foreslåede ændring af § 4, stk. 2, i lov om beskyttelse af havmiljøet. Ændringsforslaget indebærer, at det nu to steder i § 4, stk. 2, kommer til at fremgå, at definitionen af dumpning også omfatter dumpning på havbunden og under havbunden.
5. Udvalgsarbejdet Lovforslaget blev fremsat den 11. november 2021 og var til 1. behandling den 23. november 2021. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og miljøministeren sendte den 3. september 2021 dette udkast til udvalget, jf.
MOF alm. del  bilag 759 (folketingsåret 2020-21). Den 11. november 2021 sendte miljøministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til miljøministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Camilla Fabricius (S) Kasper Roug (S) nfmd.
Malte Larsen (S) Brian Bressendorff (S) Troels Ravn (S) Carl Valentin (SF) Rasmus Nordqvist (SF) Karsten Filsø (SF) Zenia Stampe (RV) Kathrine Olldag (RV) Søren Egge Rasmussen (EL) Peder Hvelplund (EL) Susanne Zimmer (FG) Erling Bonnesen (V) Hans Christian Schmidt (V) Thomas Danielsen (V) Torsten Schack Pedersen (V) Anni Matthiesen (V) Troels Lund Poulsen (V) René Christensen (DF) fmd.
Bent Bøgsted (DF) Lise Bech (DF) Mona Juul (KF) Per Larsen (KF) Peter Seier Christensen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
