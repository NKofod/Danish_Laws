Skriftlig fremsættelse (10. januar 2007) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
Forslag til lov om  

 ændring af lov om klage- og erstatningsadgang inden for sundhedsvæsenet  

 (Erstatning  

 i forbindelse med Sundhedsstyrelsens sagsbehandling i henhold til reglerne om  

 maksimale ventetider ved behandling af patienter med livstruende  

 kræftsygdomme  

 m.v.) (Lovforslag nr.
L 118).
Regeringen har tilkendegivet, at patienter omfattet af  

 bekendtgørelsen om behandling af patienter med livstruende kræftsygdomme m.v.  

 skal sikres adgang til at søge erstatning også for mangelfuld sagsbehandling  

 i  

 Sundhedsstyrelsen, som ikke er omfattet af den gældende  

 patientforsikringsordnings  

 dækningsområde.
På den baggrund har regeringen udarbejdet forslag til lov om  

 ændring af lov om klage- og erstatningsadgang inden for sundhedsvæsenet.
 Sigtet med lovforslaget er i erstatningsmæssig henseende at  

 ligestille kræft- og hjertepatienter omfattet af bekendtgørelsen om  

 behandling  

 af patienter med livstruende kræftsygdomme m.v., der måtte være påført skade  

 som følge af Sundhedsstyrelsens sagsbehandling, med patienter, der måtte være  

 påført skade som følge af deres undersøgelse, behandling el.lign., herunder  

 sagsbehandling, i sygehusregi, uden at deres sag har været forelagt for  

 styrelsen.
Det foreslås for det første at udvide  

 patientforsikringsordningens dækningsområde, således at skader, der måtte  

 være  

 påført patienter som følge af mangler ved Sundhedsstyrelsens sagsbehandling  

 af  

 indberetninger i henhold til reglerne om maksimale ventetider for behandling  

 af  

 patienter med livstruende kræftsygdomme m.v., vil kunne anmeldes og erstattes  

 efter patientforsikringsordningen, idet udgiften hertil vil blive afholdt af  

 staten.
Det foreslås for det andet, at bestemmelserne herom får  

 tilbagevirkende  

 kraft, således at også skader opstået før lovændringens ikrafttræden kan  

 anmeldes.  

 Endelig foreslås det for det tredje, at de omhandlede patienter får en  

 mulighed  

 for indtil et år efter lovændringens ikrafttræden at anmelde erstatningskrav  

 til Patientforsikringsforeningen, uanset om de måtte være afskåret herfra  

 efter  

 klage- og erstatningslovens almindelige 5-års frist for anmeldelse af krav,  

 samt de almindelige regler om forældelse af fordringer.
 Idet jeg henviser til bemærkningerne til lovforslaget, skal  

 jeg anbefale det til Folketingets velvillige behandling.
