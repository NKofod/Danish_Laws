Kendelse fra Pressenævnet i sag nr.  

 53/1998 K har klaget til Pressenævnet over en artikel bragt  

 i Jyllands-Posten den 13. maj 1998, idet han mener, at god presseskik er  

 tilsidesat.
 Artiklen havde overskriften "Dømte modtaget som  

 helte", og havde bl.a. følgende indhold:
 "RETSMØDE De første domme efter  

 urolighederne omkring bokseren  Racheed  Lawals morder faldt i går.
 I går var byrettens afdeling M fyldt til  

 bristepunktet med kammerater og familie til den 28-årige [navn] og  

 21-årige [navn], der begge blev idømt et års fængsel  

 for deres deltagelse i optøjerne på Åboulevarden.
Dømte på fri fod Før og efter dommene blev der udvekslet knus, og  

 der faldt en hel del tårer blandt familiemedlemmerne, da det stod  

 klart, at de to dømte blev sat på fri fod efter dommene.
Bag retsbygningen stod familiemedlemmer og kammerater klar  

 til at modtage de to dømte som helte, og efter en hurtig  

 rådslagning enedes gruppen om et værtshus, hvorefter forsamlingen  

 forlod Vester Allé i tre biler." Artiklen blev ledsaget af to billeder.
Det største  

 af disse viste en mand, der holdt fast i kravetøjet på en yngre  

 man i lys jakke.
Dette billede havde følgende billedtekst:
"GLÆDE   Den ene af de dømte, den  

 21-årige [navn] i lys jakke, modtages med jubel af familie og venner  

 bag retsbygningen på Vester Allé. Glæden skyldtes den  

 foreløbige løsladelse efter dommen på et års  

 fængsel." Det mindre billede viste manden i lys jakke i omfavnelse  

 med en anden mand.
Teksten til dette billede lød:
"LETTELSE   Modsat ved domfældelsen i oktober var  

 der ro, lettelse og glæde i og omkring domhuset i Vester  

 Allé." Klageren har oplyst, at han er far til den dømte  

 21-årige, og at han den 15. maj 1998 telefonisk og den 16. maj 1998  

 skriftligt anmodede bladet om at bringe en korrigerende artikel.
Artiklen  

 skulle bringes onsdag den 20. maj 1998, og klageren betingede sig, at han  

 skulle godkende artiklen i sin fulde ordlyd.
 Bladet meddelte den 19. maj klageren, at bladet ville  

 imødekomme klagerens ønske om en præciserende artikel.  

 Denne artikel blev imidlertid ikke straks bragt, og klageren meddelte den 21.  

 maj bladet, at han herefter frafaldt ønsket om en korrigerende  

 artikel.
 Klageren har klaget over, at der blev bragt forkerte  

 oplysninger i artiklen, at der blev bragt et foto af ham, at bladet bragte  

 klagerens søns navn til trods for, at dommen lød på 1  

 års fængsel, samt at bladet ikke som lovet bragte den  

 præciserende artikel på det aftalte tidspunkt.
 Vedrørende spørgsmålet om anvendelsen  

 af klagerens søns navn har klageren nærmere anført, at  

 han under retssagen fra de tilstedeværende pressefolk fik det indtryk,  

 at det var praksis, at pressen kun bragte navne på dømte  

 personer, hvis staffen lød på mere end 2 års  

 fængsel.
 Klageren har udtrykkelig anført, at han ikke nu  

 ønsker en præciserende artikel bragt.
 Bladet har i en udtalelse anført, at navnet  

 på en domfældt person ifølge bladets interne regler altid  

 kan bringes, hvis dommen er ubetinget og lyder på straf af  

 fængsel i 12 måneder eller derover.
 Bladet har videre anført, at bladet over for  

 klageren den 22. maj 1998 har beklaget, at sagen ikke er blevet  

 håndteret på tilfredsstillende måde, men at bladet fortsat  

 er indstillet på at bringe en korrigerende artikel.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Lene Sarup  

 og Ole Askvig.
 Pressenævnet udtaler:
 Pressenævnet finder ikke grundlag for at kritisere,  

 at bladet valgte at bringe klagerens søns navn og et billede af denne  

 efter domfældelsen.
Nævnet er enig med bladet i , at foto, overskrift og  

 artikel tilsammen giver et fejlagtigt indtryk af klagerens og familiens  

 holdning efter domsafsigelsen.
Bladet burde derfor straks, da man blev  

 opmærksom på fejlen have bragt en korrigerende artikel herom.
Da  

 dette ikke skete, har bladet overtrådt god presseskik, og nævnet  

 udtaler sin kritik.
 Da bladet imidlertid har beklaget, at artiklen ikke straks  

 blev bragt, og da klageren efter den 20. maj ikke længere  

 ønskede artiklen bragt, finder Pressenævnet ikke grundlag for at  

 kræve kendelsen offentliggjort.
 Afsagt den 12. august 1998.
