Ankestyrelsens principafgørelse O-81-97 om kontanthjælp - udmåling - fradragsfri indtægt - indtjeningstidspunkt Resume:
 Arbejdsindtægter på indtil 2.000 kr. pr. måned skulle forstås således, at det var indtjeningstidspunktet - og ikke udbetalingstidspunktet - der var afgørende for, i hvilket omfang der kunne ske fradrag for arbejdsindtægter.
 Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 38, stk. 4 Sagsfremstilling:
 Ansøger, der i en længere periode havde modtaget kontanthjælp, var i perioden fra den 14. februar 1995 til den 31. juli 1995 ansat i en deltidsstilling på en virksomhed, hvor lønsystemet løb fra den 21. til og med den 20. i den følgende måned.
 Ved udmålingen af kontanthjælp fra 1. marts 1995 til og med 1. august 1995 skete der i henhold til bistandslovens § 38, stk. 4, alene fradrag for indtægter over 2.000 kr.
 På grund af en fejl fra arbejdsgiverens side blev ansøgers sidste løn for perioden 21.- 31. juli 1995 først udbetalt den 27. september 1995 med 361 kr. netto (brutto 660 kr.).
 Kommunen modregnede denne indtægt i ansøgers kontanthjælp for november 1995.
 Ankenævnet tiltrådte, at der ikke kunne ske fradrag i kontanthjælpen for lønnen på netto 361 kr.
Nævnet begrundede afgørelsen med, at der ved udbetalingen af kontanthjælpen i en 6 måneders periode, nemlig fra udbetalingen den 1. marts 1995 til og med udbetalingen den 1. august 1995, var sket anvendelse af bistandslovens § 38, stk. 4, idet man ved disse 6 måneders kontanthjælpsudbetalinger havde undladt fradrag for indtægter.
Der kunne ikke i en periode herudover yderligere udeholdes indtægter, uanset at indtægterne vedrørte en samlet arbejdsperiode, der ikke i sig selv oversteg 6 måneder.
 I klagen til Ankestyrelsen var det bl.a. anført, at perioden 21. juli til 31. juli 1995 udgjorde den sidste del af den fradragsfrie lønperiode efter bistandslovens § 38, stk. 4, og at der i loven ikke syntes at være taget højde for, at aflønningen som regel ikke fulgte beskæftigelsen, men var bagudbetalt.
Fra kommunen var det oplyst, at der i forbindelse med hjælpsudbetalingen for marts 1995 var dokumenteret indtægt på 714 kr. brutto (d.v.s. tjent i februar). For april var dokumenteret 1.842 kr., for maj 2.124 kr., for juni 2.124 kr., for juli 1.843 kr. og for august 1.692 kr.
Sagen blev behandlet i principielt møde med henblik på afklaring af, hvorledes der i henhold til bistandslovens § 38, stk. 4 skulle forholdes vedrørende arbejdsindtægt, der var indtjent inden for 6 måneders perioden, men som først kom til udbetaling efter periodens udløb, Afgørelse:
 Ankestyrelsen fandt, at "arbejdsindtægter på indtil 2.000 kr. pr. måned" skulle forstås således, at det var indtjeningstidspunktet - og ikke udbetalingstidspunktet - der var afgørende for, i hvilket omfang der ville kunne ske fradrag for arbejdsindtægter i henhold til bistandslovens § 38, stk. 4.
 Ankestyrelsen fandt dog samtidig, at det nærmere burde godtgøres, at lønudbetalingen pr. 27. september 1995 vedrørte arbejde udført inden for 6 måneders perioden.
 Det var i givet fald bruttobeløbet, der skulle indgå i beregningen.
 Ankestyrelsen ændrede således ankenævnets afgørelse.
