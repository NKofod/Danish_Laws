Bekendtgørelse om Arbejdsgivernes Uddannelsesbidrags refusion af udgifter til institutioner for elevers ophold på kostafdelinger I medfør af § 5 a, stk. 5, i lov om Arbejdsgivernes Uddannelsesbidrag, jf. lovbekendtgørelse nr. 811 af 20. juni 2018, som ændret ved lov nr. 1737 af 27. december 2018, fastsættes:
Kapitel 1 Retten til refusion for udgifter til elevers ophold på kostafdelinger § 1. Institutioner, der er godkendt til tilskud efter § 18 i lov om institutioner for erhvervsrettet uddannelse, har ret til refusion af udgifter til elevers ophold på kostafdelinger, jf. lovens § 5 a.
 Stk. 2. Retten til refusion omfatter udgifter til elevers ophold på kostafdelinger i forbindelse med følgende uddannelser:
 1) Uddannelser oprettet i henhold til lov om erhvervsuddannelser.
 2) Erhvervsfiskeruddannelsen og lokomotivføreruddannelsen.
 § 2. Arbejdsgivernes Uddannelsesbidrag refunderer efter anmodning fra institutionen udgifter til elevers ophold på kostafdelinger, jf. § 1, i forbindelse med:
 1) Obligatoriske skoleophold og realkompetenceforløb.
 2) Erhvervsrettet og studierettet påbygning under hovedforløbet i medfør af lov om erhvervsuddannelser, der træder i stedet for en obligatorisk skoleperiode.
 3) Supplerende skoleundervisning, eux samt erhvervsrettet og studierettet påbygning under hovedforløbet i medfør af lov om erhvervsuddannelser, som er aftalt mellem arbejdsgiveren og eleven.
Kapitel 2 Beregning af udgifter for ophold på kostafdelinger § 3. Institutionen beregner det samlede beløb, som Arbejdsgivernes Uddannelsesbidrag anmodes om at refundere.
 Stk. 2. Beløbet i stk. 1 udgør summen af udgifter til helt eller delvist afholdte ophold på kostafdelinger i forbindelse med de i § 2 nævnte skoleophold.
 Stk. 3. Udgifter til elevers ophold på en kostafdeling beregnes på grundlag af bestemmelser udstedt i medfør af § 49, stk. 3, i lov om erhvervsuddannelser.
Kapitel 3 Institutionens anmodning § 4. Institutionen indgiver månedsvis anmodning om refusion af beløb efter § 3 på den digitale måde, som Arbejdsgivernes Uddannelsesbidrag anviser.
Anmodninger, der ikke indgives på den anviste måde, kan afvises af Arbejdsgivernes Uddannelsesbidrag.
Kapitel 4 Ikrafttrædelses- og overgangsregler § 5. Bekendtgørelsen træder i kraft den 1. juli 2019 og finder anvendelse for ophold på kostafdelinger, der påbegyndes den 1. juli 2019 eller senere.
Stk. 2. Bekendtgørelse nr. 262 af 17. marts 2015 om udbetaling af refusion for arbejdsgiveres udgifter ved elevers ophold på kostafdelinger fra Arbejdsgivernes Uddannelsesbidrag ophæves.
Bekendtgørelsen finder dog anvendelse for ophold på kostafdelinger, der er påbegyndt før den 1. juli 2019.
