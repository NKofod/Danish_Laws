En tv-reklame for Alfa margarine, der indeholdt billeder af personer,  

 der stegte med produkter, der sprøjtede, og andre der stegte med Alfa  

 margarine, som ikke sprøjtede, blev af nævnet ikke anset at være i strid med  

 markedsføringslovens § 2 (tilbørligt nedsættende konkurrent-omtale,  

 vildledende reklame), med henvisning til at de referencer til produkter, der  

 sprøjter, som reklamen indeholdt, var af generel karakter og alene tjente til  

 at understøtte reklamens hovedbudskab, og idet det måtte tillægges betydning,  

 at der på markedet konkret findes produkter, der sprøjter.
Fastslået, at  

 illustrationen ikke nødvendigvis indebar en henvisning til andre  

 stegemargariner.
Med skrivelse (telefax) af 31. januar 1992, videresendt til Radio- og  

 TV-Reklamenævnet fra TV2 Reklame A/S, har reklamebureauet Leo Burnett Denmark  

 klaget til Radio- og TV-Reklamenævnet over et reklameindslag for Alfa  

 margarine, udsendt i TV 2. Klageren anfører, at reklameindslaget er  

 vildledende.
Man henviser i den forbindelse til, at reklamens budskab er, at  

 Alfa margarine ikke sprøjter, hvilket derimod er tilfældet for andre  

 stegemargariner.
Reklamens billedside illustrerer således ifølge klageren,  

 hvordan stegning med andre stegemargariner giver sprøjt helt op i ansigtet.  

 Klageren finder den anførte oplysning om de øvrige stegemargariner  

 vildledende og henviser i den forbindelse konkret til det parallelle produkt  

 Ama Solsikke margarine, som ikke sprøjter ved stegning.
Ved skrivelse af 10.  

 februar 1992 er TV2 Reklame A/S blevet anmodet om en udtalelse om reklamens  

 lovlighed.
TV2 Reklame anfører i svarskrivelse af 25. februar 1992, at det er  

 TV2 Reklames opfattelse, at reklamens hovedbudskab er en demonstration af  

 produktet Alfa stegemargarine som et produkt, der ikke sprøjter, jf. den  

 afsluttende tekst: »Alfa.
Stegende god - uden sprøjt«.
På  

 billedsiden illustreres reklamens budskab via billeder af nogle personer, der  

 steger med produkter der sprøjter, og andre der steger med Alfa margarine,  

 som ikke sprøjter.
TV2 Reklame har ved godkendelsen forudsat, at det er  

 sandfærdigt at Alfa margarine ikke sprøjter, og at der findes andre  

 produkter, der til gengæld sprøjter.
TV2 Reklame har ikke vurderet, at det  

 pågældende reklameindslag indeholder nedsættende omtale/fremstilling af  

 konkurrerende stegemargariner.
Der er således ingen tilkendegivelse af, at  

 stegemargariner som sådan sprøjter, eller at det kun er Alfa margarine, der  

 ikke sprøjter.
I en supplerende udtalelse af 21. februar 1992 anfører  

 annoncøren, McCann-Erickson A/S, at de »sprøjtende« produkter, man  

 har tænkt på ved reklamens udformning, er produkter som smør, olie eller  

 meget vandholdige margariner.
Henvisningen til de »sprøjtende«  

 produkter er derimod ikke tænkt som en henvisning til andre stegemargariner.  

 Annoncøren bemærker i øvrigt, at man anser indslaget for parallellt til den  

 nuværende tv-reklamekampagne for Ama Solsikke margarine.
Man kunne således  

 ifølge annoncøren med samme argumentation hævde, at dette reklameindslag er  

 vildledende, fordi det antyder, at andre stegemargariner er dårligere end Ama  

 Solsikke margarine.
Annoncøren agter dog ikke at forfølge denne sag, idet man  

 anser den pågældende reklame for almindelig anprisning.
Radio- og  

 TV-Reklamenævnet har behandlet det påklagede reklameindslag og har truffet  

 følgende afgørelse: Nævnet finder ikke, at den påklagede reklame er i strid  

 med § 1 i bekendtgørelse om indholdet af reklameindslag, der bringes i TV 2,  

 jf. § 2, stk. 1 og stk. 2, i markedsføringsloven.
Vedrørende en eventuel  

 overtrædelse af markedsføringslovens § 2, stk. 2, finder nævnet ikke, at der  

 foreligger utilbørligt nedsættende konkurrentomtale.
Det påklagede  

 reklameindslag indeholder visse referencer til andre produkter med den  

 uheldige egenskab, at de »sprøjter«, men disse referencer er af  

 meget generel karakter og tjener alene til at understøtte reklamens  

 hovedbudskab, nemlig at Alfa margarine ikke sprøjter.
Udsagnet må desuden ses  

 på baggrund af det faktum, at der på markedet konkret findes produkter, der  

 sprøjter.
Nævnet kan endelig tilslutte sig TV2 Reklame A/S og annoncørens  

 opfattelse af, at de pågældende referencer ikke nødvendigvis indebærer en  

 henvisning til andre stegemargariner.
Vedrørende markedsføringslovens § 2,  

 stk. 1, om vildledende reklame finder nævnet på baggrund af det ovenfor  

 anførte ligeledes ikke, at reklamen kan anses for vildledende.
Nævnets  

 afgørelse er enstemmig.
