 I skrivelse herfra af 6. december 1977 anmodede man jordlovsudvalget om at  

 træffe de fornødne foranstaltninger til at pålægge forkøbsret for staten på  

 frie jorder i henhold til lov nr. 396 af 23. juli 1974 om statens  

 fremskaffelse af jord og udlån til jordbrugsmæssige formål m.m.
 Det blev i forbindelse hermed tilkendegivet, at landbrugsministeriet var  

 indforstået med, at indsatsen i første række koncentreredes om marskarealerne  

 i Sønderjylland, hvor faren for opkøb af frie jorder i spekulationsøjemed  

 skønnedes at være størst.
 Det var imidlertid forudsat, at der ligeledes blev indledt undersøgelser  

 med henblik på løbende inddragelse af arealer i andre dele af landet, hvor  

 der måtte vise sig at være behov herfor.
 Da der skønnes at være bevillingsmæssig dækning for at fortsætte  

 bestræbelserne på således at sikre frie jorder, skal man herved anmode  

 jordlovsudvalget om snarest muligt at træffe de fornødne foranstaltninger  

 til, at der med henblik på sikring af de frie jorder pålægges forkøbsret for  

 staten i henhold til lov om statens fremskaffelse af jord og udlån til  

 jordbrugsmæssige formål på landbrugsjorder og udyrkede arealer, der ikke  

 udgør en del af en landbrugsejendom, i andre områder af landet, hvor der  

 skønnes at være væsentlig fare for opkøb af frie jorder i spekulationsøjemed.
 Med henblik på at reducere antallet af klager i forbindelse med pålæg af  

 forkøbsret, skal man foreslå, at jordlovsudvalgets meddelelser om pålæg af  

 forkøbsret fremtidig ledsages af en kortfattet vejledning vedrørende  

 forkøbsrettens indhold og anvendelse.
 Man vedlægger udkast til en sådan vejledning, som man gerne vil drøfte  

 nærmere med jordlovsudvalget.
