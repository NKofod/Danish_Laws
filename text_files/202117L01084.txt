Ændringsforslag stillet den 3. juni 2022 uden for betænkningen Ændringsforslag til 2. behandling af Forslag til lov om ændring af udbudsloven, lov om Klagenævnet for Udbud og lov om indhentning af tilbud på visse offentlige og offentligt støttede kontrakter (Styrket mulighed for udelukkelse af virksomheder, krav om anvendelse af personer under oplæring, oprettelse af en enhed for pålidelighedsvurderinger, øget fleksibilitet for ordregivere i forbindelse med gennemførelse af udbud m.v.) [af erhvervsministeren (Simon Kollerup)]:
Til § 3 Af erhvervsministeren:
 34) Efter nr. 2 indsættes som nyt nummer:
 »01. Efter § 7 indsættes før overskriften før § 8:
»Adgang til visse oplysninger i forbindelse med åbning af tilbud § 7 a.
Ved en licitation skal tilbuddene åbnes på et forud fastsat tidspunkt.
Tilbudsgivere er berettiget til at blive bekendt med budsummer og eventuelle forbehold i umiddelbar tilknytning til åbningen.«« [Ændring på baggrund af ønske om at bibeholde hurtig adgang til visse oplysninger] Bemærkninger Til nr. 34 Det foreslås at bibeholde dele af den oprindelige § 7 i lov om indhentning af tilbud i bygge- og anlægssektoren.
Bestemmelsen gav tilbudsgivere en ret til at være til stede ved åbningen af tilbuddene og til at blive bekendt med budsummer og eventuelle forbehold.
I det fremsatte lovforslag var det foreslået at ophæve hele bestemmelsen med den begrundelse, at den er utidssvarende, hvilket der var kommet særlig opmærksomhed på i forbindelse med afholdelse af licitationer i covid-19-perioden, hvor forsamlingsforbuddet var vanskeligt at forene med tilstedeværelseskravet.
Med ændringsforslaget bibeholdes tilbudsgivernes ret til at blive bekendt med budsummer og eventuelle forbehold i umiddelbar tilknytning til åbningen, uden at dette behøver at ske ved fysisk fremmøde.
Bekendtgørelsen af oplysningerne kan ske på en måde, som ordregiver finder effektiv og hensigtsmæssig, f.eks ved brug af elektroniske løsninger, onlinemøder etc.
Bekendtgørelsen af budsummer og eventuelle forbehold har ingen betydning for ordregivers øvrige forpligtelser i henhold til loven.
Med ændringsforslaget opnås den ønskede effekt, ved at tilbudsgiverne ved hjælp af tidsvarende metoder, og hurtigere end ellers, kan danne sig et vist indtryk af deres muligheder for at vinde licitationen.
