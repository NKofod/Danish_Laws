Nr BTL 235 Betænkning over Forslag til lov om ændring af retsplejeloven  

 (Dommerundersøgelser)   

 Nr L 235 1989-90, 1. samling Afgivet af Retsudvalget Afgivet: 19900528 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Der er af justitsministeren og af to mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse med de af ministeren stillede ændringsforslag.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med det af mindretallet under  

 nr. 2 og det af ministeren under nr. 5 stillede ændringsforslag.
Mindretallet er tilfreds med, at reglen efter ministerens ændringsforslag  

 bliver, at beretninger fra undersøgelsesretter offentliggøres, medmindre  

 ganske særlige grunde taler herimod.
Derimod finder mindretallet det ikke i  

 overensstemmelse med grundtanken i retsplejeloven, at det er op til den til  

 enhver tid siddende regering at kunne beslutte, om dørene i en given  

 undersøgelse skal være åbne eller lukkede.
Mindretallet anerkender, at  

 justitsministeren tager udgangspunkt i, at undersøgelsesretter skal foregå  

 for åbne døre, men frygter, at det bliver alt for let for en minister at  

 beslutte, at en undersøgelse skal foregå for lukkede døre, hvis den kan blive  

 ubekvem for regeringen. Ændringen i retsplejeloven tager netop sigte på sager  

 af almen interesse.
Hvis der i sådanne sager træffes politisk beslutning om  

 dørlukning, er vejen banet for mytedannelse om, at der alligevel var noget,  

 der kunne skjules.
Mindretallet mener, at det er helt afgørende med størst  

 mulig åbenhed i forvaltningen, og fastholder derfor, at beslutning om  

 dørlukning i undersøgelser af den her omtalte art kun kan træffes af den  

 udpegede dommer.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag.
 Fremskridtspartiet går ind for åbenhed i forvaltningen og åbenhed i  

 retsplejen.
 Fremskridtspartiet mener, at det er livsvigtigt for demokratiet og  

 forståelsen i befolkningen, at det arbejde, der udføres i de forskellige  

 ministerier og forvaltninger, i tilfælde af kritik også tåler at se dagens  

 lys.
Fremskridtspartiet betragter da også regeringens ændringsforslag til  

 lovforslaget med meget stor skepsis.
Justitsministerens ændringsforslag er  

 resultatet af et forlig mellem regeringen, Socialdemokratiet og  

 Centrum-Demokraterne.
Justitsministerens ændringsforslag betyder, at justitsministeren i særlige  

 tilfælde kan bestemme, af dommerundersøgelsen skal foregå for lukkede døre.
I  

 bemærkningerne skriver justitsministeren bl.a., at der kan være lukkede døre,  

 hvor andre helt specielle forhold gør sig gældende, og at undersøgelsen også  

 i disse specielle tilfælde i sin helhed skal foregå for lukkede døre.
 I bemærkningerne til justitsministerens ændringsforslag skriver ministeren  

 videre:
»Før justitsministeren træffer beslutning om, at undersøgelsen skal  

 foregå for lukkede døre, vil spørgsmålet blive gjort til genstand for et  

 samråd i Folketingets Retsudvalg mellem udvalget og justitsministeren.« Denne passus i justitsministerens bemærkninger betyder reelt, at et  

 flertal i Folketinget har besluttet, at det ikke som normalt er dommeren, der  

 skal beslutte, om undersøgelsen og retsmøderne skal holdes for lukkede døre,  

 men at det indirekte er det til enhver tid værende flertal i Retsudvalget og  

 justitsministeren i fællesskab, som afgør, om en dommerundersøgelse skal  

 foregå for åbne eller lukkede døre.
 Adskillelsen mellem dømmende, lovgivende og udøvende magt bliver rent  

 retspolitisk udvisket i ret betænkelig grad.
 Retsudvalget og dermed Folketinget udsætter sig for at blive draget ind i  

 ministerbeslutningerne i en sådan grad, at Retsudvalget indirekte vil være  

 blevet moralsk medansvarligt for en ministerbeslutning, som vil komme efter  

 det anførte samråd.
Fremskridtspartiet mener også, at svaret på spørgsmålet om  

 offentliggørelse af undersøgelsen bør være, at den afgivne beretning om  

 undersøgelsen selvfølgelig skal offentliggøres.
I justitsministerens  

 ændringsforslag til det oprindelige lovforslag er der imidlertid mulighed  

 for, at man i ganske særlige tilfælde kan undlade at offentliggøre  

 undersøgelsen.
Det finder Fremskridtspartiet helt urimeligt.
 Fremskridtspartiet og befolkningen kan kun få det indtryk, at formålet med  

 alt det hemmelighedskræmmeri er, at man forlods vil sikre sig, at en eventuel  

 undersøgelse af tamilsagen ikke må få det resultat, at befolkningen skal  

 blive delagtiggjort i, at f.eks. fru Mimi Jakobsen som socialminister i den  

 tidligere firkløverregering havde den holdning, at hun ønskede færre  

 familiesammenføringer.
 Fremskridtspartiets ændringsforslag har den klare holdning, at de kræver  

 fuld åbenhed.
 Skulle Fremskridtspartiets ændringsforslag blive stemt ned, så vil  

 Fremskridtspartiet stemme for det af Socialistisk Folkeparti stillede  

 ændringsforslag.
Et tredje mindretal (Kristeligt Folkepartis medlem af udvalget)  

 indstiller lovforslaget til vedtagelse.
Mindretallet indstiller det af  

 justitsministeren under nr. 5 stillede ændringsforslag til vedtagelse og vil  

 ved 2. behandling redegøre for sin stilling til de under nr. 2 og 3 stillede  

 ændringsforslag, mens de under nr. 1 og 4 stillede ændringsforslag indstilles  

 til forkastelse.
Ændringsforslag Til § 1 Af et mindretal (FP):
 1) Det under nr. 1 foreslåede § 21 a, stk. 3, 2.  

 pkt., affattes således:
»Undersøgelsen foregår for åbne døre.« Af et mindretal (SF):
 2) I det under nr. 1 foreslåede § 21 a, stk. 3,  

 udgår 2. pkt.
 Af justitsministeren, tiltrådt af et flertal (S, KF, V, RV og CD):
 3) Det under nr. 1 foreslåede § 21 a, stk. 3,  

 affattes således:
»Stk. 3. Undersøgelsen gennemføres efter reglerne i denne  

 lov.
Justitsministeren kan dog i særlige tilfælde bestemme, at undersøgelsen  

 skal foregå for lukkede døre.
Bestemmelserne om retskredsenes grænser og  

 bestemmelsen i § 169 finder ikke anvendelse.« Af et mindretal (FP):
 4) Det under nr. 1 foreslåede § 21 a, stk. 5, 2.  

 pkt., affattes således:
»Justitsministeren skal offentliggøre beretningen.« Af justitsministeren, tiltrådt af et flertal (udvalget med  

 undtagelse af FP):
 5) Det under nr. 1 foreslåede § 21 a, stk. 5,  

 affattes således:
»Stk. 5. Undersøgelsen afsluttes med en beretning.  

 Beretningen offentliggøres af justitsministeren, medmindre ganske særlige  

 grunde taler imod offentliggørelse.« Bemærkninger Til nr. 2 Med ændringsforslaget fastholdes princippet om, at undersøgelsesretter,  

 der nedsættes efter dette lovforslag, bliver omfattet af retsplejelovens  

 regler om dørlukning, hvorefter udgangspunktet er åbenhed og det er op til  

 dommeren at afgøre konkret, om det er nødvendigt at lukke dørene.
Til nr. 3 Efter ændringsforslaget skal undersøgelserne gennemføres efter  

 retsplejelovens almindelige regler.
Det indebærer, at undersøgelsen som  

 hovedregel skal foregå for åbne døre.
Retsplejelovens almindelige regler om dørlukning giver dog dommeren adgang  

 til under en undersøgelse helt eller delvis at afholde møderne for lukkede  

 døre, når særlige hensyn til statens sikkerhed, rigets forsvar eller sagens  

 parter m.v. taler for det.
I forbindelse med gennemførelsen af  

 dommerundersøgelser kan der være behov for mere generelt at afholde møder for  

 lukkede døre.
 For at imødekomme de ønsker, der var fremme under 1. behandling af  

 lovforslaget om offentlighed i forbindelse med undersøgelsesretternes  

 virksomhed, og for samtidig mere generelt at kunne varetage hensynet til  

 statens sikkerhed, fremmede magter, eller hvor andre helt specielle forhold  

 gør sig gældende, foreslås det, at justitsministeren i særlige tilfælde kan  

 bestemme, at undersøgelsen i sin helhed skal foregå for lukkede døre.
 Før justitsministeren træffer beslutning om, at undersøgelsen skal foregå  

 for lukkede døre, vil spørgsmålet blive gjort til genstand for et samråd i  

 Folketingets Retsudvalg mellem udvalget og justitsministeren.
Også forhold af almen interesse, der har fundet sted før lovens  

 ikrafttrædelse, vil kunne undersøges efter reglerne i den foreslåede § 21 a.  

 I forbindelse med iværksættelsen af sådanne undersøgelser vil det også i  

 andre situationer end de ovenfor nævnte kunne bestemmes, at undersøgelsen  

 skal foregå for lukkede døre.
Beretningen fra en undersøgelse af forhold før  

 lovens ikrafttrædelse vil blive ofentliggjort i overensstemmelse med § 21 a,  

 stk. 5, således som den affattes ved det under nr. 5 angivne ændringsforslag.
 Det tilføjes, at regeringen efter gennemførelsen af den foreslåede § 21 a  

 ikke agter at nedsætte kommissionsdomstole efter retsplejelovens § 21 til  

 undersøgelse af sager af almen betydning.
Til nr. 5 Som anført i den notits af 16. maj 1990 om offentliggørelse af beretningen  

 i dommerundersøgelser, som er blevet fremsendt til Retsudvalget, bygger  

 lovforslaget på den forudsætning, at beretningen altid vil blive  

 offentliggjort bortset fra helt særlige tilfælde, hvor tungtvejende hensyn  

 til statens sikkerhed, hensynet til fremmede magter eller andre helt  

 specielle forhold gør sig gældende. Ændringsforslaget indebærer, at dette nu  

 udtrykkeligt fremgår af selve lovteksten.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til justitsministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Et flertal (udvalget med undtagelse af Fremskridtspartiets medlem)  

 bemærker:
Justitsministeren har i bemærkningerne til ændringsforslag nr. 3 i  

 betænkningen oplyst, at før justitsministeren træffer beslutning om, at  

 undersøgelsen skal foregå for lukkede døre, vil spørgsmålet blive gjort til  

 genstand for et samråd i Folketingets Retsudvalg mellem udvalget og  

 justitsministeren.
Flertallet finder imidlertid ikke, at en sådan  

 obligatorisk procedure skal iværksættes.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialistisk Folkepartis og Kristeligt Folkepartis  

 medlemmer af udvalget) indstiller lovforslaget til vedtagelse med de  

 stillede ændringsforslag.
 Et andet mindretal (Fremskridtspartiets medlem af udvalget) vil ved  

 3. behandling redegøre for sin stilling til lovforslaget og de stillede  

 ændringsforslag.
Ændringsforslag Af et mindretal (KRF), tiltrådt af et mindretal (SF):
Til § 1 1) I det under nr. 1 foreslåede § 21 a, stk. 3,  

 udgår 2. pkt.
Til § 2 2) Paragraffen affattes således:
»§ 2 Stk. 1. Loven træder i kraft dagen efter bekendtgørelsen i  

 Lovtidende.
Stk. 2. For så vidt angår undersøgelser af forhold, som vedrører  

 tiden før lovens ikrafttræden, kan justitsministeren i særlige tilfælde  

 bestemme, at undersøgelsen skal foregå for lukkede døre.« Bemærkninger Til nr. 1 og 2 Eftersom det er regeringens agt efter gennemførelsen af lovforslaget om  

 dommerundersøgelser at lade disse erstatte kommissionsdomstole, bør  

 retsplejelovens regler om dørlukning, der har været gældende for  

 kommissionsdomstole, ligeledes være gældende for kommissionsdomstolens  

 »efterfølger«.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
