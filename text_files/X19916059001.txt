 Fundet at spørgsmål om skiltning kan behandles efterfølgende i forhold  

 til byggetilladelse og ibrugtagningstilladelse.
 Ikke ulige behandling af virksomheder at der vurderes konkret for den  

 enkelte virksomhed.
 Fundet at afgørelsen efter § 6 D tillige burde begrundes efter  

 forvaltningslovens regler herom.
 I skrivelse af 9. januar 1991 har Ejendomsselskabet Fåborg A/S klaget  

 over, at Fåborg byråds udvalg for teknik og miljø den 11. december 1990 har  

 meddelt afslag på en ansøgning om ophængning af skilte i eksisterende galger  

 på ejendommen Havnegade 19 A-E, Fåborg.
 Det anføres, at ophængning af skiltene ikke kræver byrådets godkendelse,  

 da skiltningen er godkendt allerede 1958, at ejendomsselskabets arkitekt kun  

 havde ansøgt om godkendelse, fordi han ikke havde kendskab til den  

 foreliggende godkendelse, at selskabet den 6. december 1990 har modtaget  

 ibrugtagningstilladelse uden bemærkninger om skiltningen, og at Fåborg  

 kommune ikke behandler virksomhedernes ansøgninger om skiltning efter samme  

 kriterier.
 Det fremgår af sagen, at udvalget for teknik og miljø den 11. december  

 1990 traf følgende afgørelse:
 »Udvalget vedtog på mødet at godkende eks. facadeskiltning.
 Montering af skilte på eks. galger kan ikke imødekommes og disse skal  

 snarest fjernes.
 Udvalget kan dog godkende opsætning af to nye skilte på følgende vilkår:
 Skiltene skal placeres på egen grund og respektere oversigtsarealer.
 Overkant af skilte må max. være hævet 80 cm over terræn.
 Forslag til placering og udformning bedes fremsendt til godkendelse  

 forinden påsætning finder sted.
Afgørelsen er truffet med hjemmel i byggelovens § 6 D.« Det fremgår endvidere af sagen, at Fåborg byråds daværende udvalg for  

 gader og veje i 1958 til politimesteren i Fåborg anbefalede, at der blev  

 meddelt tilladelse til ophængning af 3 reklameskilte på den omhandlede  

 ejendom i forbindelse med indretningen af et tankanlæg.
 Statsamtet har den 17. januar 1991 anmodet Fåborg byråd om en udtalelse.
 I skrivelse af 24. januar 1991 har byrådet herefter udtalt følgende:
 »Ad. 1 med hensyn til selskabets bemærkning omkring ny godkendelse af  

 skiltning skal følgende anføres:
Ved ny bebyggelse eller ændret benyttelse af en eks. bebyggelse kan  

 kommunalbestyrelsen gøre en tilladelse efter byggeloven afhængig af, at  

 bebyggelsen får en sådan ydre udformning, at der i forbindelse med dens  

 omgivelser opnås en god helhedsvirkning.
Skiltning, lysinstallationer o.lign.  

 må ikke virke skæmmende i forhold til omgivelserne.
 Ad. 2 Til klagerens bemærkning omkring ibrugtagningstilladelse uden  

 hensyntagen til skiltning skal anføres:
Byggetilladelse til ombygning og istandsættelse af ejendommen Havnegade 19  

 blev udstedt den 20. juli 1990 og sagen afsluttet ved ibrugtagningstilladelse  

 af 6. december 1990. Ansøgninger i forbindelse med byggearbejder på en  

 ejendom er meget sjældent fra starten bilagt oplysning omkring skiltning, men  

 behandlet som en efterfølgende ansøgning, hvilket også er tilfældet i denne  

 sag, idet arkitekten ved skrivelse af 14. november 1990 bilagt tegning  

 anmoder om godkendelse for skiltning på ejendommen.
Svar returneres den 12.  

 december 1990.
 Ad. 3 Til selskabets opfattelse af at kommunen ikke behandler  

 virksomhedens skiltning efter samme kriterier skal bemærkes:
 Ansøgninger om skiltning vurderes i hvert enkelt tilfælde ud fra  

 ejendommens beliggenhed, trafikale forhold og bygningens ydre fremtræden,  

 idet forholdet mellem bygning og skiltning bør være harmoniske og ikke være  

 til gene for omgivelserne.
 Kommunen arbejder p.t. med udarbejdelse af en oplysningspjece for  

 skiltning m.v. idet det er kommunens mål at skiltning i langt højere grad end  

 tilfældet er i dag bør tilpasses bygningers farve og arkitektur og samordnes  

 med den øvrige skiltning på bygningen og omgivelserne iøvrigt.
Fortidens manglende respekt for bymiljøer søges ændret gennem  

 helhehdsbetragtninger.« Klageren har modtaget genpart af byrådets udtalelse.
 I skrivelse af 18. marts 1991 har De som advokat for Ejendomsselskabet  

 Fåborg A/S, fastholdt selskabets klage samt anført, at den af Fåborg kommune  

 meddelte begrundelse for afgørelsen ikke er tilstrækkelig, idet der ikke er  

 angivet en konkret begrundelse, men kun nogle generelle retsninglinier.
 I den anledning skal det meddeles, at den i 1958 meddelte tilladelse til  

 ophængning af reklameskilte efter statsamtets opfattelse må anses for at være  

 en konkret tilladelse, der ikke indeholder tilladelse til ophængning af  

 skilte med en anden udformning eller tekst.
 I byggelovens § 6 D, stk. 2, er der fastsat følgende:
»Skiltning, lysinstallationer og lign. må ikke være til ulempe eller  

 virke skæmmende i forhold til omgivelserne.
Kommunalbestyrelsen kan med  

 forbud eller påbud sikre opfyldelsen af 1. pkt.« Efter statsamtets opfattelse forudsætter denne bestemmelse ikke, at der  

 tages stilling til spørgsmålet om skiltningen i forbindelse med  

 byggetilladelsens eller ibrugtagningstilladelsens meddelelse.
Statsamtet er  

 derfor enigt med byrådet i, at dette spørgsmål kan behandles efterfølgende.
Vedrørende indholdet af den af udvalget for teknik og miljø den 11.  

 december 1990 trufne afgørelse bemærkes, at der efter statsamtets opfattelse  

 er tale om en afgørelse, der beror på byrådets skøn.
Statsamtet har derfor  

 ingen kompetence til at tage stilling til afgørelsen, jfr. byggelovens § 23,  

 hvorefter kommunalbestyrelsens afgørelser kun kan påklages til statsamtet for  

 såvidt angår retlige spørgsmål.
Vedrørende selskabets klager over, at byrådet ikke behandler  

 virksomhedernes ansøgninger om skiltning efter samme kriterier, bemærkes, at  

 statsamtet ikke i de foreliggende oplysninger har fundet grundlag for at  

 fastslå, at der foreligger en ulige behandling af virksomhederne.
Der  

 henvises herved til byrådets oplysning om, at ansøgninger om skiltning i  

 hvert enkelt tilfælde vurderes ud fra ejendommens beliggenhed, trafikale  

 forhold og bygningens ydre fremtræden.
For såvidt angår Deres klage over at den af udvalget for teknik og miljø  

 den 11. december 1990 trufne afgørelse ikke er konkret begrundet bemærkes, at  

 det i forvaltningslovens § 22 (lov nr. 571 af 19. december 1985) er fastsat,  

 at en afgørelse, når den meddeles skriftligt, skal være ledsaget af en  

 begrundelse, medmindre afgørelsen fuldt ud giver den pågældende medhold.  

 Ifølge lovens § 24. stk. 1, 1. pkt., skal en begrundelse for en afgørelse  

 indholde en henvisning til de retsregler, i henhold til hvilke afgørelsen er  

 truffet.
I det omfang afgørelsen efter disse regler beror på et  

 administrativt skøn, skal begrundelsen tillige angive de hovedhensyn, der har  

 været bestemmende for skønsudøvelsen, jfr. § 24, stk. 1, 2. pkt.
 I udvalget for teknik og miljøs ovenfor citerede afgørelse af 11. december  

 1990 henvises der til, at afgørelsen er truffet i henhold til byggelovens § 6  

 D.
 Efter statsamtets opfattelse burde afgørelsen imidlertid tillige have  

 været ledsaget af en begrundelse, jfr. forvaltningslovens nævnte  

 bestemmelser.
 Under hensyn til at der i byrådets skrivelse af 24. januar 1991 til  

 statsamtet, hvoraf klageren har modtaget genpart, er angivet, hvilke  

 generelle hensyn der lægges til grund ved behandlingen af ansøgninger om  

 skiltning, finder statsamtet imidlertid ikke tilstrækkeligt grundlag for at  

 foretage videre vedrørende dette klagepunkt.
 Statsamtets afgørelse kan ikke påklages til anden administrativ myndighed.
 Man henleder opmærksomheden på byggelovens § 25, hvorefter søgsmål til  

 prøvelse af administrative beslutninger i henhold til loven eller de i medfør  

 af denne udfærdigede foreskrifter skal anlægges inden 6 måneder efter den  

 dag, beslutningen er meddelt.
 Fåborg byråd er herfra underrettet om foranstående.
