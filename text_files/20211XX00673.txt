Skriftlig fremsættelse (6. april 2022) Kulturministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af lov om sikring af kulturværdier i Danmark (Straf m.v. for indførsel af ulovligt udførte kulturgenstande) (Lovforslag nr.
L 164) Forslaget udspringer af Europa-Parlamentets og Rådets forordning (EU) 2019/880 af 17. april 2019 om indførsel og import af kulturgenstande, som forbyder indførsel i EU af kulturgenstande, der er ulovligt udført af deres oprindelsesland.
Forslaget skal i overensstemmelse med forordningen fastlægge straf for overtrædelse af forbuddet samt give hjemmel til andre nødvendige foranstaltninger til at håndhæve forbuddet.
Med lovforslaget foreslås det, at der indsættes en ny bestemmelse om straf for overtrædelse af artikel 3, stk. 1, i forordningen, som forbyder indførsel af kulturgenstande, der er fjernet fra det lands område, hvor de er skabt eller fundet, i strid med dette lands love og bestemmelser.
Hensigten med den foreslåede bestemmelse er at forebygge ødelæggelse af kulturarven ved at forhindre ulovlig handel med kulturgenstande, og herunder forebygge at kriminelle organisationer og terrorgrupper kan opnå økonomisk vinding ved sådan ødelæggelse og handel.
Forordningen fastsætter i artikel 11, at medlemsstaterne skal fastsætte regler om sanktioner for overtrædelse, og at sanktionerne skal være effektive, stå i et rimeligt forhold til overtrædelsen og have afskrækkende virkning.
På den baggrund foreslås det, at straffen skal kunne udgøre fængsel i indtil 2 år, hvis overtrædelsen er begået forsætligt eller ved grov uagtsomhed og med økonomisk vinding for øje.
 Endvidere foreslås det, at der etableres hjemmel til i visse tilfælde at tilbageholde eller beslaglægge kulturgenstande ved mulige overtrædelser af forordningens artikel 3.
Endelig foreslås det, at der indføres hjemmel til, at kulturgenstande, der er ulovligt udført af deres oprindelsesland, kan overdrages til dette land, med henblik på at ejerforholdet kan fastslås efter dette lands ret.
Med lovforslaget foreslås det også, at der indføres hjemmel til, at udgiften til at tilbagelevere genstanden kan pålægges den, der har indført genstanden i Danmark i strid med forordningens regler.
 Lovforslaget ønskes fremsat og behandlet i denne folketingssamling af hensyn til hurtigst muligt at sikre de nødvendige redskaber i dansk ret til at håndhæve forordningen om indførsel og import af kulturgenstande.
 Det foreslås, at loven træder i kraft den 1. juni 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
