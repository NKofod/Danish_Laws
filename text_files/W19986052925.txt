Registreringspligtig/ikke registreringspligtig Reference:
Momslov § 3, stk. 1 A's klage til Landsskatteretten skyldtes, at hans aktiviteter som bl.a.  

 patentmægler af told- og skatteregionen ikke var anset som  

 registreringspligtig virksomhed, da der ikke forelå en  

 selvstændig økonomisk virksomhed, jf. momslovens § 3, stk.  

 1.
 Det fremgik af sagen, at klageren var pensionist, og at han havde  

 erklærede aktiviteter inden for formidling af bl.a. afsætning af  

 olie og sukkervarer, patentmæglervirksomhed og rederivirksomhed.
 Klageren havde oplyst, at han fra sin bopæl drev Rederiet B, firmaet  

 C S.A. (agricultural agencies), firmaet D og firmaet E.
 Om sin baggrund havde klageren oplyst, at han allerede som ung mand fik  

 erhvervsmæssige erfaringer bl.a. ved som salgschef at varetage  

 formidling af salg af knowhow til USA, latinamerikanske lande mv, ligesom han  

 havde erfaringer fra ansættelse i en større rederivirksomhed i  

 Spanien.
Klageren havde i øvrigt i sagen henvist til korrespondance med en  

 række virksomheder, samt en avisartikel fra 1996.  I artiklen fremgik  

 en beskrivelse af klagerens aktivitet som patentmægler.
Det var herved  

 oplyst, at klageren havde nedsat sig som patentmægler med det  

 hovedformål at finde stort set ubenyttede patentrettigheder i Danmark,  

 som kunne sælges eller licensafsættes til udenlandske  

 virksomheder.
Told- og Skatteregionen havde tidligere afmeldt klageren fra  

 momsregistrering med den begrundelse, at der ikke blev udøvet  

 selvstændig økonomisk virksomhed.
Denne afgørelse blev  

 påklaget til Told- og Skattestyrelsen, som ved afgørelse af 17.  

 april 1997, j. nr. 99/97-302-00525, stadfæstede regionens  

 afgørelse.
Styrelsen udtalte herved:
 "I brev af 16. marts 1997 har De klaget over en afgørelse truffet  

 af Told- og Skatteregionen, hvorefter regionen har nægtet Dem  

 tilbagebetaling af negativ moms, da De efter regionens opfattelse ikke  

 udøver selvstændig økonomisk virksomhed, jf. momslovens §  

 3, stk. 1, hvorefter afgiftspligtige personer er juridiske eller fysiske  

 personer, der driver selvstændig økonomisk virksomhed.
 Told- og Skattestyrelsen fastholder regionens afgørelse.
Da De, på trods af gentagne opfordringer, ikke har dokumenteret, at  

 der er tale om en selvstændig økonomisk virksomhed i henhold til  

 momslovens § 3, stk. 1, finder Told- og Skattestyrelsen ikke, at der er  

 belæg for at karakterisere Deres virksomhedsdrift som selvstændig  

 økonomisk virksomhed og dermed tillade tilbagebetaling af den negative  

 moms.
Told- og Skatteregionen har modtaget en kopi af styrelsens  

 afgørelse.
Styrelsens afgørelse er endelig, jf. momslovens § 78, stk. 2. Hvis  

 De ønsker at gå videre med sagen kan den indbringes for  

 domstolene senest 3 måneder fra dags dato, jf. momslovens § 80, stk. 4  

 og 5." Klageren havde på trods heraf til regionen fremsendt en  

 momsopgørelse af 9. april 1998 vedrørende januar-kvartal  

 1998:
 C S.A.
Opgørelse for perioden 01.01.98 - 31.03.98 Negativ moms 21.183,00 kr.
Positiv moms 3.906,25 kr.
Negativt momstilsvar 17.177,00 kr.
 Ved afgørelse af 28. april 1998 havde told- og skatteregionen  

 på ny fundet:
 "Deres brev af 9. april 1998 med tilhørende bilag er blevet  

 gennemgået og giver anledning til følgende  

 bemærkninger:
 1. En del af materialet har allerede flere gange tidligere været  

 fremsendt både hertil og til Told- og Skattestyrelsen, og er  

 indgået i de tidligere trufne afgørelser vedr registrering.
 2. Materiale vedrørende ...... er korrespondance uden substans i  

 relation til en dokumentation for, at De driver en virkelig virksomhed af  

 erhvervsmæssig karakter.
 3. Oplysningerne om tab på 9,5 mio kr. vedr. tabt oliehandel og  

 formidling af 400.000 t sukker fra Cuba til Arabien forekommer på det  

 foreliggende grundlag som uden relation til virkeligheden.
 Konklusionen er stadig, at der ikke er grundlag for at De kan blive  

 momsregistreret, idet en forudsætning for registrering er, at der  

 drives selvstændig økonomisk virksomhed, jf. momslovens § 3,  

 stk. 1.
De har fremsendt en momsopgørelse for januar kvartal 1998,  

 hvorefter De har et negativt momstilsvar på 17.177 kr.
Da De ikke er  

 momsregistreret, skal De ikke indsende momsopgørelser.
De har i momsopgørelsen anført en udgående afgift  

 på 3.906 kr.
Hvis De har udskrevet faktura med moms til nogen, er dette  

 en strafsanktioneret overtrædelse af momslovens § 81, når De ikke  

 er momsregistreret.
Er momsfaktura udstedt, skal forholdet berigtiges ved enten at  

 tilbageføre momsen over for køber eller ved at indbetale  

 beløbet til Told- og Skatteregionen, jf. momslovens § 52, stk. 3 og  

 4." På klagerens opfordring havde Told- og Skattestyrelsen ved brev af  

 19. november 1998 fremsendt samtlige bilag fra journaler indeholdende  

 klagerens tidligere korrespondance med Told- og Skattestyrelsen.
 Klageren havde over for Landsskatteretten nedlagt påstand om, at den  

 udøvede virksomhed skulle anses afgiftspligtig, jf. momslovens §  

 3.
Til støtte herfor var det bl.a. anført, at der blev  

 udøvet forretningsmæssige aktiviteter, ligesom der afholdtes  

 store telefonudgifter, samt udgifter til annoncering i en morgenavis og  

 konsulenthonorarer.
Klageren havde særligt henvist til avisartikel om  

 hans virke "Ubrugte patenter er en dansk guldgrube", hvilken blev bragt i et  

 par aviser i 1996. Herudover havde klageren henvist til sin tidligere  

 korrespondance med myndigheder og udenlandske forretningsforbindelser.  Han  

 havde oplyst, at der ikke havde været kontinuitet i forretningerne i  

 virksomheden, hvilket dels skyldtes hospitalsindlæggelse, og endvidere  

 afbrydelse af klagerens kommunikationslinier, herunder telefonforbindelse.  

  Det var herved gjort gældende, at det ikke havde været muligt at  

 afslutte påbegyndte forretninger.
 Landsskatteretten udtalte:
 Det fremgik af momslovens kapitel 2, at afgiftspligtige personer var  

 juridiske eller fysiske personer, der drev selvstændig økonomisk  

 virksomhed, jf. momslovens § 3, stk. 1.
 Uanset såvel regelmæssig virksomhedsdrift som mere  

 lejlighedsvise transaktioner faldt ind under lovbestemmelsen, var det en  

 betingelse, at der forelå økonomisk virksomhed, og det  

 bemærkedes i den forbindelse, at Told- og Skattestyrelsen tidligere ved  

 afgørelse af 17. april 1997 havde fundet, at klagerens aktiviteter  

 ikke kunne anses som selvstændig økonomisk virksomhed.
 I tilfælde som det foreliggende, hvor klageren fortsat havde  

 udarbejdet momsopgørelser og påberåbte sig tilbagebetaling  

 af negativ moms, bemærkede retten, at det efter almindelige  

 bevisbyrderegler påhvilede den, der anmodede om fradrag, ikke blot at  

 godtgøre hensigten med påberåbte aktiviteter, men tillige  

 at dokumentere, at betingelsen om økonomisk virksomhed var  

 opfyldt.
Retten fandt, at de af klageren påberåbte hensigter ikke var  

 bestyrket af nogen objektive momenter vedrørende virksomhedens  

 intensitet og omfang.
Den påklagede afgørelse blev  

 stadfæstet.
