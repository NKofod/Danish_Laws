1. Indledning Med lov nr. 420 af 10. juni 1997 har Folketinget vedtaget en række  

 ænringer i lov om folkekirkens økonomi.
 Ændringsloven træder i kraft den 1. januar 1998, men der er nogle af  

 bestemmelserne i loven, som først vil have virkning fra et senere tidspunkt.  

 Det er i forbindelse med gennemgangen af de enkelte ændringer nedenfor  

 anført, hvis bestemmelsen først har virkning fra et senere tidspunkt.
 Ministeriets lovbekendtgørelse nr. 537 af 24. juni 1997 indeholder dels de  

 bestemmelser i den nugældende økonomilov fra 1994, jf. lovbekendtgørelse nr.  

 627 af 4. juli 1994, som fortsat er gældende, dels de ændringer af lov om  

 folkekirkens økonomi, som Folketinget har vedtaget ved lov nr. 420 af 10.  

 juni 1997.
 Denne vejledning indeholder alene en gennemgang af de ændringer, der er  

 foretaget i lov om folkekirkens økonomi med vedtagelsen af den seneste  

 ændringslov.
I det oprindelige lovforslag var der imidlertid en række bestemmelser om  

 muligheder for ændringer i budgetprocedurerne.
Disse bestemmelser blev ikke  

 vedtaget, fordi de alene regulerede muligheder, som menighedsrådene allerede  

 i dag har i medfør af reglerne i lov om menighedsråd kapitel 8. Ministeriet  

 vil på baggrund heraf snarest udsende en vejledning om de muligheder, som  

 kapitel 8 i lov om menighedsråd giver de enkelte menighedsråd.
 2. De væsentligste ændringer i forhold til den hidtil  

 gældende økonomilov er:
 * at udgifter til trykning og distribution af kirkeblade eller lignende  

 publikationer samt til annoncering i lokalaviser i fremtiden vil kunne  

 finansieres af kirkekassen som en alminddelig driftsudgift, jf. lovens § 2,  

 stk. 1, nr. 11, og således ikke længere skal afholdes af menighedsrådets  

 rådighedsbeløb.
 * at kirkeministeren har fået bemyndigelse til administrativt at fastsætte  

 - ændrede - bestemmelser om frister for menighedsrådenes aflevering af  

 budgetter for kirke- og præstegårdskasserne, afholdelse af budgetsamråd og om  

 frister for provstiudvalgets godkendelse af budgetterne, og for  

 regnskabsaflæggelse og revision, jf. lovens § 4, stk. 3, § 9, stk. 1, og §  

 17a, stk. 6.
 * at kirkeministeren er blevet bemyndiget til at fastsætte tidspunktet for  

 stiftsøvrighedernes aflevering af forslag til budget for fællesfondens  

 indtægter og udgifter i stiftet, jf. lovens § 15, stk. 1.
 * at der ved hvert provstiudvalg oprettes en provstiudvalgskasse, og at de  

 udgifter vedrørende provstiudvalgets virksomhed, som i dag finansieres af  

 fællesfonden, i fremtiden finansieres af denne kasse af midler, der  

 tilvejebringes af den lokale kirkelige ligning, jf. lovens § 17c, stk. 2-4,  

 og § 17d.
 * at den del af ligningsbeløbet til kirke- og præstegårdskasserne, som er  

 afsat til imødegåelse af uforudsete udgifter i ligningsområdet (det såkaldte  

 5%-beløb), udbetales til vedkommende provstiudvalg og administreres på en  

 særskilt konto i provstiudvalgskassen, jf. lovens § 19, stk. 1,3. pkt.
 * at lønudgiften til specialpræster i fremtiden finansieres fuldt ud af  

 fællesfonden, mens det beløb, som herved frigøres på finanslovsbevillingen,  

 konverteres til yderligere præstestillinger, jf. lovens § 20, stk. 2.
 * at adgangen til at få dispensationer fra dele af den kirkelige  

 lovgivning med henblik på løsning af folkekirkelige opgaver i lokalområdet er  

 blevet udvidet, således at stiftsøvrigheder og provstiudvalg har fået  

 tilsvarende mulighed som menighedsråd for at tilpasse arbejdsgange og  

 kompetenceforhold til lokale ønsker og behov, jf. lovens § 24.
 3. Adgang til finansiering af kirkebladsudgifter m.v.
 Med bestemmelsen i lovens § 2, stk. 1, nr. 11, er der givet mulighed for,  

 at det enkelte menighedsråd kan afholde udgifterne til trykning og  

 distribution af kirkeblade og lignende publikationer af kirkekassen som en  

 almindelig driftsudgift.
Begrebet »kirkeblad« kan defineres som et periodisk udgivet  

 skrift, der udgives af et eller flere sognes menighedsråd.
Under denne  

 definition af et kirkeblad vil således også falde en hjemmeside på  

 internettet, hvor et eller flere sognes menighedsråd giver oplysning om  

 aktiviteter samt offentliggør debatindlæg om kirkelige emner.
 Annoncering i lokalaviser m.v. er derimod ikke omfattet af definitionen på  

 et kirkeblad, men der er med den valgte formulering af bestemmelsen tillige  

 givet mulighed for, at de menighedsråd, som vælger at give oplysninger om  

 aktiviteter og debattere kirkelige emner ved at købe spalteplads i den lokale  

 presse, vil kunne afholde disse udgifter af kirkekassen som en almindelig  

 driftsudgift.
De nævnte udgifter har tidligere skullet afholdes indenfor  

 rådighedsbeløbets rammer.
Overførelsen af udgifterne til kirkeblade m.v. fra  

 rådighedsbeløbet til de almindelige driftsudgifter vil derfor skabe et  

 fornyet spillerum indenfor rådighedsbeløbets grænser til, at menighederådene  

 - der hvor de budgetmæssige forudsætninger er til stede - kan iværksættes nye  

 folkekirkelige aktiviteter.
 Bestemmelsen træder i kraft den 1. januar 1998, hvilket betyder, at  

 menighedsrådene fra og med budgetåret 1998 har mulighed for at finansiere  

 kirkebladsudgifter m.v. som en almindelig driftsudgift optaget på budgettet.
 4. Nye regler vedrørende budget-, regnskabs- og  

 revisionssystemer for kirke- og præstegårdskasserne samt for fællesfonden.
 Med bestemmelserne i lovens § 4, stk. 3, § 9, stk. 1, og § 17a, stk. 6, er  

 kirkeministeren blevet bemyndiget til administrativt at fastsætte  

 bestemmelser om frister for menighedsrådenes aflevering af budgetter for  

 kirke- og præstegårdskasserne, for afholdelse af budgetsamråd, for  

 provstiudvalgenes godkendelse af budgetterne samt for menighedsrådenes  

 aflevering af regnskaber for kirke- og præstegårdskasserne, for revisionen og  

 for provstiudvalgets godkendelse af disse regnskaber.
 Som følge af disse bemyndigelsesbestemmelser er der foretaget  

 redaktionelle ændringer af bestemmelsen i § 5, stk. 1, 1. pkt., i § 7 samt af  

 bestemmelserne i § 9, stk. 1, 1. pkt., og § 9, stk. 3, 1. pkt.
 Herudover er ministeren med bestemmelsen i lovens § 15, stk. 1, blevet  

 bemyndiget til administrativt at fastsætte tidspunktet for  

 stiftsøvrighedernes aflevering af forslag til budget for fællesfondens  

 indtægter og udgifter i stiftet.
Disse lovændringer træder i kraft den 1. januar 1998, således at  

 menighedsråene i 1998, når budgetterne for 1999 skal udarbejdes, skal  

 disponere ud fra nye frister.
Ministeriet vil derfor snarest udsende en  

 bekendtgørelse, hvori de fornødne bestemmelser vedrørende frister m.v.  

 fastsættes.
 5. Provstiudvalgenes virksomhed.
 Bestemmelserne om provstiudvalgene har hidtil fremgået af lov om  

 folkekirkens økonomi kapitel 6. Af systematiske grunde er bestemmelserne  

 flyttet til et nyt kapitel 2a, og bestemmelserne i lovens § 17a, § 17b og §  

 17c svarer derfor delvist til §§ 24-26 i den hidtidige lovbekendtgørelse om  

 folkekirkens økonomi fra 1994.
 Oprettelse af provstiudvalgskasse.
Organisatorisk er provstiudvalget en selvstændig, lokalt valgt offentlig  

 instans, der ikke står i noget almindeligt underordnelsesforhold til fx  

 stiftsøvrigheden eller Kirkeministeriet.
Der findes således ikke nogen  

 overordnet myndighed, som har en almindelig adgang til at lave  

 provstiudvalgets beslutninger om eller til at handle i dets sted.
På den  

 anden side følger det af den gældende lovgivnings indhold, at  

 provstiudvalgets beføjelser er lovbundne.
 Provstiudvalget har ikke hidtil haft nogen selvstændig budgetret og  

 skatteudskrivningsret i relation til finansiering af udgifterne vedrørende  

 udvalgets virksomhed, idet udvalgets udgifter hidtil er blevet finansieret af  

 fællesfonden blandt andet gennem kirkeministerens udskrivning af  

 landskirkeskat.
 Under henvisning til provstiudvalgets organisatoriske placering i den  

 kirkelige struktur er der imidlertid med bestemmelsen i lovens § 17c, stk.  

 2-4, indøfrt en ny ordning, således at der ved hvert provstiudvalg oprettes  

 en provstiudvalgskasse, og således at de udgifter vedrørende  

 provstiudvalgenes virksomhed, som i dag finansieres af fællesfonden, i  

 fremtiden finansieres af denne kasse.
 Der er ikke med denne ændring foretaget nogen udvidelse af de  

 udgiftskrævende folkekirkelige opgaver, som provstiudvalget kan varetage, jf.  

 lovens § 17c, stk. 3-4.
 Provstiudvalget skal efter regler fastsat af kirkeministeren hvert år  

 udarbejde et budget over provstiudvalgskassens indtægter og udgifter for det  

 kommende regnskabsår, jf. lovens § 17 d, stk. 2 og stk. 4.
Et grundprincip for en selvstændig budgetret og dertil knyttet  

 skatteudskrivningsret er, at den, der bruger pengene, også selv skal skaffe  

 pengene eller i hvert fald en væsentlig del heraf.
I relation til  

 provstiudvalgenes virksomhd kan dette krav opfyldes, hvis pligten til at  

 finansiere provstiudvalgets udgifter alene påhviler kirkeskatteyderne i det  

 lokalområde, hvor provstiudvalget er valgt.
 På denne baggrund er der i lovens § 17d, stk. 1, indsat en bestemmelse,  

 hvorefter de nødvendige økonomiske midler til finansiering af udgifterne til  

 provstiudvalgets virksomhd i fremtiden tilvejebringes af den lokale kirkelige  

 ligning, ligesom provstiudvalget er tillagt kompetencen til at fastsætte  

 ligningsbeløbet til provstiudvalgskassen, jf. lovens 17d, stk. 3.
 Menighedsrådene vil ikke have beslutningskompetence med hensyn til  

 fastsættelse af ligningsbeløbet til provstiudvalgskassen, men det er dog en  

 forudsætning, at provstiudvalget orienterer menighedsrådene om  

 provstiudvalgskasssens budgetforslag på budgetsamrådet.
 Udbetaling af ligningsbeløbet til provstiudvalgskassen og af  

 beløb til dækning af uforudsete udgifter for kirke- og  

 præstegårdskasserne.
 Ligningsbeløbet til provstiudvalgskassen skal udbetales til vedkommende  

 provstiudvalg, jf. lovens § 19, stk. 1, 3. pkt.
Provstiudvalget har allerede i dag adgang til at forhøje kirke- og  

 præstegårdskassernes budgetter med et beløb svarende til højst 5 % af det  

 samlede ligningsbeløb til imødegåelse af uforudsete udgifter i  

 ligningsområdet.
Dette beløb er efter den hidtidige ordning ikke automatisk  

 blevet udbetalt til kirkekasserne, men har derimod stået på en  

 mellemregningskonto i kommunen.
Anvendelse af dette beløb har endvidere kun  

 kunnet ske efter provstiudvalgets beslutning, jf. § 19, stk. 1, 3. pkt., i  

 den hidtidige lovbekendtgørelse om folkekirkens økonomi fra 1994.
På baggrund af bestemmelserne om oprettelse af en provstiudvalgskasse skal  

 denne del af ligningsbeløbet i fremtiden udbetales til vedkommende  

 provstiudvalg og administreres på en særskilt konto i provstiudvalgskassen,  

 jf. lovens § 19, stk. 1, 3. pkt.
Det vil således fortsat være  

 provstiudvalget, der har kompetence til at træffe beslutning om udbetaling af  

 beløb til dækning af uforudsete udgifter til den enkelte kirke- eller  

 præstegårdskasse.
 Ved regnskabsårets slutning skal den del af beløbet til imødegåelse af  

 uforudsete udgifter, der står tilbage, anvendes til nedbringelse af det  

 følgende års ligningsbeløb til kirke- og præstegårdskasserne.
 Bortset fra denne ændring er der ikke foretaget ændring i de hidtil  

 gældende regler om udbetaling af ligningsbeløb til fællesfonden eller til  

 kirke- og præstegårdskasserne, jf. lovens § 19.
 Ændringer af teknisk karakter som følge af oprettelsen af  

 provstiudvalgskassen og ikrafttrædelsesbestemmelsen.
 Der er foretaget en teknisk ændring af bestemmelsen i lovens § 11, stk. 1,  

 hvilket er begrundet i, at udgifterne til provstiudvalgets virksomhed i  

 fremtiden afholdes af provstiudvalgskassen og ikke som hidtil af  

 fællesfonden.
 Endvidere er der foretaget tekniske ændringer af bestemmelserne i lovens §  

 18, stk. 1 og stk. 5, således at ligningen til provstiudvalgskassen foretages  

 efter samme principper som den nuværende ligning til kirke- og  

 præstegårdskasserne og til fællesfonden.
 Reglerne om oprettelse af provstiudvalgskassen har virkning for  

 budgetlægningen vedrørende budgetåret 1999, hvilket betyder, at  

 provstiudvalgene i løbet af 1998 skal udarbejde budgetter og fastsætte  

 ligningsbeløbene til provstiudvalgskasserne for 1999.
 I 1998 vil provstiudvalgenes udgifter som hidtil blive afholdt af  

 fællesfonden.
 Fastsættelse af antallet af læge medlemmer af  

 provstiudvalget.
 Hidtil har der kun været mulighed for at vælge to til fire læge medlemmer  

 af provstiudvalget, men med bestemmelsen i lovens § 17a, stk. 1, er det nu  

 fastsat, at provstiudvalget består af to til syv læge medlemmer samt af  

 provsten.
 Antallet af læge medlemmer fastsættes af menighedsrådene i provstiet på  

 det orienterende møde, som skal afholdes forud for de ordinære valg til  

 provstiudvalg hvert fjerde år.
Med den nye grænse for antallet af læge medlemmer er der givet mulighed  

 for, at menighedsrådene fx kan fastsætte antallet af provstiudvalgsmedlemmer,  

 således at det svarer til antallet af ligningsområder eller dele af  

 ligningsområder i provstiet.
Uanset at antallet af læge medlemmer i et  

 provstiudvalg fastsættes, således at det svarer til antallet af  

 ligningsområder, er menighedsrådene dog ikke herved blevet forpligtet til at  

 vælge personer bosat i de enkelte ligningsområder i provstiet.
Om dette  

 faktisk bliver tilfældet, må derimod fortsat afgøres efter de almindelige  

 regler om opstilling og gennemførelse af valg til provstiudvalg.
 Denne bestemmelse har først virkning for de provstiudvalg, der vælges ved  

 de ordinære valg til provstiudvalg i 2001.
 6. Finansiering af præstestillinger.
 Udgangspunktet ved finansiering af præstestillinger er, at 40 pct. af  

 udgifterne til aflønning af præster og provster afholdes af staten som en  

 lovbunden finanslovsbevilling, mens de resterende 60 pct. afholdes af  

 fællesfonden (landskirkeskatten).
 Bestemmelsen i lovens § 20, stk. 2, 2. pkt., er ny og modificerer dette  

 udgangspunkt, idet lønnen til specialpræster i fremtiden skal finansieres  

 fuldt ud af fællesfonden.
 Når udgiften til de nuværende specialpræstestillinger i fremtiden fuldt ud  

 finansieres af fællesfonden, vil der blive frigjort et beløb på  

 finanslovsbevillingen, og det var ved Folketingets vedtagelse af den nye  

 bestemmelse en forudsætning, at dette beløb i fremtiden konverteres til  

 yderligere præstestillinger, der finansieres på normal vis med  

 procentfordelingen 40/60.
 Ændringen indebærer således, at staten fastholdes på at bidrage til  

 opretholdelsen af den basale sognepræstelige betjening, mens de behov for  

 specialpræstestillinger, som skyldes kirkens tilrettelæggelse af den  

 præstelige betjening, dækkes af kirkelige midler.
I en betænkning vedrørende præstestillinger fra 1994 blev det blandt andet  

 anbefalet, at der skulle oprettes 85 nye præstestillinger i folkekirken.
Af  

 de 85 nye præstestillinger blev der i 1995 bevilget i alt 18 stillinger,  

 ligesom der i 1997 er bevilget i alt 12 stillinger.
På denne baggrund  

 resterer der på nuværende tidspunkt 55 stillinger, som endnu ikke er  

 oprettet.
 Det er i betænkning nr. 1327/1996 vedrørende budgetlægning for  

 kirkekasserne m.v. specificeret, at 24 af disse yderligere præstestillinger  

 er specialpræstestillinger, mens 31 stillinger er almindelige  

 præstestillinger, som skal finansieres på normal vis med procentfordelingen  

 40/60.
 Med vedtagelsen af de nye regler om finansiering af  

 specialpræstestillinger vil det være muligt at opfylde det aktuelle behov på  

 55 yderligere præstestillinger og samtidig skabe en lille reserve til  

 imødekommelse af nye behov.
 De 55 stillinger vil blive oprettet i løbet af de næste tre år fordelt  

 således:
 1998: 20 stillinger - 10 almindelige præstestillinger og 10  

 specialpræstestillinger.
 1999: 20 stillinger - 10 almindelige præstestillinger og 10  

 specialpræstestillinger.
 2000: 15 stillinger - 11 almindelige præstestillinger og 4  

 specialpræstestillinger.
 7. Samarbejde mellem stiftsøvrigheder, provstiudvalg  

 og menighedsråd.
Med bestemmelsen i lovens § 24, stk. 1, er der givet mulighed for, at der  

 kan indgås aftaler om samarbejde med henblik på løsning af folkekirkelige  

 anliggender mellem stiftsøvrighed og provstiudvalg, mellem to eller flere  

 stiftsøvrigheder og mellem to eller flere provstiudvalg.
Endvidere er der  

 givet mulighed for, at der kan etableres samarbejde mellem menighedsråd og en  

 eller flere stiftsøvrigheder eller provstiudvalg.
 Kirkeministerens godkendelse af sådanne aftaler om samarbejde er alene  

 nødvendig, hvis samarbejdet vil medføre indskrænkninger i de beføjelser, som  

 efter den kirkelige lovgivning tilkommer den enkelte kirkelige instans, eller  

 hvis samarbejdet vil indebære en fravigelse af lovbestemmelser.  

 Samarbejdsaftaler, som ikke kræver fravigelse af gældende regler, kan derimod  

 frit indgås mellem de kirkelige instanser uden samtykke af nogen anden  

 myndighed.
 Bestemmelsen vedrører alene frivillige aftaler mellem kirkelige instanser  

 om løsningen af folkekirkelige opgaver i fællesskab, idet det ikke er fundet  

 påkrævet eller hensigtsmæssigt at indføre hjemmel for påbud om samarbejde.
 Endvidere er der med bestemmelsen i lovens § 24, stk. 2, givet mulighed  

 for, at et enkelt provstiudvalg eller en stiftsøvrighed kan få dispensation  

 fra dele af den kirkelige lovgivning, hvis det er ønskeligt af hensyn til  

 løsningen af folkekirkelige opgaver i henholdsvis provstiet eller stiftet.
 Med disse bestemmelser har stiftsøvrigheder og provstiudvalg således fået  

 mulighed for at tilpasse arbejdsgange og kompetenceforhold til lokale ønsker  

 og behov i et omfang, der svarer til de muligheder, som menighedsrådene har i  

 medfør af bestemmelserne i lov om menighedsråd § 43.
 Det bemærkes, at der alene kan gives dispensation fra de dele af den  

 kirkelige lovgivning, som regulerer offentlige myndigheders virksomhed, og at  

 eventuelle dispensationer derfor ikke vil påvirke den enkelte borgers  

 retsstilling.
 Samtidig bemærkes, at kravet om, at dispensationer fra dele af den  

 kirkelige lovgivning skal gives af den parlamentarisk ansvarlige minister,  

 vil være med til at sikre, at der ikke godkendes samarbejdsaftaler eller i  

 øvrigt meddeles dispensationer, som er i strid med den kirkelige lovgivnings  

 grundlæggende forudsætninger.
