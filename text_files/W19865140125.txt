Boligsikring var udbetalt i perioden 1.1. - 31.8.1983. Den 28.12.83  

 anmodede boligstøtteansøgeren om frigivelse af indestående beløb på  

 etableringskonto.
Anmodning om frigivelse var begrundet i lovændring om  

 indskud på etableringskonti.
Boligstyrelsen fandt, at oplysningspligten først indtrådte på det  

 tidspunkt, hvor boligstøttemodtageren havde anmodet om frigivelse af det  

 indestående beløb på etableringskontoen.
Ved efterreguleringen af boligstøtte  

 burde bortses fra beløbet, og da indkomsten herefter ikke oversteg det  

 anvendte beregningsgrundlag med mindst 10.000 kr., skulle der ikke ske  

 efterregulering af boligsikringen, udbetalt i den nævnte periode.
 Boligstyrelsen har i dag skrevet følgende til N.N.:
 »Boligstyrelsen har den 15. januar 1986 fra amtsankenævnet for Århus  

 amt modtaget Deres skrivelse af 30. december 1985, hvori De klager over  

 amtsankenævnets afgørelse af 20. december 1985. Ved denne afgørelse tiltrådte  

 nævnet Skanderborg kommunes beslutning om at kræve tilbagebetaling af for  

 meget udbetalt boligsikring i perioden 1. januar - 31. august 1983, ialt  

 2.504 kr.
 Det fremgår af de bilag, som amtsankenævnet har vedlagt, at De i den  

 nævnte periode fik beregnet boligsikring på grundlag af en forventet  

 fremtidig indkomst på 119.000 kr således at den husstandsindkomst, der blev  

 lagt til grund for beregningen, efter fradrag på 17.400 kr. for 2 børn i  

 husstanden og efter nedrunding udgjorde 101.000 kr.
På grundlag af ligningsresultaterne for 1983 har kommunen konstateret, at  

 Deres indkomst i dette år, opgjort efter principperne i lov om  

 socialindkomst, har udgjort 138.651 kr.
Den husstandsindkomst, der skulle  

 være lagt til grund for beregningen, ville herefter efter fradrag for 2 børn  

 og efter nedrunding udgøre 121.000 kr.
 Da De med denne indkomst ikke har været berettiget til hele den udbetalte  

 boligsikring i den omhandlede periode, har kommunen krævet det for meget  

 udbetalte tilbagebetalt.
De har oplyst, at De i januar 1983 oprettede en etableringskonto, og at De  

 foretog et indskud på 15.000 kr.
Imidlertid vedtog folketinget i foråret 1983  

 en lov om ændring af lov om indskud på etableringskonti, som hindrede  

 oprettelse af et interessentskab omfattende mere end 10 interessenter.
Da De  

 havde oprettet Deres etableringskonto med henblik på et projekt, der efter  

 lovændringen ikke kunne realiseres, fik De efter ansøgning indskuddet  

 frigivet i løbet af 1984 mod, at beløbet plus et tillæg på 5% eller 750 kr.  

 blev beskattet i indkomståret 1983.
På den baggrund finder De, at der i Deres faktiske indkomst for 1983 bør  

 bortses fra dette beløb på 15.750 kr.
Der vil herefter ikke være grundlag for  

 at regulere i den udbetalte boligsikring, idet den faktiske indkomst i 1983  

 alene overstiger beregningsgrundlaget med 4.000 kr.
De har videre anført, at De ikke kunne vide, at det nævnte beløb ville  

 blive henført til Deres indkomst for 1983, før konsekvenserne af den omtalte  

 lovændring for Deres projekt var en kendsgerning.
På dette tidspunkt modtog  

 De ikke længere boligsikring, idet De flyttede i eget hus pr. 1. september  

 1983. De finder det derfor uberettiget, at kommunen anfører, at De har  

 undladt at give meddelelse om ændringer i Deres indtægtsforhold.
 Boligstyrelsen har fra amtsskatteinspektoratet i Skanderborg fået oplyst,  

 at De den 28. december 1983 anmodede om frigivelse af det indestående beløb  

 på etableringskontoen.
 I denne anledning skal man meddele, at et amtsankenævns afgørelse ifølge §  

 63, stk. 2, i lov om individuel boligstøtte kun kan påklages til  

 boligstyrelsen, hvis afgørelsen omfatter spørgsmål, der skønnes at være af  

 principiel betydning.
 Boligstyrelsen finder, at spørgsmålet om, hvornår en boligstøttemodtagers  

 oplysningspligt indtræder, og dermed fra hvilket tidspunkt et  

 tilbagebetalingskrav kan rejses, er af principiel betydning, og man har  

 derfor besluttet at tage sagen op til behandling for så vidt angår dette  

 spørgsmål.
 Ifølge § 38, stk. 3, i lov om individuel boligstøtte påhviler det  

 boligstøttemodtageren at oplyse kommunalbestyrelsen om alle forhold, der kan  

 medføre nedsættelse eller bortfald af boligstøtten.
 Såfremt der i løbet af året sker en væsentlig og varig forhøjelse af den  

 husstandsindkomst, der er anvendt ved beregningen, skal boligstøtten  

 omberegnes med virkning fra begyndelsen af den måned, der følger nærmest  

 efter ændringens indtræden, jfr. lovens § 40.
 Har en boligstøttemodtager undladt at give meddelelse som omhandlet i §  

 38, stk. 3, eller iøvrigt mod bedre vidende uberettiget oppebåret  

 boligstøtte, skal han eller hans dødsbo tilbagebetale det beløb, der er  

 oppebåret med urette, jfr. lovens § 41.
Boligstyrelsen finder efter en gennemgang af sagen, at Deres  

 oplysningspligt over for boligstøttekontoret først er indtrådt på det  

 tidspunkt, hvor De anmoder amtsskatteinspektoratet om frigivelse af beløbet  

 på etableringskontoen.
Boligstyrelsen finder således ikke, at De har  

 tilsidesat Deres oplysningspligt i den periode, De modtog boligsikring, fra  

 1. januar - 31. august 1983.
Boligstyrelsen finder herefter, at der ved efterreguleringen bør bortses  

 fra beløbet på 15.750 kr. i Deres faktiske indkomst, der herefter udgør  

 122.901 kr.
Husstandsindkomsten for 1983 vil herefter efter fradrag for 2  

 børn og efter nedrunding udgøre 105.000 kr.
Da denne indkomst ikke overstiger  

 det anvendte beregningsgrundlag med mindst 10.000 kr., finder boligstyrelsen  

 ikke, at der skal ske efterregulering af boligsikringen, udbetalt Dem i den  

 nævnte periode.
