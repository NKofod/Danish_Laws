 I medfør af § 8, stk. 3, i lov nr. 327 af 26. juni 1975 om lægemidler og  

 af §§ 41 og 67-68 i lov om apotekervæsenet (indenrigsministeriets  

 lovbekendtgørelse nr. 513 af 24. september 1975) fastsættes:
 INDLEDNING.
 § 1.  Denne bekendtgørelse gælder for fremstilling,  

 kontrol, lagerhold og forhandling af farmaceutiske specialiteter (jfr. § 11,  

 stk. 1, i lov om lægemidler) hos virksomheder og personer, der har  

 sundhedsstyrelsens godkendelse til håndtering af lægemidler (jfr. § 8, stk.  

 1, i lov om lægemidler), samt på apoteker, sygehusapoteker og hos  

 kontrollerede virksomheder (jfr. §§ 6, 11, 67 og 68 i lov om apotekervæsenet)  

 og af radioaktive lægemidler (jfr. § 2 i indenrigsministeriets bekendtgørelse  

 nr. 595 af 28. november 1975 om radioaktive lægemidler m.m.).
 Stk. 2.  Denne bekendtgørelse gælder også for magistrel  

 fremstilling af lægemidler (jfr. § 11, stk. 2, i lov om lægemidler). Ved  

 magistrel fremstilling af enkeltportioner  

 (»extempore-fremstilling«) skal bestemmelserne følges i videst  

 muligt omfang, idet det dog er tilladt at undlade den i § 12, stk. 6, nr. 3,  

 nævnte prøveudtagning og afprøvning af det færdige lægemiddel.
 § 2.  Ethvert lægemiddel skal indenfor den fastsatte  

 opbevaringstid opfylde de kvalitetskrav, der fremgår af standarder for  

 lægemidlet og skal være fremstillet, kontrolleret, lagerholdt og forhandlet  

 på betryggende måde.
 Stk. 2.  Et lægemiddel kan kun anses for at være  

 fremstillet, kontrolleret, lagerholdt og forhandlet på betryggende måde,  

 såfremt i det mindste de i denne bekendtgørelse anførte regler er efterlevet.
Stk. 3.  Fremstilling, kontrol og lagerhold af  

 lægemidler skal iøvrigt foregå i overensstemmelse med de regler, der fremgår  

 af »Danske Lægemiddelstandarder«.
Herved skal regler for  

 fremstilling, kontrol og lagerhold, der fremgår af de almindelige afsnit og  

 de anførte standarder for råvarer, lægemiddelformer og lægemidler, iagttages.
 § 3.  I denne bekendtgørelse anvendes nedenstående  

 udtryk i de anførte betydninger:
 Fremstilling: Samtlige de processer, der fører frem til den færdige vare,  

 såvel som de enkelte delprocesser såsom tilberedning, blanding,  

 forarbejdning, omhældning, påfyldning, emballering og etikettering.
 Fremstiller: En virksomhed eller person, der foretager eller lader  

 foretage fremstilling.
Forhandling: Indførsel, udførsel, lagerhold, udlevering og fordeling,  

 uanset om disse handlinger er forbundet med betaling eller ej.
Forhandling  

 omfatter såvel detailhandel som anden handel.
 Forhandler: En virksomhed eller person, der foretager eller lader foretage  

 forhandling.
Råvare: Enhver ingrediens som anvendes ved fremstilling af en færdigvare,  

 uanset om denne ingrediens indgår i færdigvaren eller ej.
Et mellemprodukt  

 (herunder en bulkvare), der modtages af en virksomhed til fortsat  

 fremstilling, er også omfattet af råvarebegrebet.
 Mellemprodukt: En ingrediens eller blanding af ingredienser som yderligere  

 skal gennemgå en eller flere delprocesser for at blive en færdigvare.
 Bulkvare: Et mellemprodukt som for at blive en færdigvare yderligere skal  

 gennemgå en eller flere af følgende delprocesser: Påfyldning, pakning eller  

 etikettering.
Færdigvare: Et lægemiddel der har gennemgået alle fremstillingens  

 delprocesser.
Mellemprodukter herunder bulkvarer, der må betragtes som  

 slutprodukt for en virksomhed, er også omfattet af færdigvarebegrebet.
 Batch: En afgrænset mængde af f.eks. en råvare, et mellemprodukt eller en  

 færdigvare fremstillet i en samlet proces eller i en serie af processer på en  

 sådan måde, at den kan anses for at være homogen.
 Batchnummer: En entydig betegnelse for en given batch.
 Karantæne: Den situation hvori en vare befinder sig, når den ikke må  

 anvendes før en frigigelse har fundet sted.
Frigivelse: Den handling hvorved en batch tillades anvendt ved  

 fremstilling, ved videre forarbejdning, til udlevering, til salg og lignende.  

 Grundlaget for frigivelsen skal udgøres af en samling af oplysninger om  

 batchens oprindelse, tilblivelse og konstaterede egenskaber.
Nogle af disse  

 oplysninger kan stamme fra afprøvning på mellemtrin i fremstillingen.
 Fremstillingsdato: En for den enkelte batch fastsat dato der alt efter  

 fremstillerens valg kan angive tidspunktet for færdigfremstillingen af  

 bulkvaren eller tidspunktet for frigivelsen af færdigvaren.
Udløbsdato: En for hver enkelt batch fastsat dato, der angiver udløbet af  

 den periode, hvori batchen kan anvendes.
Længden af perioden mellem  

 fremstillingsdato og udløbsdato (opbevaringstiden) skal være fastlagt på  

 grundlag af undersøgelser af det pågældende lægemiddels holdbarhed.
Perioden  

 må dog højst være 5 år.
 Stk. 2.  Såfremt en virksomhed anvender disse udtryk i  

 anden betydning eller evt. anvender andre udtryk for disse begreber, må dette  

 entydigt fremgå af virksomhedens instruktioner.
 FREMSTILLING OG KONTROL.
 § 4.  Enhver virksomhed, der beskæftiger sig med  

 fremstilling af lægemidler, skal have sundhedsstyrelsens tilladelse hertil.
 PERSONALE OG ORGANISATION.
§ 5.  Enhver virksomhed skal have en ansvarlig af  

 virksomheden udpeget og af sundhedsstyrelsen godkendt leder.
Endvidere skal  

 et passende antal ledende stillinger være besat med personer med  

 tilstrækkelig grundlæggende videnskabelig eller teknisk baggrund og praktisk  

 erfaring.
Blandt disse skal være to af hinanden uafhængige ledere af  

 henholdsvis fremstilling og kvalitetssikring.
Såfremt den ovennævnte af  

 sundhedsstyrelsen godkendte leder selv opfylder de givne kvalifikationskrav,  

 kan denne fungere som leder af fremstilling eller kvalitetssikring. (* 1) Stk. 2.  Antallet af ansatte i virksomheden skal være af  

 en sådan størrelse, at kvaliteten af de fremstillede lægemidler kan sikres,  

 og således at de nødvendige instruktioner kan overholdes.
Stk. 3.  De ansattes ansvarsområde skal være fastlagt i  

 skriftlig form.
Den med et ansvarsområde forbundne arbejdsbyrde må ikke være  

 så stor, at det indebærer risiko for arbejdets kvalitet.
Ved fastlæggelsen af  

 ansvarsområder skal det sikres, at der ikke forekommer udækkede områder eller  

 overlapninger.
 Stk. 4.  Personer, der varetager ledende stillinger i  

 virksomheden, skal være bekendt med de regler, der gælder for fremstilling,  

 kontrol og lagerhold af lægemidler og skal gennem løbende efteruddannelse i  

 fornødent omfang være informeret om udviklingen indenfor det farmaceutiske  

 fagområde.
 Stk. 5.  Der skal drages omsorg for, at personale, der  

 lider af smitsomme sygdomme ikke tilfører de fremstillede lægemidler  

 smittefarlig forurening.
 LOKALER.
§ 6.  Lokalerne skal være dimensioneret, udformet og  

 indrettet således, at de til enhver tid er velegnede til deres formål.
De  

 enkelte arbejdsarealer skal være så store, at risiko for sammenblanding,  

 krydskontaminering og andre fejltagelser bliver minimal.
 Stk. 2.  Lokalerne skal have passende belysning og  

 ventilation.
 Stk. 3.  Lokalerne skal bl.a. omfatte egnede  

 omklædnings-, vaske- og toiletrum i et sådant omfang, at personalet kan  

 efterleve hygiejneforskrifterne.
 Stk. 4.  Såfremt der i lokalerne lagerholdes råvarer,  

 mellemprodukter eller færdigvarer for hvilke, der stilles krav om særlige  

 opbevaringsbetingelser (f.eks. med hensyn til temperatur, lysbeskyttelse,  

 tyverisikring eller særlige sikkerhedsforanstaltninger), skal lokalerne være  

 indrettet hertil.
 UDSTYR.
§ 7.  Udstyret skal være dimensioneret og udformet  

 således, at det til enhver tid er velegnet til sit formål.
Det skal være let  

 at rengøre og forligeligt med de materialer, det kommer i berøring med.
 Stk. 2.  Veje- og måleudstyr skal være tilstrækkelig  

 præcist.
 Stk. 3.  Alt udstyr, der anvendes ved fremstilling m.v.,  

 skal efterses regelmæssigt med henblik på at sikre upåklagelig funktion.
 HYGIEJNE.
§ 8.  Enhver virksomhed skal have skriftlige  

 hygiejneforskrifter tilpasset de enkelte afdelingers aktivitet.
Forskrifterne  

 skal fastlægge procedurer for rengøring af lokaler og udstyr, procedurer for  

 tilfredsstillende hygiejnisk håndtering af råvarer, mellemprodukter og  

 færdigvarer, omhandle personalets adfærd og påklædning samt krav til  

 personalets helbredstilstand.
 Stk. 2.  Hygiejneforskrifternes indhold skal  

 regelmæssigt gennemgås med personalet.
 INSTRUKTIONER.
 § 9.  Den enkelte virksomhed skal på grundlag af de i  

 dette kapitel optagne regler opbygge organisation samt udarbejde og efterleve  

 beskrivelser, instruktioner, forskrifter, rutiner m.v. i et sådant omfang, at  

 fremstilling og kontrol kan foregå efter reglerne.
 KVALITETSSIKRING.
§ 10.  Enhver virksomhed skal råde over en  

 kvalitetssikringsafdeling af tilstrækkelig kapacitet.
Afdelingen skal deltage  

 i planlægning og fastsættelse af samt tilsyn med alle kontrolprocedurer,  

 herunder prøveudtagningsprocedurer og proceskontrolprocedurer.
Afdelingen  

 skal endvidere være ansvarlig for kontrol og frigivelse af alle råvarer og  

 alle færdigvarer samt fastslå og følge de fremstillede færdigvarers  

 holdbarhed.
Stk. 2.  I enhver virksomhed bør der sædvanligvis være  

 et analyselaboratorium.
Under særlige omstændigheder kan analysearbejde i  

 henhold til en skriftlig kontrakt overlades til et laboratorium udenfor  

 virksomheden, men beslutninger om frigivelse, jfr. stk. 1. kan ikke overlades  

 til andre virksomheder.
Såfremt en analyse er udført udenfor virksomheden,  

 skal dette fremgå af batchjournalerne.
 Stk. 3.  Ved enhver prøveudtagning skal det tilstræbes,  

 at de udtagne prøver er repræsentative for de pågældende batch.  

 Prøveudtagningen skal i øvrigt tilrettelægges individuelt på baggrund af  

 såvel statistiske data som kendskab til fremstillingsmetode, handelsveje m.m.  

 for den enkelte batch af råvare, mellemprodukt eller færdigvare.
 DOKUMENTATIONSSYSTEM.
§ 11.  For enhver færdigvare skal der være udarbejdet  

 en hovedforskrift (trykt, maskinskrevet eller lignende), hvori varens  

 sammensætning, fremstilling og kontrol er beskrevet.
Hovedforskriften skal  

 være udarbejdet for hver af de batchstørrelser, der sædvanligvis fremstilles.  

 Ansvaret for indholdet sf hovedforskriften samt for fordelingen af de enkelte  

 eksemplarer af denne skal ligge hos kompetente personer med erfaring i  

 fremstilling og kontrol.
En hovedforskrift må ikke indeholde håndskrevne  

 tilføjelser eller lignende.
Når det er nødvendigt at udforme en ny udgave af  

 en hovedforskrift, skal den tidligere udgave inddrages, således at fortsat  

 brug af denne udelukkes.
Kopiering af en hovedforskrift eller dele heraf skal  

 ske på en sådan måde, at der ikke indføres fejl.
Stk. 2.  For hver enkelt batch af en færdigvare, der  

 fremstilles, skal foreligge en batchjournal.
Denne skal indeholde:
 1. Færdigvarens navn og batchnummer.
 2. Detaljeret fremstillingsforskrift.
 3. Batchnummer for alle anvendte råvarer.
 4. Datoer for udførelsen af de enkelte led af  

 fremstillingen samt signaturer eller lignende for de personer, der har udført  

 disse led af fremstillingen.
 5. Optegnelser vedrørende proceskontrol og de derved  

 opnåede resultater.
 6. Dateret underskrift af den for fremstillingen  

 ansvarlige person.
 7. Alle analyseresultater for batchen eller en  

 henvisning til, hvor disse kan findes.
 8. Dato for frigivelsen af batchen samt underskrift af  

 den for frigivelsen ansvarlige person.
 Oplysning om fremstilling og kontrol m.m. af hver batch skal indføres i de  

 i stk. 3 og 4 nævnte fortegnelser.
 Stk. 3.  For enhver færdigvare skal føres en samlet  

 fortegnelse indeholdende fremstillingsdato og batchnummer for hver enkelt  

 batch.
 Stk. 4.  For hvert enkelt afdeling i en virksomhed skal  

 føres en fortegnelse over den enkelte dags aktiviteter omkring fremstilling  

 og kontrol af lægemidler.
Stk. 5.  Der skal føres en kronologisk fortegnelse over  

 modtagne råvarer.
For hver råvare anføres heri oprindelse, modtagelsesdato,  

 analysedato og frigivelsesdato.
Stk. 6.  Alt dokumentationsmateriale skal skrives  

 tydeligt og altid være umiddelbart tilgængeligt.
Dokumenterne skal opbevares  

 mindst 1 år efter den fastsatte udløbsdato for de færdigvarer,  

 dokumentationsmaterialet omhandler.
 SÆRLIGE RUTINER.
 § 12.  Alle råvarer, der skal anvendes til  

 fremstilling af lægemidler, skal efter modtagelsen hos en virksomhed:
 1. Mærkes med råvarens navn og den modtagende  

 virksomheds batchnummer for råvaren.
 2. Opbevares forsvarligt i ubeskadigede beholdere.
3. Underkastes prøveudtagning og afprøvning i  

 overensstemmelse med de fastsatte standarder.
Enhver batch af en råvare skal  

 karantænemærkes indtil den frigives af kvalitetssikringsafdelingen.
4. Frigives eller kasseres ved skriftlig meddelelse  

 fra kvalitetssikringsafdelingen.
Frigivne råvarer skal klart og tydeligt  

 mærkes som frigivne.
Vedrørende kasserede råvarer, se stk. 10.
 Oplysninger om modtagelsen og afprøvningen af råvarer skal indføres i de i  

 § 11, stk. 4 og 5, nævnte fortegnelser.
Stk. 2.  For råvarer, der hjemkøbes fra en kontrolleret  

 engrosvirksomhed (jfr. § 68 i lov om apotekervæsenet) eller fra et apotek  

 samt for mellemprodukter (herunder bulkvarer), der hjemkøbes fra et  

 kontrolleret laboratorium (jfr. § 67 i lov om apotekervæsenet) eller fra et  

 apotek, kan den i stk. 1. pkt. 3, nævnte afprøvning indskrænkes til en prøve  

 for identitet.
Sådanne varer skal af den leverende virksomhed være mærket med  

 oplysninger om, efter hvilken standard den pågældende vare er prøveholdig og  

 med det i denne standard anførte navn.
Endvidere skal den leverende  

 virksomheds identitet fremgå af etiketten sammen med batchens nummer.
Stk. 3.  Sundhedsstyrelsen kan under særlige  

 omstændigheder give tilladelse til, at en given batch af en råvare i et  

 nærmere fastlagt omfang anvendes til fremstilling af lægemidler, selvom denne  

 batch ikke holder alle de i en fastsat standard anførte prøver.
De nærmere  

 betingelser for sådanne tilladelser, fastsættes i det enkelte tilfælde af  

 sundhedsstyrelsen (* 2).
Stk. 4.  Råvarer og mellemprodukter, som i henhold til  

 gældende regler (jfr. § 2, stk. 3), skal opbevares i giftskab, skal  

 lagerholdes særskilt i et aflåst rum eller skab.
Råvarer og mellemprodukter  

 af lignende farlighed skal lagerholdes på tilsvarende måde.
I de nævnte rum  

 eller skabe må intet andet opbevares.
 Stk. 5.  Beholdere indeholdende mellemprodukter  

 (herunder bulkvarer) skal mærkes med entydigt navn samt batchnummer.
 Stk. 6.  Alle færdigvarer skal:
 1. Være etiketteret og emballeret efter de gældende  

 regler.
 2. Opbevares forsvarligt og efter de gældende regler.
3. Underkastes prøveudtagning og afprøvning i  

 overensstemmelse med de fastsatte standarder.
Enhver batch af en færdigvare  

 skal karantænemærkes indtil den frigives af kvalitetssikringsafdelingen.
4. Frigives eller kasseres ved skriftlig meddelelse  

 fra kvalitetssikringsafdelingen.
Enhver batch af frigivne færdigvarer skal  

 tydeligt mærkes med frigiven.
Vedrørende de kasserede færdigvarer, se stk.  

 10.
Stk. 7.  Alle påfyldnings-, pakke- og  

 etiketteringsprocedurer skal tilrettelægges og gennemføres under udvisning af  

 størst mulig agtpågivenhed.
Emballage samt pakke- og etiketteringsmaterialer  

 skal håndteres, kontrolleres og opbevares forsvarligt.
Forud for ibrugtagning  

 af påfyldningsmaskiner, pakkelinier, pakkemaskiner, trykkerimaskiner og andet  

 udstyr skal det kontrolleres, at tidligere anvendt materiale er fuldstændigt  

 fjernet.
Efter påfyldning, pakning og etikettering af en batch skal det  

 opnåede antal enheder sammenholdes med det tilsigtede antal.
Enhver afvigelse  

 skal undersøges og klarlægges på tilfredsstillende måde.
Stk. 8.  En fremstiller skal kunne redegøre for, til  

 hvilke lande en given batch af en færdigvare er leveret.
For levering til det  

 danske marked skal denne redegørelse omfatte såvel salg som anden udlevering  

 (f.eks. jfr. §§ 13, 24 og 31 i lov om lægemidler).
 Stk. 9.  Såfremt en fremstiller tilbagekalder en batch  

 af en færdigvare, skal sundhedsstyrelsen underrettes om årsagen hertil.  

 Underretning kan dog undlades, såfremt tilbagekaldelsen foretages i  

 forbindelse med udløbet af opbevaringstiden for den pågældende batch.
Stk. 10.  Enhver virksomhed skal råde over skriftlige  

 instruktioner vedrørende behandling af kasseret materiale, hvad enten dette  

 er råvarer, mellemprodukter, pakke- og etiketteringsmateriale eller  

 færdigvarer.
Kasseret materiale skal tydeligt mærkes som kasseret og skal  

 opbevares særskilt, indtil det destrueres, omarbejdes eller returneres til  

 leverandøren.
Stk. 11.  Såfremt fremstilling helt eller delvis  

 overdrages til en anden virksomhed, skal dette fremgå af en skriftlig  

 kontrakt indgået imellem de berørte parter.
Det påhviler fremstilleren at  

 sikre sig, at den anden virksomhed har tilladelse til fremstilling af  

 lægemidler i henhold til § 8, stk. 1, i lov om lægemidler, og at det arbejde,  

 der overdrages til en anden virksomhed, foregår på betryggende måde (jfr. §  

 2, stk. 2). Det skal af dokumentationsmaterialet for den enkelte batch  

 fremgå, hvilke virksomheder, der har deltaget i fremstillingen af denne og i  

 hvilket omfang.
Stk. 12.  En virksomhed skal råde over skriftlige  

 instruktioner vedrørende behandlingen af reklamationer.
Reklamationer skal  

 undersøges nøje, og de nødvendige foreløbige skridt skal straks tages.
Viser  

 en reklamation sig efter nærmere undersøgelse velbegrundet, skal passende  

 forholdsregler omgående iværksættes, og herunder skal sundhedsstyrelsen  

 underrettes i tilfælde, hvor der er tale om utilsigtet virkning af lægemidlet  

 forårsaget af en evt. fremstillingsfejl eller produktforringelse.
Alt  

 skriftligt materiale vedrørende reklamationer skal journaliseres og arkiveres  

 hos fremstilleren.
 FORHANDLING OG KONTROL.
 § 13.  Enhver virksomhed der beskæftiger sig med  

 forhandling af lægemidler skal have sundhedsstyrelsens tilladelse hertil.
 PERSONALE.
§ 14.  Enhver virksomhed skal have en ansvarlig af  

 virksomheden udpeget og af sundhedsstyrelsen godkendt leder.
Endvidere skal  

 et passende antal ledende stillinger være besat med personer med  

 tilstrækkelig teoretisk baggrund og praktisk erfaring.
Såfremt en virksomhed  

 importerer lægemidler på en sådan måde, at importen er omfattet af artikel  

 22, stk. 1, litra b, i »Rådets andet direktiv om tilnærmelse af  

 lovgivning om medicinske specialiteter« (75/319/EØF), skal mindst en af  

 de til virksomheden knyttede personer opfylde visse minimumskrav med hensyn  

 til videnskabelige og tekniske kvalifikationer. (* 3) Stk. 2.  Antallet af ansatte i virksomheden skal være af  

 en sådan størrelse, at håndteringen af lægemidlerne kan foregå på betryggende  

 måde, og således at de nødvendige instruktioner kan overholdes.
Stk. 3.  De ansattes ansvarsområde skal være fastlagt i  

 skriftlig form.
Den med et ansvarsområde forbundne arbejdsbyrde må ikke være  

 så stor, at det indebærer risiko for arbejdets kvalitet.
Ved fastlæggelsen af  

 ansvarsområder skal det sikres, at der ikke forekommer udækkede områder eller  

 overlapninger.
 Stk. 4.  Personer der varetager ledende stillinger i  

 virksomheden skal være bekendt med de bestemmelser, der gælder for  

 forhandling og lagerholdelse af lægemidler.
 LOKALER.
§ 15.  Lokalerne skal være dimensioneret, udformet og  

 indrettet således, at de til enhver tid er velegnede til deres formål.  

 Lokalerne skal have passende belysning og ventilation, og der skal være  

 indrettet de fornødne omklædnings-, vaske- og toiletforhold.
Lokalerne skal i  

 øvrigt være så store, at pladsforholdene muliggør opretholdelse af god  

 ordenstilstand.
 Stk. 2.  såfremt der i lokalerne lagerholdes lægemidler  

 for hvilke, der stilles krav om særlige opbevaringsbetingelser (f.eks. med  

 hensyn til temperatur, lysbeskyttelse, tyverisikring eller særlige  

 sikkerhedsforanstaltninger) skal lokalerne være indrettet hertil.
 HYGIEJNE.
§ 16.  Enhver virksomhed skal have skriftlige  

 hygiejneforskrifter tilpasset virksomhedens aktivitet.
Forskrifterne skal  

 fastlægge procedurer for rengøring af lokaler m.v.
 INSTRUKTIONER.
 § 17.  Den enkelte virksomhed skal på grundlag af de i  

 dette kapitel optagne regler udarbejde og efterleve beskrivelser,  

 instruktioner, forskrifter, rutiner m.v. i et sådant omfang, at forhandling  

 m.v. kan foregå efter reglerne og i øvrigt på en sådan måde, at der skabes  

 fornøden sikkerhed for, at de forhandlede lægemidler kommer rette vedkommende  

 i hænde.
 SÆRLIGE RUTINER.
 § 18.  De lægemidler, der forhandles, skal til  

 stadighed opbevares under de foreskrevne betingelser og i øvrigt på en sådan  

 måde, at uvedkommende ikke har adgang til lægemidlerne.
Stk. 2.  Lægemidler må ikke udleveres til forbrugere  

 efter den anførte udløbsdato.
Lægemidler må aldrig udleveres til forbrugere,  

 hvis det kan antages, at de ikke svarer til de fastsatte kvalitetskrav.
 Stk. 3.  Såfremt en importør tilbagekalder en batch af  

 en færdigvare, skal sundhedsstyrelsen underrettes om årsagen hertil.  

 Underretning kan dog undlades, såfremt tilbagekaldelsen foretages i  

 forbindelse med udløbet af opbevaringstiden for den pågældende batch.
 Stk. 4.  Forhandlere af lægemidler må ikke bryde,  

 ometikettere eller på anden måde ændre færdigvarepakninger.
 Stk. 5.  Det er ikke tilladt at forhandle lægemidler fra  

 automater.
 Stk. 6.  Forhandlere af lægemidler skal ved modtagelsen  

 af reklamationer vedrørende et lægemiddels kvalitet straks informere  

 fremstilleren eller importøren af det pågældende lægemiddel.
 Stk. 7.  Lægemidler, der ikke mere kan antages at svare  

 til de gældende kvalitetskrav eller som ikke må udleveres til forbrugere,  

 fordi opbevaringstiden er overskredet, eller som af anden grund ikke kan  

 gøres til genstand for udlevering, skal af forhandlere returneres til  

 fremstillerne eller kasseres på forsvarlig måde.
Stk. 8.  En importør skal kunne redegøre for hvilke  

 batcher af færdigvarer, der er leveret til det danske marked.
Denne  

 redegørelse omfatter såvel salg som anden udlevering (f.eks. jfr. §§ 13, 24  

 og 31 i lov om lægemidler). Såfremt en importør foretager reeksport, skal der  

 kunne redegøres for til hvilke lande en given batch er leveret.
 DIVERSE BESTEMMELSER.
 § 19.  Enhver virksomhed, der fremstiller eller  

 forhandler lægemidler, kan fordres udvidet eller ændret, såfremt lokaler,  

 udstyr eller andre forhold efter sundhedsstyrelsens skøn ikke længere kan  

 anses for tilstrækkelige eller fyldestgørende.
 § 20.  Sundhedsstyrelsen kan dispensere fra en eller  

 flere af de i denne bekendtgørelse anførte bestemmelser for så vidt ganske  

 særlige forhold taler herfor.
§ 21.  Enhver virksomhed der fremstiller eller  

 forhandler lægemidler vil blive underkastet kontrol af sundhedsstyrelsen,  

 jfr. § 9 i lov om lægemidler.
De i forbindelse med sundhedsstyrelsens  

 eftersyn udfærdigede rapporter skal af virksomheden opbevares i kronologisk  

 orden.
 § 22.  Overtrædelse af de i denne bekendtgørelse  

 fastsatte bestemmelser straffes med bøde.
 § 23.  Bekendtgørelsen træder i kraft den 1. januar  

 1978. Et apoteks fremstilling af lægemidler fritages dog indtil videre for  

 den i § 12, stk. 6, nr. 3, nævnte prøveudtagning og afprøvning af det færdige  

 lægemiddel, såfremt de pågældende lægemidler udleveres direkte fra det  

 pågældende apotek til forbrugerne.
 SUNDHEDSSTYRELSEN, DEN 12. SEPTEMBER  

 1977.
Søren K.
Sørensen.
 /Jens Overø.
 (* 1) Med hensyn til kvalifikationskrav henvises til kapitel IV i  

 »Rådets andet direktiv om tilnærmelse af lovgivning om medicinske  

 specialiteter« (75/319/EØF). Det skal bemærkes, at personer, der har  

 bestået den farmaceutiske kandidateksamen, anses i almindelighed for at  

 opfylde de nævnte kvalifikationskrav.
 (* 2) Ansøgningsskema med tilhørende vejledning kan rekvireres hos  

 Sundhedsstyrelsens farmaceutiske Laboratorium, Frederikssundsvej 378, 2700  

 Brønshøj.
 (* 3) Med hensyn til kvalifikationer og ansvarsområder for den nævnte  

 særligt kvalificerede person, henvises til kapitel IV i »Rådets andet  

 direktiv om tilnærmelse af lovgivning om medicinske specialiteter«  

 (75/319/EØF). Det skal bemærkes, at personer, der har bestået den  

 farmaceutiske kandidateksamen, anses i almindelighed for at opfylde de nævnte  

 kvalifikationskrav.
