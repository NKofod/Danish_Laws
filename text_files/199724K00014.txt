Nr BTL 14 Betænkning over Forslag til lov om ændring af lov om folkeskolen  

 (Specialundervisning i dagbehandlingstilbud og anbringelsessteder)   

 Nr L 14 1997-98. 2. samling Afgivet af Uddannelsesudvalget Afgivet: 19980604 Udvalget har behandlet lovforslaget i nogle møder og har herunder stillet  

 spørgsmål til undervisningsministeren, som denne har besvaret skriftligt.  

 Nogle af udvalgets spørgsmål og undervisningsministerens svar herpå er  

 optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Familiecentret, Københavns Kommune og Landsforeningen af Opholdssteder og Skole- Behandlingstilbud (LOS).
 Der er af undervisningsministeren og af et mindretal stillet  

 ændringsforslag, hvorom henvises til de ledsagende bemærkninger.
 Undervisningsministeren har over for udvalget oplyst følgende:
 »Udvalget har stillet en række spørgsmål om konsekvenserne af  

 nyordningen, der indebærer, at de stedlige kommuners kompetence vil omfatte  

 den generelle godkendelse af dagbehandlingstilbuds og anbringelsessteders  

 egnethed til at varetage specialundervisning.
 Det er en forudsætning for nyordningens vellykkede gennemførelse, at der  

 er et tæt samarbejde på tværs dels mellem forskellige kommuner, dels mellem  

 socialsektoren og undervisningssektoren i de involverede kommuner om anbragte  

 børn og unges undervisning.
Jeg har på den baggrund over for udvalget tilkendegivet, at jeg  

 iværksætter en evaluering af nyordningen.
En sådan evaluering, som vil kunne  

 gennemføres af et eller flere anerkendte forskningsinstitutter i et  

 samarbejde, vil finde sted over en periode på to år og afsluttes med en  

 vurdering, som både de professionelle interessenter og forældre til de  

 pågældende børn og unge får mulighed for at kommentere.
Den endelige  

 evalueringsrapport vil blive afgivet til Folketingets  

 Uddannelsesudvalg.« Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) lovforslaget til  

vedtagelse med de af undervisningsministeren stillede ændringsforslag.
 Et mindretal (Socialistisk Folkepartis, Dansk Folkepartis og  

 Enhedslistens medlemmer af udvalget) indstiller lovforslaget til   

 vedtagelse med de stillede ændringsforslag.
Et mindretal inden for mindretallet (Socialistisk Folkepartis medlem af  

 udvalget) finder, at det er en vanskelig ændring af kompetencen mellem de  

 implicerede myndigheder, der nu lægges op til.
En ændring, der da også er  

 blevet problematiseret af en række organisationer i de indkomne høringssvar.
 Mindretallet er derfor tilfreds med, at undervisningsministeren agter at  

 følge op på lovforslagets virkninger ved at tilrettelægge en uafhængig  

 evaluering af nyordningen.
 Det er afgørende vigtigt for mindretallet, at den fremtidige ordning  

 tilgodeser de helt særlige forhold, der gør sig gældende for disse meget  

 udsatte børn og unge.
 Mindretallet er opmærksom på, at det vil være muligt at afholde eksamen på  

 opholdsstedet, uanset om ændringsforslag nr. 1 bliver vedtaget, idet kommunen  

 kan give denne tilladelse, jf. svar herpå.
Et andet mindretal inden for mindretallet (Enhedslistens medlem af  

 udvalget) finder, at der bør tages hensyn til de indvendinger, der fra  

 forskellig side har været rejst under udvalgsbehandlingen.
Det gælder først  

 og fremmest opretholdelsen af muligheden for at afholde folkeskolens  

 afsluttende prøver på de dagbehandlingstilbud eller anbringelsessteder, der  

 varetager specialundervisning.
Desuden finder Enhedslisten, at der med  

 lovforslaget ikke skabes den optimale ansvarsfordeling mellem den kommune,  

 der anbringer barnet på et anbringelsessted, og den kommune, hvor  

 anbringelsesstedet er beliggende.
Æ n d r i n g s f o r s l a g Til § 1 Af et mindretal (EL), tiltrådt af et mindretal (SF og DF):
 1) I den under nr. 3 foreslåede affattelse af § 22  

 indsættes efter stk. 6 som nyt stykke:
»Stk. 7. Undervisningsministeren kan tildele et  

 dagbehandlingstilbud eller anbringelsessted ret til at afholde folkeskolens  

 afsluttende prøver.« Stk. 7 og 8 bliver herefter stk. 8 og 9.
 Af undervisningsministeren, tiltrådt af udvalget:
 2) I den under nr. 3 f oreslåede affattelse af § 22,  

 stk. 7, 1. pkt., indsættes efter »regler om«: »indgåelsen  

 og«.
 3) I den under nr. 3 foreslåede affattelse af § 22, stk.  

 7,  indsættes efter 2. pkt. som nyt punktum:
»I særlige tilfælde kan undervisningsministeren fastsætte regler om  

 størrelsen af udgiften til undervisningen i et anbringelsessted.« 4) Efter nr. 3 indsættes som nyt nummer:
»01. I § 27, stk. 2, ændres »1-3« til:  

 »1, 3 og 4«.' 5) Efter nr. 5 indsættes som nyt nummer:
»02. I § 54, stk. 1, 2. pkt., ændres »§ 22, stk.  

 2« til: »§ 22, stk. 4«.' B e m æ r k n i n g e r Til nr. 1 Med ændringsforslaget gives der mulighed for at fortsætte den praksis, der  

 igennem en årrække har været etableret på en række opholdssteder.
For de  

 sårbare børn og unge, der modtager undervisning i dagbehandlingstilbud eller  

 på anbringelsessteder, kan det være afgørende, at de kan få lov til at gå til  

 prøve hos undervisere, de kender og er trygge ved.
Til nr. 2 Der er tale om en præcisering af bemyndigelsen til ministeren.
Til nr. 3 Hvis en kommunalbestyrelse eller et amtsråd har oprettet et  

 anbringelsessted (døgninstitution) efter § 51 i lov om social service i en  

 anden kommune eller amtskommune, kan undervisningsministeren bestemme, at  

 udgiften til undervisningen af de børn og unge, der af kommunen er anbragt i  

 stedet, ikke kan overstige udgiftsniveauet for tilsvarende  

 undervisningstilbud i den anbringende kommune eller i den amtskommune, hvor  

 den anbringende kommune er beliggende.
 Hvis flere kommuner eller amtsråd har oprettet et anbringelsessted efter §  

 51 i lov om social service, kan undervisningsministeren bestemme, at  

 udgifterne til undervisningen ikke kan overstige det gennemsnitlige  

 udgiftsniveau i de pågældende kommuner og amtskommuner.
 Forslaget omfatter ikke de døgninstitutioner, der er oprettet som  

 selvejende institutioner, og som amtskommunen har indgået aftale med, jf. §  

 51 i lov om social service.
Til nr. 4 Der er alene tale om en teknisk korrektion, der ikke var medtaget i det  

 fremsatte forslag.
Til nr. 5 Der er alene tale om en teknisk korrektion, der ikke var medtaget i det  

 fremsatte forslag.
Peder Sass (S) Hans Peter Baadsgaard (S) fmd . Jeppe Kofod (S)  

 Frode Sørensen (S) Carsten Hansen (S) Aage Frandsen (SF) Susanne Clemensen  

 (CD) Elisabeth Arnold (RV) Søren Kolstrup (EL) Anders Mølgaard (V) nfmd  

. Hanne Severinsen (V) Else Winther Andersen (V) Ellen Kristensen (V)  

 Brian Mikkelsen (KF) Knud Erik Kirkegaard (KF) Dora Rossen (DF) Tove Videbæk  

 (KRF) Fremskridtspartiet havde ikke medlemmer i udvalget.
Bilag Nogle af udvalgets spørgsmål og undervisningsministrens svar herpå Spørgsmål 4.
 Hvilke krav vil ministeren kræve opfyldt for, at elever, der modtager  

 undervisning på et opholdssted, kan gå til folkeskolens afgangsprøver på  

 opholdsstedet? Spørgsmålet stilles i forlængelse af ministerens udtalelser  

 under lovens 1. behandling (Folketingets forhandlinger s. 372).
 Svar:
Opholdssteder oprettes efter bestemmelserne i den sociale lovgivning og  

 har ikke til hovedformål at tilbyde undervisning.
Undervisning, herunder  

 specialundervisning, af børn og unge, der af de sociale myndigheder er  

 anbragt i et opholdssted, vil derfor altovervejende skulle finde sted i  

 folkeskolen eller i en anden egentlig skoleform.
Med lovforslaget har jeg  

 alene tilsigtet at give kommuner og amtskommuner hjemmel til i særlige  

 tilfælde og under særlige betingelser at lade en elev, der bor i et  

 opholdssted, modtage sin undervisning der i det perspektiv, at børnene og de  

 unge kan vende tilbage til undervisning i de gængse skoleformer.
Den undervisning, der i disse undtagelsestilfælde kan finde sted i et  

 opholdssted - også svarende til undervisningen på de klassetrin, med hvis  

 afslutning prøverne kan aflægges - er således ikke undervisning i en egentlig  

 skole.
I modsætning til opholdssteder er det kun institutioner, der er  

 godkendt som skoler, og hvis hovedformål er at tilbyde undervisning over et  

 længerevarende forløb, der kan afholde folkeskolens afsluttende prøver.
 Kommunalbestyrelsen har imidlertid pligt til at sørge for mulighed for  

 prøveaflæggelse for alle personer under 18 år i kommunen, som ikke har fulgt  

 et undervisningsforløb i en institution, der er godkendt som skole, eller i  

 en skole, der ikke er tillagt prøveret.
Kommunalbestyrelsen er derfor forpligtet over for børn og unge, der har  

 modtaget undervisning på anden måde, til at sørge for, at også disse børn og  

 unge får mulighed for at aflægge prøverne.
Jeg henviser til bekendtgørelse  

 nr. 639 af 21. juli 1995 om folkeskolens afsluttende prøver m.v. og om  

 karaktergivning i folkeskolen.
 Udgangspunktet for aflæggelse af prøverne for disse børn og unge er, at de  

 efter de af kommunalbestyrelsen nærmere fastsatte regler herom kan aflægge  

 prøverne på f.eks. en af kommunens folkeskoler.
Jeg ønsker dog at understrege, at det vil være muligt for  

 kommunalbestyrelsen at tilrettelægge den praktiske gennemførelse af prøverne  

 i et opholdssted.
Det er herefter kommunalbestyrelsens ansvar, at prøverne  

 aflægges under så betryggende forhold, at formålet med de afsluttende prøver  

 sikres.
Formålet med prøveaflæggelsen er at give eleverne mulighed for at  

 opnå en kontrolleret bedømmelse af, i hvilket omfang de har tilegnet sig de  

 kundskaber og færdigheder, der er angivet i bekendtgørelsen om formålet med  

 undervisningen i folkeskolens fag og obligatoriske emner med angivelse af  

 centrale kundskabs- og færdighedsområder.
 Det er min opfattelse, at adgangen til at afholde folkeskolens afsluttende  

 prøver i øvrigt fortsat bør være begrænset til at gælde de egentlige skoler  

 (ud over folkeskoler f.eks. frie grundskoler, frie kostskoler, private  

 gymnasier med grundskoleafdeling og ungdomsskoler).
 Spørgsmål 6:
 Ministeren bedes kommentere henvendelsen af 28. april 1998 fra Københavns  

 Kommune, jf. bilag 13.
 Svar:
 Idet jeg henviser til mit svar på spørgsmål 1 fra Folketingets  

 Uddannelsesudvalg, kan jeg oplyse følgende:
 I medfør af gældende lovgivning behøver et undervisningspligtigt barn, der  

 modtager sin undervisning i en amtslig døgninstitution, ikke følge  

 undervisningen i folkeskolen.
Med det fremsatte lovforslag har jeg tilstræbt at sikre det almindelige  

 retskrav om, at alle undervisningspligtige børn har ret til at blive omfattet  

 af folkeskolelovgivningen.
Retskravet vil efter forslaget også omfatte børn,  

 der af en kommune er anbragt i en døgninstitution beliggende uden for  

 kommunen.
Dette gælder også, når der er tale om en institution, der er  

 oprettet eller drevet af den anbringende kommune.
Hvis myndighederne finder det nødvendigt, at et anbragt barn skal modtage  

 sin undervisning i sit anbringelsessted - efter forslaget også i en amtslig  

 døgninstitution - vil det indebære, at myndighederne skal følge de  

 almindelige bestemmelser i folkeskoleloven.
Således vil det være  

 opholdskommunen eller opholdsamtet, der skal foretage henvisningen af barnet  

 til specialundervisning efter folkeskolelovens regler, herunder eventuelt til  

 undervisning i anbringelsesstedet.
I de tilfælde, hvor et barn anbringes uden  

 for egen kommune, skal henvisningen ske i et samarbejde med den anbringende  

 kommunens myndigheder.
Jeg henviser her til bemærkningerne til lovforslaget  

 og til mit svar på spørgsmål 1.
For de særlige tilfælde, hvor en døgninstitution er oprettet af en anden  

 amtskommune eller af kommunalbestyrelsen i Københavns og Frederiksberg  

 Kommuner, agter jeg imidlertid at foreslå, at der i lovforslaget indsættes en  

 ny bestemmelse.
Efter denne bestemmelse vil undervisningsministeren kunne  

 beslutte, at udgifterne til undervisningen i disse døgninstitutioner ikke kan  

 overstige den gennemsnitlige undervisningsudgift for tilsvarende  

 undervisningstilbud i den amtskommune, der har oprettet institutionen.
 Jeg fremsender særskilt forslag til ændringsforslag.
 Spørgsmål 8:
Har kommunalbestyrelsen tilstrækkelig kompetence til at meddele den  

 generelle godkendelse af tilbudet? Svar:
Folkeskoleloven tillægger kommunalbestyrelsen ansvaret for, at alle  

 undervisningspligtige børn og unge, der bor eller opholder sig i kommunen,  

 får en undervisning, der står mål med, hvad der almindeligvis kræves i  

 folkeskolen.
Jeg finder derfor, at det bør være samme myndigheder, der  

 meddeler den generelle godkendelse af et socialpædagogisk tilbud til at  

 varetage specialundervisning efter folkeskolelovgivningens bestemmelser om  

 den almindelige primærkommunale specialundervisning.
Hvis et tilbud generelt  

 skal godkendes til at varetage den vidtgående specialundervisning, henlægger  

 lovforslaget tilsvarende ansvaret herfor til amtsrådet i den stedlige  

 amtskommune, idet det er den myndighed, som har ansvaret for den vidtgående  

 specialundervisning af børn, der bor eller opholder sig i amtskommunen.
 Spørgsmål 13:
Er det rigtigt, at en intern skole ikke kan benyttes af hjemmeboende børn  

 (dagelever), og hvad er begrundelsen herfor? Svar:
 Det er ikke hensigten med lovforslaget at forhindre, at et  

 anbringelsessted, der har indgået en overenskomst med en kommune eller  

 amtskommune om undervisningstilbudet for de i stedet anbragte børn,  

 tilsvarende kan etablere et dagbehandlingstilbud og derefter indgå en  

 overenskomst med kommunen eller amtskommunen om undervisningen i  

 dagbehandlingstilbudet af hjemmeboende børn.
 Spørgsmål 14:
Kan man forestille sig, at en kommune nægter at godkende et konkret  

 undervisningstilbud for derved at forfølge det usaglige mål at kommunen  

 »slipper« for at modtage det pågældende måske meget besværlige  

 barn? Svar:
 Jeg har lagt til grund, at spørgsmålet vedrører konsekvenserne af, at den  

 kommune, hvor anbringelsesstedet er beliggende, ikke ønsker at medvirke til  

 den konkrete henvisning af et barn til undervisning i dets anbringelsessted,  

 og hvor dette skyldes et ønske om at undgå, at børn og unge med visse  

 vanskeligheder henvises til ophold i kommunen.
Jeg kan hertil oplyse, at lovforslaget tilsigter at give kommunerne en  

 mulighed for at opfylde deres undervisningsforpligtelser efter  

 folkeskolelovens bestemmelser ved at henvise børn og unge til  

 specialundervisning i et dagbehandlingstilbud eller et anbringelsessted.
En  

 konkret henvisning til undervisning i et anbringelsessted forudsætter, at den  

 kommune, hvor anbringelsesstedet er beliggende, på forhånd har indgået en  

 overenskomst med det pågældende tilbud, der generelt godkender tilbudet til  

 varetagelse af specialundervisning efter folkeskolelovgivningens  

 bestemmelser.
 Selv om der er indgået en sådan overenskomst med et eller flere tilbud i  

 kommune, betyder det ikke, at det ikke står kommunen frit for at benytte sig  

 af tilbudet.
Jeg kan oplyse, at lovforslaget ikke er til hinder for, at en kommune  

 anbringer et barn i et anbringelsessted uden for egen kommune, med hvilket  

 der er indgået en sådan overenskomst om stedets generelle egnethed til  

 varetagelse af specialundervisning efter folkeskolelovgivningens  

 bestemmelser.
Hvis den kommune, hvor anbringelsesstedet er beliggende, nægter  

 at medvirke til henvisning af barnet til undervisning sammesteds, vil det  

 således ikke nødvendigvis bevirke andet, end at den pågældende kommune  

 forpligtes til at henvise barnet til et andet og bedre egnet  

 undervisningstilbud i kommunen.
Det skal imidlertid tilføjes, at lovforslaget ikke tilsigter at give et  

 dagbehandlingstilbud eller anbringelsessted et retskrav på at indgå en  

 overenskomst med den stedlige kommune.
Det er alene den kommune, hvor  

 tilbudet er beliggende, der afgør, om den ønsker at indgå en overenskomst,  

 der kan bevirke, at kommunen herefter konkret kan henvise et barn til  

 undervisning i tilbudet.
 Spørgsmål 17:
Ministerens kommentar udbedes til henvendelsen af 30. april 1998 fra  

 Amtsrådsforeningen vedrørende bemærkninger til lovforslaget, jf.
L 14 - bilag  

 18.
 Svar:
 Amtsrådsforeningen har i sin henvendelse af 30. april 1998 til  

 Folketingets Uddannelsesudvalg fremført synspunkter svarende til  

 Amtsrådsforeningens svar på høringen over lovforslaget.
 Jeg har følgende kommentarer til henvendelsen af 30. april 1998:
 1. Undervisning i en døgninstitution.
Udlægningen i 1980 af den statslige særforsorg til kommuner og  

 amtskommuner indebar blandt andet, at amtskommunerne fik ansvaret for den  

 vidtgående specialundervisning af børn og unge, der bor eller opholder sig i  

 den pågældende amtskommune.
Det fremsatte lovforslag indebærer ikke en  

 udvidelse af dette ansvarsområde.
 Amtskommunerne kan opfylde deres undervisningsforpligtelse ved at henvise  

 en elev til undervisning på en amtskommunal folkeskole, dvs. en amtskommunal  

 specialskole, eller ved at indgå overenskomst med en kommune om varetagelse  

 af undervisningen.
 Amtskommunerne kan endvidere for børn, der har ophold i en døgninstitution  

 efter bistandslovens § 96 - fra 1. juli 1998 § 51 i lov om social service -  

 opfylde deres undervisningsforpligtelse ved at etablere en undervisning i den  

 pågældende institution.
Af gældende folkeskolelov fremgår, at amtskommunernes ansvar alene  

 vedrører den vidtgående specialundervisning.
Den almindelige undervisning  

 efter folkeskoleloven, herunder den almindelige specialundervisning, er et  

 primærkommunalt ansvar.
Gældende lov fastsætter, at der til børn og unge, hvis udvikling kræver en  

 særlig hensyntagen eller støtte, gives specialundervisning og anden  

 specialpædagogisk bistand.
Jeg henviser i den forbindelse til de almindelige  

 bemærkninger til lovforslaget, s. 4 og 5. Det er med lovforslaget lagt til  

 grund, at undervisning af et barn eller en ung i et anbringelsessted kun kan  

 finde sted i de tilfælde, hvor barnet eller den unge ikke kan få udbytte af  

 den almindelige undervisning i folkeskolen.
Børn og unge, der ikke har behov  

 for specialundervisning, vil derfor skulle følge undervisningen i de gængse  

 skoleformer.
 Som det er tilfældet i dag, vil det også med lovforslaget være den enkelte  

 (amts)kommune, der beslutter, om et barn eller ung skal henvises til  

 undervisning i et anbringelsessted.
 2. Samarbejdet mellem forskellige myndigheder.
Jeg henviser til de almindelige bemærkninger til lovforslaget s. 4, 2.  

 spalte.
Det fremgår heraf, at Undervisningsministeriet og Socialministeriet i  

 en fælles vejledning vil beskrive, hvorledes samarbejdet om barnets  

 anbringelse og undervisning kan finde sted mellem de sociale anbringende  

 myndigheder og skolemyndighederne i de involverede kommuner og amtskommuner,  

 når der skal tages stilling til undervisningen af de pågældende børn eller  

 unge.
 3. Økonomiske konsekvenser af lovforslaget.
 Lovforslaget indebærer ikke ændringer i den i forvejen for amtskommunerne  

 eksisterende forpligtelse til at sørge for relevante undervisningstilbud.  

 Lovforslaget ændrer heller ikke på antallet af børn, der er omfattet af  

 henholdsvis kommunernes, henholdsvis amternes undervisningsforpligtelse.
Afgrænsningen mellem det primærkommunale og det amtskommunale  

 ansvarsområde for specialundervisning afgøres for hver enkelt elev efter en  

 afvejning af handicappets sværhedsgrad, indhold og omfang af den nødvendige  

 foranstaltning og udgifternes størrelse.
Med hensyn til udgifterne er det  

 retningsgivende, om specialundervisningen medfører omkostninger af en sådan  

 størrelse, at de væsentligt overstiger, hvad der er almindeligt for  

 specialklasseundervisningen i kommunerne.
Er dette tilfældet, skal  

 amtskommunen afholde alle udgifter i forbindelse med elevens undervisning  

 bortset fra et fastsat takstbeløb, som udredes af kommunen.
Lovforslaget medfører derfor ikke øgede udgifter for det offentlige under  

 eet.
Der vil ske en udgiftsforskydning mellem kommuner og amter, herunder som  

 følge af sociallovgivningens og folkeskolelovgivningens forskellige  

 finansieringsregler.
 Jeg kan endelig oplyse, at forhandlingerne med Amtsrådsforeningen og  

 Kommunernes Landsforening om de økonomiske konsekvenser af lovforslaget er  

 afsluttede.
 4. Det kommunale takstbeløb.
Det kommunale takstbeløb fastsættes af undervisningsministeren efter  

 forhandling med Kommunernes Landsforening og Amtsrådsforeningen.
Der foregår  

 for tiden forhandlinger om en eventuel markant forhøjelse af det kommunale  

 takstbeløb.
 Takstbeløbet fastsættes for hvert kalenderår og er i 1998 159 kr. pr.  

 kalenderdag for elever på 1.-10. klassetrin (svarende til ca. 58.000 kr. om  

 året) og 36 kr. pr. kalenderdag for børn i børnehaveklasser (svarende til ca.  

 13.000 kr. om året). En forhøjelse af takstbeløbet vil derfor først kunne  

 træde i kraft pr. 1. januar 1999.
Størrelsen af det kommunale takstbeløb har direkte indflydelse på  

 afgrænsningen mellem det primærkommunale og amtskommunale ansvarsområde.
En  

 markant forhøjelse vil derfor indebære en udvidelse af det primærkommunale  

 ansvarsområde.
Størrelsen af takstbeløbet har imidlertid ingen konsekvenser  

 for spørgsmålet om, hvornår en elev efter lovforslagets bestemmelser vil  

 kunne henvises til specialundervisning i sit anbringelsessted.
 Spørgsmål 19:
Hvilke klagemuligheder har et opholdssted, som ikke kan få godkendt  

 undervisningen af beliggenhedskommunen? Svar:
 Det er ikke hensigten med lovforslaget at indføre en ny klageadgang i  

 folkeskolelovens regi.
 Ifølge folkeskolelovens klageregler kan et amtsråds afgørelser i sager om  

 vidtgående specialundervisning indbringes for Undervisningsministeriet, jf.  

 lovens § 51, stk. 5.
 Ifølge lovens § 51, stk. 3, kan kommunalbestyrelsens afgørelser om  

 søskendemoderation og om fripladser i henhold til § 50, stk. 2, endvidere  

 indbringes for Det Sociale Ankenævn efter Socialministeriets bekendtgørelse  

 om betaling for ophold i dagtilbud for børn.
 Øvrige afgørelser truffet af en kommunalbestyrelse eller af et amtsråd  

 vedrørende det kommunale skolevæsen, herunder dets organisering, kan efter  

 folkeskoleloven ikke indbringes for højere administrativ myndighed, jf.  

 lovens § 51, stk. 2 og stk. 4.
Lovforslaget vil give en kommunalbestyrelse - eller et amtsråd - mulighed  

 for at indgå en overenskomst med et opholdssted, hvis kommunen finder stedet  

 generelt egnet til at varetage specialundervisning efter  

 folkeskolelovgivningens bestemmelser om børn og unge, der er anbragt i  

 opholdsstedet.
En kommune - eller et amtsråd - afgør selv, om den herefter i  

 det konkrete tilfælde vil henvise et barn eller en ung til  

 specialundervisning i tilbudet.
Disse afgørelser vil ikke være omfattet af de  

 ovennævnte klageregler.
