Forsikret arbejdsgiver havde ret til refusion for løn under  

 lønmodtagers sygefravær i de første 2 uger af fraværet, men ikke for tiden  

 efter 2-ugers perioden.
Der var ikke på virksomheden fastsat regler om  

 dokumentation af sygefravær, og arbejdsgiveren havde ikke fremsat særligt  

 krav herom.
For tiden efter de 2 uger fandtes det ikke tilstrækkeligt  

 godtgjort over for kommunen, at der forelå fuld uarbejdsdygtighed på grund af  

 sygdom, da pågældende ikke havde søgt læge i sygeperioden.
 SAGSFREMSTILLING:
 Kommunen traf afgørelse om, at arbejdsgiveren, som er forsikret  

 arbejdsgiver i henhold til dagpengelovens § 27, ikke havde ret til refusion  

 for perioden 4. februar 1991 til 22. marts 1991.
 Kommunen har som begrundelse anført, at der ifølge indhentede oplysninger  

 ikke foreligger dokumentation for uarbejdsdygtighed.
 Ifølge blanket dp 201 med anmodning om dagpengerefusion for perioden 4.  

 februar 1991 til 22. marts 1991 var lønmodtagerens sidste arbejdsdag 1.  

 februar 1991, og arbejdet er genoptaget den 25. marts 1991. Blanketten er  

 underskrevet af arbejdsgiveren den 30. marts 1991 og af lønmodtageren den 27.  

 marts 1991.
 Kommunen har modtaget blanket dp 201 den 2. april 1991 og har den 15.  

 april 1991 fremsendt blanket læ 355 til lønmodtageren med anmodning om straks  

 at henvende sig til læge for at få attest udfyldt.
På attesten af 22. april 1991 har lægen anført, at lønmodtageren har været  

 fuldt uarbejdsdygtig på grund af sygdom fra den 4. februar 1991 i 35 dage.  

 Lægen har supplerende oplyst, at han ikke har kendskab til ovenstående  

 notater om sygdom, varighed eller behandling.
Der har ikke været henvendelse  

 til lægen.
Lønmodtageren har oplyst, at hun var forkølet hele uge 5, men gik på  

 arbejde.
Fredag den 1. februar 1991 var hun meget syg, influenza, feber,  

 kuldegys, hovedpine, svimmelhed.
Familien ringede derfor til natlægen om  

 aftenen.
Natlægen svarede i telefonen, at der ikke blev givet penicillin ved  

 en slem influenza, men at hun skulle gå i seng, eventuelt tage en aspirin.  

 Hvis det ikke var bedre om mandagen, skulle hun kontakte sin egen læge.
Da  

 hun havde det bedre om mandagen, ringede hun ikke til sin læge.
Da hun efter  

 en uge stadig følte sig sløj, købte hun nogle tabletter for blodmangel, som  

 hun tidligere har fået af sin læge, og som nu kan købes i håndkøb.
Derfor har  

 egen læge ikke været indblandet.
 Det er oplyst, at arbejdsgiveren ikke har generelle regler for  

 dokumentation af sygefraværet.
 AFGØRELSE:
 Dagpengeudvalget har på sit møde den 6. september 1991 truffet den  

 afgørelse, at kommunen har pligt til at refundere den forsikrede arbejdsgiver  

 de udlagte dagpenge fra den 4. februar 1991 til og med den 17. februar 1991,  

 men ikke fra den 18. februar 1991 til den 22. marts 1991.
Efter dagpengelovens § 26, stk. 1 har en arbejdsgiver, der yder løn under  

 fraværet, ret til at få udbetalt de dagpenge, som den sikrede ellers ville  

 have haft ret til fra kommunen.
En arbejdsgiver, der har tegnet forsikring  

 efter dagpengelovens § 27, har ret til at få refunderet et beløb fra  

 kommunen, der svarer til de dagpenge, som lønmodtageren har ret til fra  

 arbejdsgiveren.
 Dagpengeudvalget har ved afgørelsen om refusion i de første 2 uger lagt  

 vægt på, at arbejdsgiveren ikke har generelle regler for dokumentation af  

 sygdom.
 Det er således Dagpengeudvalgets opfattelse, at en forsikret arbejdsgiver  

 har ret til refusion i de 2 første uger af en sygeperiode, hvis lønmodtageren  

 har overholdt virksomhedens regler om dokumentation af sygdom.
 Udvalget har ved afgørelsen om afslag på refusion efter de 2 uger lagt  

 vægt på, at det ikke er fundet tilstrækkeligt godtgjort, at lønmodtagerens  

 fravær efter den 17. februar 1991 skyldes fuld uarbejdsdygtighed på grund af  

 sygdom, jf. dagpengelovens § 5 stk. 1.
 Dagpengeudvalget ændrer således delvis kommunens afgørelse.
