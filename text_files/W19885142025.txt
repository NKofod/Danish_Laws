Ansøgning om patent på en »højttalerenhed af tovejstypen med mere  

 end en bas/mellemtonehøjttaler« blev afslået af Patentdirektoratet med  

 den begrundelse, at en ny beskrivelse af opfindelsen i forbindelse med  

 fremsættelse af nye krav ikke var fremsendt til direktoratet, hvorfor ingen  

 realitetsbehandling kunne finde sted.
Afgørelsen blev indbragt for  

 Patentankenævnet og en ny beskrivelse blev vedlagt.
 Udtalt, at det for nævnet fremlagte materiale i dets nu foreliggende  

 form ikke kunne skønnes at være til hinder for patent, hvorfor sagen kunne  

 tilbagesendes til direktoratet til fortsat realitetsbehandling.
År 1988, den 28. april afsagde Patentankenævnet (Grønning-Nielsen, Hans  

 Chr.
Thomsen, Franck.
P.G.
Jensen, Vørts) følgende k e n d e l s e i sagen j.nr.
P. 40/86:
Klage fra Johan Peter Lyngdorf, Højbjerg, v/Patentingeniør K.
Skøtt-Jensen over Patentdirektoratets afgørelse af 16. september 1986 af patentansøgning nr.  

 26/85.
 Den 3. januar 1985 indleverede klageren til Patentdirektoratet en  

 ansøgning om patent på en »højttalerenhed af tovejstypen med mere end en  

 bas/mellemtone-højttaler«.Ansøgningens krav lød således:
 »1. Højttalerenhed af tovejstypen, med en diskanthøjttaler og to  

 bas/mellemtonehøjttalere, hvoraf den ene sammen med diskanthøjttaleren er  

 anbragt frontudstrålende på højttalerkabinettets forplade, k e n d e t e g n  

 e t ved, at den anden bas/mellemtone-højttaler er monteret fortrinsvis  

 koaksialt med den første på en med forpladen i hovedsagen parallel del af en  

 mellemplade i kabinettet, hvilken mellemplade sammen med mindst en del af  

 kabinettets bagplade afgrænser et lukket bagsiderum for den anden højttaler.
 2. Højttalerenhed ifølge krav 1, k e n d e t e g n e t ved, at de to  

 højttalere er anbragt koaksialt med deres magnetsystemer vendende mod  

 hinanden og indbyrdes forbundet ved hjælp af et tryk- og trækstift  

 forbindelseselement.
3. Højttalerenhed ifølge krav 1 eller 2, k e n d e t e g n e t ved, at  

 nævnte mellemplade som helhed er parallel med kabinettets for- og bagplade og  

 strækker sig over hele højden og bredden af kabinettet.« I skrivelse af 1. august 1985 udtalte Patentdirektoratet:
»1. Krav 1 karakteriserer ikke opfindelsen ved de samme  

 foranstaltninger som beskrivelsen, idet kravet ikke angiver noget om at  

 højttalerne er koblet i geometrisk modfase og at der er en akustisk port i  

 frontpladen.
Det er derfor ikke klart, hvori opfindelsen består.
 2. Indholdet af krav 1 skønnes i alt væsentligt kendt fra DE  

 offentliggørelsesskrift nr. 2.837.520, US patentskrift nr. 4.008.374 og FR  

 patentskrift nr. 1.446.892. Den således kendte teknik viser ikke direkte en  

 kombination med en diskanthøjttaler, men noget sådant skønnes elementært i  

 betragtning af, hvad der er almindelig kendt på højttalerområdet (jfr. også  

 beskrivelsen side 1, 3. afsnit). Krav 1 karakteriserer derfor ikke en  

 patenterbar opfindelse.
 3. Indholdet af krav 2 er i sig selv kendt (jfr. beskrivelsen) og er  

 nærliggende at anvende i forbindelse med den påviste kendte teknik.
 4. Indholdet af krav 3 er kendt fra det fremdragne.
 5. Det bemærkes, at det fremdragne DE offentliggørelsesskrift viser  

 anvendelse af en akustisk port og kobling af højttalerne i geometrisk  

 modfase.
6. På det foreliggende grundlag skønnes ansøgningen derfor ikke at  

 omhandle en patenterbar opfindelse.
Såfremt De imidlertid ikke er enig i  

 denne vurdering og ønsker ansøgningen videreført, må De til brug herfor  

 fremsende nye krav, der er begrænsede og præciserede under hensyntagen til  

 den påviste kendte teknik, og en herefter tilpasset ny forklaring af  

 opfindelsen og den opnåede tekniske virkning.« Klageren indleverede derefter ved skrivelse af 30. maj 1986 følgende krav:
 »1. Højttalerenhed til reproduktion af i det mindste lave frekvenser,  

 omfattende et kabinet for to lavfrekvenshøjttalere, hvoraf den første er  

 monteret på kabinettets forplade, som selv er udformet med en akustisk port i  

 een afstand fra den frontmonterede højttaler, medens den anden højttaler er  

 monteret bagved den første på en bæreplade inde i kabinettet, k e n d e t e g  

 n e t ved, at de to højttalere er elektrisk koblet til geometrisk at arbejde  

 i indbyrdes modfase, således at de samvirker til lydfrembringelse i rummet  

 bag kabinettets forside, og at den bageste højttaler ved sin bagside  

 samvirker med et lukket bagrum i kabinettet bag den som skilleplade tjenende  

 bæreplade.
 2. Højttalerenhed ifølge krav 1, k e n d e t e g n e t ved, at de to  

 højttaleres chassis'er er direkte indbyrdes tryk- og trækstift forbundet ved  

 hjælp af forbindelsesorganer, der strækker sig frit gennem det forreste rum i  

 kabinettet.
3. Højttalerenhed ifølge krav 2, k e n d e t e g n e t ved, at højttalerne  

 er anbragt ryg mod ryg med deres magnetsystemer vendende mod hinanden, idet  

 forbindelsesorganerne fortrinsvis udgøres af et stift rør anbragt imellem  

 magnetsystemerne.« Ved skrivelse af 16. september 1986 afslog direktoratet ansøgningen med  

 følgende begrundelse:
»1. I skrivelse herfra af 02 aug 1985 anførtes en række hindringer  

 for ansøgningens imødekommelse.
Det blev endvidere fremhævet, at De til  

 afhjælpning af de påpegede mangler måtte fremsende nye krav og en herefter  

 tilpasset ny forklaring af opfindelsen og den opnåede tekniske virkning.
 2. Med Deres skrivelse af 30. maj 1986 er der kun fremsendt nye krav, og  

 besvarelsen er derfor ikke så fuldstændig, at den er egnet til at bringe  

 realitetsbehandlingen af ansøgningen videre.
En del af de tidligere påpegede mangler er således ikke afhjulpet og er  

 stadig til hinder for imødekommelse af ansøgningen.« Denne afgørelse har klageren ved skrivelse af 13. november 1986 indbragt  

 for Patentankenævnet.
 Klageren har i skrivelse af 6. april 1987 nedlagt påstand om, at den  

 påklagede afgørelse omstødes, således at ansøgningen enten godkendes eller  

 tilbagesendes til direktoratet til fortsat behandling på grundlag af følgende  

 nye krav:
 »1. Højttalerenhed til reproduktion af i det mindste lave frekvenser,  

 omfattende et kabinet for to lavfrekvenshøjttalere, hvoraf den første er  

 monteret på kabinettets forplade, som selv er udformet med en akustisk port i  

 afstand fra den frontmonterede højttaler, medens den anden højttaler er  

 monteret bagved den første på en bæreplade inde i kabinettet, idet der bag  

 denne kabinetplade forekommer et lukket kabinetrum, k e n d e t e g n e t  

 ved, at de to højttalere er elektrisk koblet til geometrisk at arbejde i  

 indbyrdes modfase, således at de samvirker til lydfrembringelse i rummet bag  

 kabinettets forside, og at de to højttaleres chassis'er er direkte indbyrdes  

 tryk- og trækstift forbundet ved hjælp af forbindelsesorganer, der strækker  

 sig frit gennem det forreste rum i kabinettet.
2. Højttalerenhed ifølge krav 1, k e n d e t e g n e t ved, at højttalerne  

 er anbragt ryg mod ryg med deres magnetsystemer vendende mod hinanden, idet  

 forbindelsesorganerne fortrinsvis udgøres af et stift rør anbragt direkte  

 imellem magnetsystemerne.« Endvidere er vedlagt en ny beskrivelse.
 Nævnet har behandlet sagen i sit møde den 23. februar 1988.
 Klageren har ikke givet møde.
 Nævnet skal udtale:
 Det tiltrædes, at ansøgningen er afslået på det for direktoratet  

 foreliggende grundlag.
 Efter nævnets opfattelse findes ansøgningens reelle indhold at være to  

 højttalere koblet i akustisk modfase ved lave frekvenser med det formål at  

 opnå forbedret effektivitet og udbalancering af mekaniske vibrationer.  

 Ansøgningen er således ikke foregrebet af de fremdragne modhold.
Under hensyn hertil skønnes det for nævnet fremlagte materiale i dets nu  

 foreliggende form ikke at være til hinder for patent, hvorfor bestemmes:
 Sagen tilbagesendes til direktoratet til fortsat realitetsbehandling.
