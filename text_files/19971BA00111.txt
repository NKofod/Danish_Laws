Nr BSF 111 Forslag til folketingsbeslutning om Folketingets samtykke til vedtagelse  

 af afgørelser og rammeafgørelser Fremsat af Keld Albrechtsen (EL) Frank Aaen (EL) den 17. februar 1998 Folketinget pålægger regeringen at indhente Folketingets forudgående  

 samtykke til vedtagelse af afgørelser og rammeafgørelser i medfør af  

 Amsterdamtraktatens artikel K. 6.
Bemærkninger til forslaget Justitsministeriet antager i sin redegørelse for »visse  

 forfatningsretlige spørgsmål i forbindelse med Danmarks ratifikation af  

 Amsterdamtraktaten« (1996-97 Europaudvalget, alm. del, bilag 1566, 6.  

 oktober 1997), at Amsterdamtraktatens afsnit VI (om politisamarbejde og  

 retligt samarbejde i straffesager) er et mellemstatsligt område, og at  

 vedtagelsen af dette afsnit i Amsterdamtraktaten derfor ikke kræver  

 anvendelse af grundlovens paragraf 20.
 Hvis denne påstand er korrekt (hvilket efter forslagsstillernes opfattelse  

 dog er tvivlsomt, se nedenfor), så følger heraf, at Danmarks deltagelse i det  

 nævnte samarbejde vil være omfattet af grundlovens paragraf 19.
Dette skyldes det enkle forhold, at afgørelser og rammeafgørelser er  

 retsakter af samme folkeretlige karakter som konventioner og traktater.
De er  

 bindende for landene.
Det betyder, at ved vedtagelsen af en afgørelse eller  

 en rammeafgørelse påtager Danmark sig en folkeretlig forpligtelse til at  

 gennemføre den pågældende retsakt.
Det er således vildledende, når regeringen i bemærkningerne til L 2  

 (Forslag til lov om ændring af lov om Danmarks tiltrædelse af De Europæiske  

 Fælleskaber (Danmarks ratifikation af Amsterdamtraktaten om ændring af  

 Traktaten om Den Europæiske Union, traktaterne om oprettelse af De Europæiske  

 Fællesskaber og visse tilknyttede akter), fremsat den 7. oktober 1997,  

 Folketingets forhandlinger 1997-98 side 159, till.
A side 2 ff.) skriver, at  

 afgørelser og rammeafgørelser skal tjene som afløsere for »fælles  

 aktioner«. »Fælles aktioner« er ikke i sig selv folkeretligt  

 bindende for landene.
Det er derimod afgørelser og rammeafgørelser.
»Fælles aktioner« kan derfor i almindelighed vedtages, uden at  

 regeringen er forpligtet til at indhente Folketingets samtykke efter reglerne  

 i grundlovens paragraf 19, stk. 1. Det er derimod klart, at den folkeretlige  

 forpligtelse, som følger med vedtagelsen af en afgørelse eller  

 rammeafgørelse, kræver anvendelse af den foreskrevne fremgangsmåde i  

 grundlovens paragraf 19, stk. 1. Det betyder, at regeringen skal indhente  

 Folketingets samtykke.
Dette gælder i alle de tilfælde, hvor Folketingets  

 medvirken er nødvendig, eller som er af større betydning.
Det vil i praksis  

 omfatte de fleste rammeafgørelser og formentlig også næsten alle afgørelser.
Rammeafgørelser har som formål at give EU's medlemslande pligt til  

 at tilnærme deres love og administrative bestemmelser.
Det følger heraf, at  

 Folketingets samtykke er nødvendigt i alle de tilfælde, hvor det drejer sig  

 om tilnærmelse af lovgivning - eller hvor tilnærmelsen af de administrative  

 bestemmelser fastlåser en retstilstand, som lovgivningsmagten i Danmark  

 derefter er afskåret fra at ændre.
Afgørelser kan f.eks. handle om regler for fremmed politis  

 virksomhed på dansk territorium.
Der kan her være tale om folkeretlige  

 forpligtelser, hvis gennemførelse ikke alene kræver Folketingets samtykke,  

 men som forudsætter grundlovsændring.
Den sikreste og mest enkle løsning vil naturligvis være, at  

 Amsterdamtraktaten ikke træder i kraft.
Men skulle den blive vedtaget, opstår  

 altså et forfatningsmæssigt problem.
Det vil ikke fuldt ud kunne løses, men  

 nærværende beslutningsforslag vil dog afhjælpe en del af problemet.
 Det forfatningsmæssigt sikreste vil være, at Folketinget fastslår, at  

 vedtagelse af afgørelser og rammeafgørelser i hvert enkelt tilfælde kræver  

 Folketingets samtykke efter grundlovens paragraf 19, stk. 1. I de tilfælde,  

 hvor en afgørelse vil indebære suverænitetsafgivelse, vil dette også give  

 Folketinget mulighed for at vurdere, om grundlovens paragraf 20 eller 88 skal  

 bringes i anvendelse.
I forhold til traktater og konventioner rejser der sig et særligt problem  

 i forbindelse med afgørelser og rammeafgørelser.
De er nemlig folkeretligt  

 bindende, når Ministerrådet har vedtaget dem.
Der vil ikke være mulighed for  

 at tage parlamentarisk forbehold, altså forbehold for ratifikation.
Derfor skal Folketingets samtykke foreligge inden den endelige vedtagelse.  

 Det vil ikke her være tilstrækkeligt med et forhandlingsmandat fra  

 Folketingets Europaudvalg.
Folketingets samtykke efter grundlovens paragraf  

 19, stk. 1, kan jo kun gives til et bestemt, konkret forslag, hvis tekst er  

 endeligt fastlagt.
Det vil derfor i hvert enkelt tilfælde være nødvendigt, at  

 Folketinget forudgående giver sit samtykke til den endelige tekst.
Som allerede nævnt kan det alvorligt betvivles, om det overhovedet er  

 muligt at fastholde den påstand, at afgørelser og rammeafgørelser er  

 mellemstatslige retsakter.
I realiteten har de mere tilfælles med EU's  

 direktiver og forordninger, der er overstatslige retsakter.
Der er i  

 retsvirkningen ingen afgørende forskel mellem et direktiv og en afgørelse  

 eller rammeafgørelse.
Det forekommer derfor helt overvejende sandsynligt, at afgørelser og  

 rammeafgørelser er retsakter af en karakter, som indebærer  

 suverænitetsafgivelse.
Dette synspunkt vil regeringen imidlertid ikke  

 anerkende.
Til gengæld må regeringen derfor efter forslagsstillernes  

 opfattelse være nødt til at erkende, at afgørelser og rammeafgørelser skal  

 behandles efter reglerne i grundlovens paragraf 19.
Skriftligt fremsættelse Keld Albrechtsen (EL):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om Folketingets samtykke til  

 vedtagelse af afgørelser og rammeafgørelser.
(Beslutningsforlag nr.
B 111).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
