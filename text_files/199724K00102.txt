Nr BTL 102 Betænkning over Forslag til lov om skattemæssige afskrivninger   

 Nr L 102 1997-98. 2. samling Afgivet af Skatteudvalget Afgivet: 19980622 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Aalborg Portland, BDO SKAT, Danmarks Landboungdom, Danmarks Rederiforening, Dansk Familielandbrug, Dansk Skovforening, Danske Biludlejere, Danske Godser og Herregårde, De Danske Landboforeninger, Landbrugsraadet, Ejendomsforeningen Danmark, Erhvervenes Skatteudvalg, Foreningen af Registrerede Revisorer, Landbrugets Rådgivningscenter og Rådet for Dansk Forsikring og Pension.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse  ved 3.  

 beandling.
Mindretallet vil stemme hverken for eller imod de stillede  

 ændringsforslag.
 Mindretallet har følgende kommentarer:
Regeringen har ikke over for mindretallet vist reel vilje til  

 forhandlinger om pinsepakken, og det er dybt beklageligt.
Et så vidtrækkende  

 indgreb, som har økonomiske konsekvenser for så mange mennesker og  

 virksomheder, bør gennemføres med et bredt flertal og ikke det snævrest  

 mulige flertal.
Mindretallet hæfter sig ved, at regeringen - både op til folketingsvalget  

 og i forbindelse med EU-afstemningen - garanterede, at der ikke var behov for  

 et stort indgreb over for det private forbrug.
Regeringen fremhævede således  

 ved flere lejligheder, at dansk økonomi var kernesund, og at alle andre  

 meninger var udtryk for »grædekonementalitet«.
 Mindretallet ønsker at fremme opsparingen i Danmark, men det skal ikke ske  

 gennem en straffeaktion mod bil- og boligejerne, pensionsopsparerne og dansk  

 erhvervsliv, da det ikke kan begrundes ud fra en analyse af de økonomiske  

 nøgletal.
Der er ikke behov for et indgreb rettet entydigt mod det private forbrug i  

 Danmark.
Derimod er der behov for at standse den ukontrollerede vækst i det  

 offentlige forbrug.
Det er det offentlige og ikke det private forbrug, som er  

 vokset langt mere, end regeringen har haft som målsætning.
Pinsepakken er  

 derfor rent og skært et ideologisk korstog mod det private forbrug.
Pinsepakken er et skridt i den forkerte retning.
Trods regeringens løfter  

 i regeringsgrundlaget om at sænke marginalskatten øges det skrå skatteloft  

 fra 58 til 59 pct.
Hermed bliver det mindre attraktivt at være fleksibel med  

 hensyn til arbejdstid, overtid, mobilitet m.v., og tilskyndelsen til at  

 uddanne og videreuddanne sig mindskes.
Danmark vil fortsat have verdens  

 højeste skattetryk, og det vil stadig ikke være særlig attraktivt at komme i  

 arbejde.
I dag har hver femte dansker ingen eller næsten ingen tilskyndelse  

 til at gå på arbejde frem for at være på f.eks. dagpenge.
Det ændrer  

 pinsepakken ikke på - tværtimod.
Det bliver mindre attraktivt at finde et  

 arbejde frem for at være på dagpenge.
Regeringen vil forbedre betalingsbalancen.
Mindretallet kan tilslutte sig  

 den målsætning, men er uenig i, hvordan dette nås.
Regeringen går ensidigt  

 efter en begrænsning af det private forbrug, som isoleret set vil mindske  

 importen.
Det offentlige forbrug skader også betalingsbalancen, men det er  

 holdt ude af regeringens indgreb.
Samtidig forringes forholdene for danske virksomheder, da pinsepakken  

 lægger yderligere økonomiske og administrative byrder på erhvervslivet.
Det  

 svækker konkurrenceevnen, og dermed taber danske virksomheder markedsandele,  

 og eksporten svækkes.
Nedsættelsen af selskabsskatten er taget af bordet, men en række af  

 forringelserne over for erhvervslivet er fortsat indeholdt i regeringens  

 forlig med venstrefløjen.
Regeringen vil gennemføre finansieringen af  

 selskabsskattelettelsen, men ikke selve lettelsen.
Betalingsbalancen kan  

 forbedres markant ved at forbedre erhvervslivets konkurrenceevne, men  

 regeringen vælger desværre at gå den modsatte vej og pålægge erhvervslivet  

 nye byrder og omkostninger.
 Regeringen vil også forbedre den private opsparing, men gør det modsatte.  

 Forringelser for indbetalinger til kapitalpension, forøgelse af beskatningen  

 af positiv nettokapitalindkomst, stigning i realrenteafgiften og skat på  

 pensionsopsparingernes aktieafkast forøger ikke tilskyndelsen til at spare op  

 - tværtimod.
Regeringen vil forebygge overophedning på arbejdsmarkedet, men pinsepakken  

 tager slet ikke fat på arbejdsmarkedspolitikken.
Tværtimod er forhøjelsen af  

 benzinafgiften, forringelsen af befordringsfradraget samt den nye  

 ejendomsskat med til at hæmme mobiliteten på det danske arbejdsmarked.
Det er  

 med til at øge risikoen for flaskehalse på arbejdsmarkedet.
Boligejernes situation bliver markant forringet af pinsepakken, og der må  

 forventes et fald i boligpriserne, hvilket vil gøre mange boligejere  

 insolvente, således at gælden overstiger boligens værdi.
Samtidig vil  

 reduktionen af skatteværdien af rentefradraget, de stigende ejendomsskatter  

 og de stigende grønne afgifter betyde en urimelig ekstra belastning af  

 boligejernes økonomi, som kan tvinge mange boligejere til at sælge, selv om  

 de må indkassere et tab ved salget.
Regeringens straffeaktion mod boligejerne  

 er totalt ubegrundet.
Huspriserne er steget kraftigt de senere år, men det  

 skal ses i sammenhæng med et kraftigt fald i perioden 1986-1993. Når der  

 tages højde for den generelle løbende prisudvikling i Danmark, så er  

 boligpriserne i dag på niveau med priserne i 1986. At tale om en uforsvarlig  

 stigning i boligpriserne er derfor forkert.
 Venstre og Det Konservative Folkeparti afviser pinsepakken og betragter  

 regeringens forlig med SF og Enhedslisten som en dybt betænkelig  

 venstredrejning i regeringens økonomiske politik, der lægger gift for det  

 brede samarbejde i de kommende år.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Mindretallet tilslutter sig det af Venstre og Det Konservative Folkeparti  

 afgivne betænkningsbidrag.
 Et fjerde mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Centrum-Demokraterne har følgende kommentarer:
Regeringen har ikke vist vilje til reelle forhandlinger med  

 Centrum-Demokraterne om pinsepakken.
Den egentlige baggrund for det  

 økonomiske indgreb var ønsket om at styrke betalingsbalancen og undgå  

 overophedning af økonomien.
Centrum-Demokraterne støtter en tilpasning af  

 økonomien, men må tage skarp afstand fra de midler, regeringen tager i  

 anvendelse, herunder den omfordelingspolitik, der gennemføres, og som  

 Centrum-Demokraterne finder unødvendig for at nå indgrebets egentlige mål.
For det første er Centrum-Demokraterne grundlæggende imod pinsepakkens  

 omfattende forringelser for boligejerne.
Regeringens lovforslag vil blandt  

 andet hæve lejeværdien betydeligt og afskaffe standardfradraget for huse samt  

 erstatte lejeværdien med et nyt begreb, »ejendomsværdiskat«.  

 Centrum-Demokraterne ser hverken nogen grund til at omdøbe lejeværdien eller  

 lave den om til en kommunal skat.
Dertil kommer lovforslaget om den kraftige  

 udhuling af rentefradraget og forhøjelser af de grønne afgifter.
Samlet vil  

 forringelsen for boligejerne medføre faldende huspriser, skabe usikkerhed for  

 boligejerne og betyde en risiko for, at folk må gå fra hus og hjem.
Som  

 boligejer bliver man ramt ikke een, men fire gange.
Man skal betale mere for  

 sit hjem.
Man skal betale mere for at varme hjemmet op.
Man skal betale mere  

 for at spare op til pension.
Og man skal betale mere for at køre på arbejde  

 og tjene de penge, der skal få det hele til at løbe rundt.
For det andet er Centrum-Demokraterne imod lovforslagene, der fordyrer  

 persontransporten ved at sætte bilpriserne i vejret, øge afgiften på benzin  

 og udhule befordringsfradraget.
Centrum-Demokraterne er imod lovforslagene,  

 der forringer mobiliteten på arbejdsmarkedet, forringer vilkårene for at bo i  

 landdistrikterne og er et slag mod børnefamilier, hvor bilen er en afgørende  

 faktor i dagligdagen.
For det tredje ønsker Centrum-Demokraterne ikke at medvirke til den  

 straffeaktion mod pensionsopsparerne, som regeringen lægger op til.
Der er  

 mange måder at få folk til at spare op på i stedet for at forbruge.
Men der  

 er ingen tvivl om, at regeringen har valgt straffemetoden frem for  

 belønningsmetoden.
Centrum-Demokraterne er imod, at udspillet fjerner  

 incitamentet til at spare op på kapitalpension, blandt andet ved at man ikke  

 længere kan trække sit pensionsindskud fra i topskatten.
Centrum-Demokraterne  

 er imod en øget beskatning af renteindtægter (positiv nettokapitalindkomst)  

 og en stigning i realrenteafgiften.
For det fjerde er Centrum-Demokraterne imod den foreslåede model for  

 skattelettelser til lavtlønnede.
Denne del af skatteomlægningen har intet at  

 gøre med ønsket om at dæmpe forbruget, men er ren omfordeling.  

 Centrum-Demokraterne foretrækker et jobfradrag, der også giver  

 skattelettelser til de lavtlønnede, men som først og fremmest er begrundet i,  

 at der skal skabes nye job.
Effekten af jobfradraget er samtidig, at det  

 bedre kan betale sig at gå på arbejde for lavtlønnede frem for at være passiv  

 på en overførselsindkomst.
Regeringens skattelettelser skaber ikke nye job og  

 ændrer ikke tilstrækkeligt incitamentet til at gå i arbejde for dem med de  

 laveste indkomster.
Der er tale om skattelettelser for skattelettelsernes  

 skyld - i hvert fald sammenlignet med et målrettet jobfradrag, som vismændene  

 blandt mange andre har bakket op.
Centrum-Demokraterne afviser endvidere, at  

 det skrå skatteloft forhøjes.
Det er en tilbagevenden til højere  

 marginalskatter med de kendte negative effekter for arbejdstilskyndelsen til  

 følge.
For det femte er Centrum-Demokraterne imod en sammenlægning af  

 arbejdsmarkedsfondene.
Dermed fjernes sammenhængen mellem satserne på  

 arbejdsmarkedsbidraget og ledighedsgraden.
Centrum-Demokraterne ser  

 lovforslaget herom som et brud på det løfte, der blev givet til befolkningen  

 ved arbejdsmarkedsbidragets indførelse, om, at lavere arbejdsløshed skulle  

 medføre lavere arbejdsmarkedsbidrag.
For det sjette er Centrum-Demokraterne imod at gøre den midlertidige  

 pensionsopsparing til ATP på 1 procent permanent.
Centrum-Demokraterne kan  

 heller ikke støtte, at størrelsen på udbetalingen bliver ens for alle, uanset  

 hvor meget man har indbetalt.
Dermed omdannes den midlertidige  

 pensionsopsparing til ATP til en decideret skat, og det bliver meningsløst og  

 misvisende at kalde opkrævningen for opsparing.
For det syvende mener Centrum-Demokraterne, at det er urimeligt at  

 gennemføre stramningerne for erhvervslivet, tilmed uden at nedsætte  

 selskabsskatten som planlagt.
Det er en forfejlet politik at pålægge det  

 danske erhvervsliv nye byrder i en situation, hvor det er betalingsbalancen,  

 der skranter, og der netop derfor burde føres erhvervsfremmende politik.
En  

 forbedring af konkurrenceevnen ville have medført en forbedring af  

 betalingsbalancen, og regeringen kunne på den måde have undgået de kraftige  

 forværringer for bolig- og bilejerne.
 Omkring de ændrede regler for succession er det Centrum-Demokraternes  

 opfattelse, at det ville have været formålstjenligt og klædeligt for  

 regeringen at afvente færdiggørelsen af generationsskifteudvalgets arbejde.  

 Lovændringen ville på den måde være sikret en grundig behandling.
 Centrum-Demokraterne betragter pinsepakken som en venstredrejning af dansk  

 politik, der fjerner regeringen fra midterkursen, som er afgørende for  

 tryghed og stabilitet i det danske samfund.
 Et femte mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for ændringsforslag nr. 1-5, 9, 12-16 og 18. Mindretallet vil stemme  

 imod ændringsforslag nr. 6-8, 10, 11, 17 og 19.
Fremskridtspartiet er af den opfattelse, at »krigen« fra  

 Socialdemokratiet og de øvrige socialister mod afskrivninger for virksomheder  

 er gået alt for vidt.
Afskrivninger er nødvendige for enhver virksomhed.  

 Spørgsmålet om afskrivningsprocenter er alene et likviditetsspørgsmål for  

 statskassen.
Derfor burde vi have en meget enkel dansk afskrivningslov med  

 følgende tekst: »Der kan afskrives«.
Så må virksomheder efter deres  

 mangfoldighed afgøre, hvilke afskrivningsprofiler der er bedst for dem.
Af  

 samfundsøkonomiske grunde er det vigtigere at bevare likviditet i  

 virksomhederne end i statskassen.
De mange ændringsforslag, som udligner en del af lovforslagets  

 nedsættelser af afskrivningsprocenter, støtter Fremskridtspartiet, da 30 pct.  

 er bedre en 25 pct., men det er fuldstændig absurd, at der skal små 90 siders  

 lovtekst og bemærkninger til at regulere dette område.
Hvornår kommer  

 regeringen til fornuft og får afskaffet alt det »bøvl«, som  

 skattelovgivningen pålægger erhvervslivet? Afskrivningsloven er mest et  

 beskæftigelsesprojekt for revisorer og grå hår for bogholdere og  

 økonomichefer.
 Et sjette mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Lovforslaget er en del af den samlede pinsepakke, som Kristeligt  

 Folkeparti stemmer imod.
 Kristeligt Folkeparti kan tilslutte sig, at elementer af erhvervsdelen af  

 pinsepakken tages ud, men Kristeligt Folkeparti er imod, at forliget med  

 venstrefløjen samlet indebærer en forringelse for erhvervslivet, idet  

 erhvervslivet fortsat rammes af en del af de udgiftskrævende forslag,  

 samtidig med at selskabsskatten ikke reduceres.
 Lovforslaget med regeringens ændringsforslag indeholder fortsat en del  

 stramninger i afskrivningsreglerne, som Kristeligt Folkeparti er imod, idet  

 dette fører til ringere vilkår for erhvervslivet.
 Kristeligt Folkeparti er imod regeringens forslag om, at straksfradraget  

 skal opgøres for hver enkelt bygning, idet dette er en skærpelse i forhold  

 til den bestående afskrivningslov.
 Endvidere er Kristeligt Folkeparti imod stramningen af reglerne om adgang  

 til straksafskrivningen for småaktiver, idet dette vil føre til øgede  

 administrative omkostninger.
 Kristeligt Folkeparti er imod regeringens forslag om ikke at give fradrag  

 for blandede installationer, herunder halmfyr, idet dette vil gøre det mindre  

 fordelagtigt at investere i de miljøvenlige halmfyr.
 Kristligt Folkeparti undlader at stemme til de stillede ændringsforslag,  

 idet de ikke medfører en forbedring af gældende lovgivning på området.
Æ n d r i n g s f o r s l a g Af skatteministeren, tiltrådt af et flertal (S, SF, RV, EL  

 og FP):
Til § 5 1) I stk. 3 ændres »25 pct.« til: »30  

 pct.« 2) I stk. 4 ændres »50 pct.« til: »60  

 pct.« Til § 11 3) I stk. 2 ændres to steder »25 pct.« til:  

 »30 pct.« Til § 17 4) I stk. 1 ændres »4 pct.« til: »5  

 pct.« 5) I stk. 2 ændres »2 pct.« til: »3  

 pct.« Af skatteministeren, tiltrådt af et mindretal (S, SF, RV og  

 EL):
Til § 21 6) I stk. 5 udgår »og tab«.
Til § 22 7) I stk. 1 udgår sidste pkt., og i stk. 2  

 udgår sidste pkt.
Til § 23 8) 3. pkt. udgår.
 Af skatteministeren, tiltrådt af et flertal (S, SF, RV, EL  

 og FP):
Til § 25 9) I stk. 1 ændres »4 pct.« til: »5  

 pct.«.
 Af skatteministeren, tiltrådt af et mindretal (S, SF, RV og  

 EL):
Til § 40 10) I stk. 2 udgår i 1. pkt. »samt  

 mælkekvoter«, og 2. pkt. udgår.
 11) I stk. 6 udgår sidste pkt.
 Af skatteministeren, tiltrådt af et flertal (S, SF, RV, EL  

 og FP):
Til § 45 12) I stk. 1 udgår sidste pkt.
Til § 54 13) I stk. 1 ændres »jf. dog stk. 3-9« til:  

 »jf. dog stk. 3-7«.
 14) I stk. 2 ændres »jf. dog stk. 4, 5 og 8« til:  

 »jf. dog stk. 3, 4 og 6«.
 15) Stk. 3 udgår.
 Stk. 4-9 bliver herefter stk. 3-8.
 Af skatteministeren, tiltrådt af et flertal (S, SF, RV, EL  

 og FP):
 16) I stk. 5, der bliver stk. 4, ændres », jf. dog  

 stk. 4,» til: »jf. dog stk. 3,».
 Af skatteministeren, tiltrådt af et mindretal (S, SF, RV og  

 EL):
 17) Stk. 6 udgår.
 Stk. 7-9 bliver herefter stk. 5-7.
 Af skatteministeren, tiltrådt af et flertal (S, SF, RV, EL  

 og FP):
Ny paragraf 18) Efter § 54 indsættes som ny paragraf:
»§ 01. På bygninger, der i indkomståret 1998 er omfattet af  

 lov om skattemæssige afskrivninger m.v. § 18, stk. 1, litra a, jf.  

 lovbekendtgørelse nr. 932 af 24. oktober 1996, og hvor summen af anvendte  

 afskrivningsprocenter i indkomståret 1999 overskrider eller er over 60, kan  

 afskrivning for indkomståret 1999 kun foretages med indtil 4 pct. af  

 anskaffelsessummen.
Hvis summen af anvendte afskrivningsprocenter i  

 indkomståret 2000 overskrider eller er over 60, kan afskrivning for  

 indkomståret 2000 ligeledes kun foretages med indtil 4 pct. af  

 anskaffelsessummen.
Tilsvarende gælder for bygninger omfattet af lov om  

 skattemæssige afskrivninger m.v. § 18, stk. 1, litra b, jf. lovbekendtgørelse  

 nr. 932 af 24. oktober 1996, hvor summen af anvendte afskrivningsprocenter i  

 indkomståret 1999 eller 2000 overskrider eller er over 40.« Af skatteministeren, tiltrådt af et mindretal (S, SF, RV og  

 EL):
Til § 59 19) Efter stk. 1 indsættes som nyt stykke:
»Stk. 2. Stk. 1 gælder for goodwill, der er  

 afskrivningsberettiget efter den hidtil gældende bestemmelse i ligningslovens  

 § 16 F som affattet ved lovbekendtgørelse nr. 819 af 3. november 1997.« B e m æ r k n i n g e r Til nr. 1-19 Ændringsforslagene er en del af udmøntningen af det forlig, som regeringen  

 har indgået med SF og Enhedslisten om pinsepakken.
 I forliget indgår, at saldoafskrivningssatsen for driftsmidler og skibe  

 forhøjes fra den foreslåede sats på 25 pct. til den gældende sats på 30 pct.,  

 at den foreslåede enhedssats for bygninger og installationer forhøjes fra 4  

 pct. til 5 pct., at nedrivnings- og tabsfradrag medregnes fuldt ud ved  

 opgørelsen af den skattepligtige indkomst, og at mælkekvoter ikke behandles  

 som immaterielt aktiv som foreslået, således at de nuværende skatteregler  

 opretholdes.
 Herudover opretholdes de øvrige stramninger og lempelser i lovforslaget  

 uændret.
 Provenumæssige konsekvenser.
Det skønnede provenutab ved ændringsforslagene fremgår af nedenstående  

 tabel.
Provenuforskydningerne er angivet i forhold til L 102/L 103.
Det skal bemærkes, at provenuforskydninger i L 102 som fremsat er regnet  

 på en selskabsskattenedsættelse til 30/26 pct., jf.
L 100.
 Anslået provenuvirkning af ændringsforslagene til  

 afskrivningsforslaget L 102/L 103*. 1999-2002 .
 - = provenutab.
 * Fuld udnyttelse af afskrivningsmulighederne.
Administrative konsekvenser Ændringsforslaget skønnes ikke at have nævneværdige administrative  

 konsekvenser.
Ad nr. 1 Det foreslås med ændringsforslaget, at satsen for afskrivning på  

 driftsmidler og skibe forhøjes fra den foreslåede sats på maksimalt 25 pct.  

 til maksimalt 30 pct. svarende til den gældende afskrivningssats.
Ad nr. 2 Bestemmelsen vedrører satsen for den særskilte afskrivning for  

 indkomståret efter anskaffelsesåret for selskabers udlejningsaktiver.
Den  

 særskilte afskrivning kan efter lovforslaget ske med indtil 50 pct. af  

 anskaffelsessummen.
Som en konsekvens af, at afskrivningssatsen for  

 driftsmidler og skibe med ændringsforslaget opretholdes på gældende 30 pct.,  

 skal satsen for den særskilte afskrivning i året efter anskaffelsesåret  

 tilsvarende forhøjes til 60 pct.
Satsen på 60 pct. svarer til den gældende  

 sats.
Ad nr. 3 Med ændringsforslaget forhøjes afskrivningssatsen for delvist  

 erhvervsmæssigt benyttede driftsmidler og skibe fra maksimalt 25 pct. til  

 maksimalt 30 pct. svarende til den gældende afskrivningssats.
Ad nr. 4 Med ændringsforslaget foreslås det, at enhedssatsen for afskrivning på  

 bygninger og installationer forhøjes fra maksimalt 4 pct. til maksimalt 5  

 pct.
Samme sats var foreslået i forslaget til den nye afskrivningslov, der  

 blev fremsat i foråret 1997 (L 244/97).
Ad nr. 5 I bestemmelsen er fastsat den sats, hvormed der kan afskrives på  

 bygninger, der er udsat for en sådan fysisk forringelse, at de trods normal  

 vedligeholdelse vil have mistet værdien senest 25 år efter opførelsen.
Efter  

 lovforslaget forhøjes afskrivningssatsen til en sats lig summen af 2 pct. og  

 en sats, der svarer til, at bygningen afskrives med lige store årlige beløb  

 over den antagelige levetid.
Som en konsekvens af den foreslåede forhøjelse af enhedssatsen til 5 pct.  

 ved ændringsforslag nr. 4 foreslås det, at den nævnte sats på 2 pct. forhøjes  

 til 3 pct.
Samme sats var foreslået i forslaget til den nye afskrivningslov,  

 der blev fremsat i foråret 1997 (L 244/97).
Ad nr. 6 Efter lovforslaget skal det foreslåede tabsfradrag for personer medregnes  

 ved opgørelsen af den skattepligtige indkomst med kun 90 pct.
Det foreslås ved ændringsforslaget, at tabsfradraget for personer skal  

 medregnes fuldt ud ved opgørelsen af den skattepligtige indkomst.
Tilsvarende  

 foreslås det, at nedrivningsfradrag skal medregnes fuldt ud ved opgørelsen af  

 den skattepligtige indkomst, jf. ændringsforslag nr. 7.
Ad nr. 7 Efter lovforslaget medregnes nedrivningsfradrag for personer kun med 90  

 pct. ved opgørelsen af den skattepligtige indkomst.
Det foreslås, at nedrivningsfradraget i stedet medregnes fuldt ud ved  

 opgørelsen af den skattepligtige indkomst.
Dette svarer til gældende regler.
Ad nr. 8 Efter bestemmelsen i lovforslagets § 23 kan det tab for personer, der  

 lides ved, at der sker en nedsættelse af den nedskrevne værdi for en  

 skaderamt bygning i lighed med tabsfradrag og nedrivningsfradrag for personer  

 fradrages ved opgørelsen af den skattepligtige indkomst med 90 pct.
 Med ændringsforslaget medregnes fradraget for personer fuldt ud ved  

 opgørelsen af den skattepligtige indkomst.
Ad nr. 9 Bestemmelserne i lovforslagets § 25 vedrører afskrivning på bygninger, der  

 er opført på lejet grund, samt ejendomme, hvorpå der hviler en  

 hjemfaldsforpligtelse eller anden forpligtelse af lignende art.
Efter  

 lovforslaget kan der ske afskrivning med indtil 4 pct. årligt.
I lighed med, at enhedssatsen for bygningsafskrivninger ved  

 ændringsforslag nr. 4 fastsættes til 5 pct., skal afskrivningssatsen for de  

 nævnte bygninger og ejendomme ligeledes fastsættes til 5 pct.
Samme sats var  

 foreslået i forslaget til den nye afskrivningslov, der blev fremsat i foråret  

 1997 (L 244/97).
Ad nr. 10 og 11 I lovforslagets § 40, stk. 2, er det foreslået skattemæssigt at sidestille  

 mælkekvoter med immaterielle aktiver.
I lovforslaget er det for det første foreslået, at udgifter til  

 anskaffelse af mælkekvoter skattemæssigt sidestilles med udgifter til andre  

 immaterielle aktiver, hvilket indebærer, at anskaffelsessummen kan afskrives  

 med indtil 1/7 årligt.
Ved salg af mælkekvoter skulle fortjeneste og tab  

 efter lovforslaget medregnes ved opgørelsen af den skattepligtige indkomst  

 ligesom for andre immaterielle aktiver.
Det foreslås med ændringsforslagene, at den foreslåede skattemæssige  

 ligestilling af mælkekvoter med andre immaterielle aktiver ikke gennemføres,  

 og at gældende skatteregler i ejendomsavancebeskatningsloven for mælkekvoter  

 opretholdes.
Der henvises til ændringsforslaget til L 103  

 (Konsekvensændringer som følge af afskrivningsloven samt ændringer af  

 ejendomsavancebeskatningsloven m.m.) Ad nr. 12 Hidtil har gældsposter, der indgår i anskaffelses- og afståelsessummer  

 efter afskrivningsloven, skullet kontantomregnes efter regler, der nærmere  

 fastsættes af ministeren i en bekendtgørelse.
Det har imidlertid vist sig  

 vanskeligt at fastsætte generelle bindende regler om omregning af  

 gældsposter, der i alle tilfælde fører til korrekte handelsværdier for de  

 overdragne aktiver på overdragelsestidspunktet.
Det foreslås derfor, at bestemmelsen ændres således, at ministerens adgang  

 til at udstede en bekendtgørelse ophæves.
Det fremgår herefter direkte af  

 lovteksten, at gældsposterne skal medtages til kursværdien, dvs.  

 handelsværdien på overdragelsestidspunktet.
Det er hensigten, at  

 Ligningsrådet i en anvisning skal fastsætte vejledende retningslinjer for  

 udøvelsen af skønnet over handelsværdien.
Retningslinjerne vil ikke være  

 bindende for skatteyderen.
Ad nr. 13, 14 og 16 Der er tale om konsekvensændringer som følge af ændringsforslag nr. 15.
Ad nr. 15 I lovforslaget er det foreslået, at nedsættelsen af afskrivningssatsen for  

 driftsmidler og skibe til 25 pct. først skal ske fra og med år 2000.  

 Lovforslagets § 54, stk. 3, indeholder således en regel, hvorefter satsen  

 blev fastholdt på 30 pct. for indkomståret 1999. Som følge af ændringsforslag  

 nr. 1 og 3, hvorefter afskrivningssatsen for driftsmidler og skibe forbliver  

 30 pct., udgår stk. 3.
Ad nr. 17 Det foreslåede stk. 6 er en regel, hvorefter mælkekvoter, der er erhvervet  

 i indkomståret 1999, kan afskrives som et immaterielt aktiv.
Bestemmelsen  

 fastsætter endvidere, at ved salg af mælkekvoter i 1999 eller senere skal der  

 ske beskatning uanset tidspunktet for anskaffelse af mælkekvoten.
 Som følge af ændringsforslag nr. 10 og 11 skal stk. 6 udgå.
Ad nr. 18 Det foreslås, at bygninger omfattet af den gældende lovs § 18, stk. 1,  

 litra a og b, og hvor summen af anvendte afskrivningsprocenter i indkomståret  

 1999 eller 2000 overskrider eller allerede er over 60 henholdsvis 40, i en  

 2-årig periode fra lovens ikrafttræden løftes fra de gældende 2 pct.s og 1  

 pct.s afskrivninger op til en afskrivning på indtil 4 pct. årligt.
Fra og med  

 indkomståret 2001 vil afskrivningsprocenten for disse bygninger blive løftet  

 yderligere op på det generelle 5 pct.s niveau.
 Overgangsordningens bestemmelser medfører f.eks., at der på en litra  

 a-bygning, hvor summen af anvendte afskrivningsprocenter ved udgangen af  

 indkomståret 1998 er 56, kun kan afskrives med maksimalt 4 pct. i hvert af  

 indkomstårene 1999 og 2000. Tilsvarende vil der på en litra a-bygning, hvor  

 summen af anvendte afskrivningsprocenter ved udgangen af indkomståret 1998 er  

 55, kunne afskrives med maksimalt 5 pct. i indkomståret 1999 og med maksimalt  

 4 pct. i indkomståret 2000. Fra og med år 2001 vil der på begge bygninger  

 kunne afskrives med maksimalt 5 pct.
 I forslaget til den nye afskrivningslov, der blev fremsat i foråret 1997  

 (L 244/97), var der ligeledes foreslået en 2-årig indfasning af 5 pct.s  

 satsen.
Ad nr. 19 Det foreslås i stk. 2, at stk. 1 kun gælder for goodwill, der er  

 afskrivningsberettiget efter den hidtil gældende bestemmelse i ligningslovens  

 § 16 F, som affattet ved lovbekendtgørelse nr. 819 af 3. november 1997. Det  

 sikres herved, at der efter bestemmelsen i stk. 1 kun kan ske afskrivning af  

 goodwill, der er erhvervet den 19. maj 1993 eller senere.
