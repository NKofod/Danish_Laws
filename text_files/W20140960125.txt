Ligebehandlingsnævnets afgørelse om køn - forskellige priser - medhold Det var i strid med ligestillingsloven at et diskotek gav 3 gratis drinksbilletter til kvinder ved entré til diskoteket og ikke havde samme tilbud til mænd.
 Klagen drejer sig om forskelsbehandling på grund af køn i forbindelse med at et diskotek giver gratis drinks til kvinder.
Ligebehandlingsnævnets afgørelse Det er i strid med lov om ligestilling af kvinder og mænd, at et diskotek giver gratis drinks til kvinder, der betaler entré, mens mænd ikke får samme tilbud.
Sagsfremstilling Der er klaget over, at et diskotek i forbindelse med et arrangement fredag den 21. august 2009 gav kvinder, der betalte entré, 3 gratis drinks, mens samme tilbud ikke gjaldt for mænd.
Parternes bemærkninger Klager påstår, at det er en overtrædelse af ligestillingsloven, at kvinder bliver behandlet bedre end mænd, idet de får 3 gratis drinks, når de betaler entré, mens mænd ikke får samme tilbud.
 Indklagede påstår, at de ikke har brudt loven, og hvis de har, var det på ingen måde bevidst.
 Der henvises til, at der dagen efter var uddeling til fyre, da man afholdt et arrangement, hvor fyre, der betalte entré, fik ½ liter guldøl.
Indklagede oplyser, at deres organisation gør meget for ikke at bryde reglerne, og derfor tager de også ens entré for alle.
De vidste ikke, at uddeling var forbudt ved happenings, når der ikke var tale om en tilbagevendende happening, der kører hver uge.
Ligebehandlingsnævnets bemærkninger og konklusion Det fremgår af lov om ligestilling af kvinder og mænd, at det er i strid med loven, at forskelsbehandle en person på grund af køn.
Forbuddet gælder for enhver arbejdsgiver, myndighed og organisation inden for den offentlige forvaltning og almen virksomhed og myndigheder og organisationer og alle personer, som leverer varer og tjenesteydelser, der er tilgængelige for offentligheden inden for både den offentlige og den private sektor.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Ligebehandlingsnævnet finder, at der er tale om direkte forskelsbehandling, når indklagede giver kvinder, der har betalt entré, gratis drinks, når mænd ikke får samme tilbud.
Indklagedes oplysning om, at man aftenen efter gav fyre, der betalte entré, ½ liter guldøl gratis, uden at samme tilbud gjaldt for kvinder, ændrer ikke herved.
