Bilag 1 Bilag 2 Betænkning afgivet af Kulturudvalget den 8. december 2010 Betænkning over Forslag til lov om økonomiske og administrative forhold for modtagere af driftstilskud fra Kulturministeriet [af kulturministeren (Per Stig Møller)] 1. Udvalgsarbejdet Lovforslaget blev fremsat den 10. november 2010 og var til 1. behandling den 23. november 2010. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og kulturministeren sendte den 17. juni 2010 dette udkast til udvalget, jf.
KUU alm. del  bilag 234 (2009-10). Den 16. november 2010 sendte kulturministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til kulturministeren til skriftlig besvarelse, som denne har besvaret.
 Udvalgets spørgsmål nr. 1-4 og kulturministerens svar herpå er optrykt som bilag 2 til betænkningen.
2. Indstillinger og politiske bemærkninger Udvalget indstiller lovforslaget til vedtagelse uændret.
 Venstres medlemmer af udvalget finder, at det er væsentligt at understrege, at der generelt ikke stilles højere krav til budgetter, regnskab og revision end tidligere med lovforslaget.
 Det er vigtigt for Venstre, at bagatelgrænsen for, hvornår der skal revideres m.m., står i rimeligt forhold til det ydede tilskuds størrelse, sådan at vi ikke skyder spurve med kanoner.
 Når det drejer sig om vedtægterne for de selvejende institutioner og Kulturministeriets gennemsyn af disse, forventer Venstre, at ministeriet bestræber sig på at vejlede og rådgive så pædagogisk som muligt, så foreningernes autonomi i videst muligt omfang respekteres.
 Socialdemokratiets medlemmer af udvalget lægger vægt på, at nye og mere ensartede regler vedrørende driftstilskud fra Kulturministeriet forenkler administrationen og letter de administrative byrder for tilskudsmodtagerne og ikke gør dem unødvendigt større  særlig for de tilskudsmodtagere, som ikke har ansat administrativt personale.
 Endvidere lægger Socialdemokraterne vægt på, at loven og de nye regler ikke medfører et indgreb i foreningernes autonomi og selvbestemmelsesret.
 Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Troels Christensen (V) Ellen Trane Nørby (V) Flemming Damgaard Larsen (V) Preben Rudiengaard (V) nfmd.
Karin Nødgaard (DF) fmd.
Pia Kjærsgaard (DF) Rasmus Jarlov (KF) Per Ørum Jørgensen (KD) Simon Emil Ammitzbøll (LA) Mogens Jensen (S) Lise von Seelen (S) Leif Lahn Jensen (S) Yildiz Akdogan (S) Pernille Frahm (SF) Holger K.
Nielsen (SF) Johs.
Poulsen (RV) Per Clausen (EL) Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 50 Oversigt over spørgsmål og svar vedrørende L 50 Bilag 2 Nogle af udvalgets spørgsmål og kulturministerens svar herpå Spørgsmålene og kulturministerens svar herpå er optrykt efter ønske fra S.
 Spørgsmål nr. 1:
Ministeren bedes oplyse, hvilke organisationer/foreninger der fremover skal have godkendt deres budgetter, og hvorfor det ikke er tilstrækkeligt, at de indsender reviderede regnskaber? Svar:
 Selvejende institutioner og selskaber skal indsende budgetter til Kulturministeriet, som led i det løbende tilsyn.
 Kulturministeriet fører tilsyn med, at budgettet afspejler bevillingsforudsætningerne, og at budgettet sikrer grundlag for institutionens virke i budgetåret, således at det sandsynliggør, at institutionen  forud for regnskabsåret  vil være i stand til at opretholde det forudsatte aktivitetsniveau.
 Ved alene at basere tilsynet på et revideret regnskab, vil Kulturministeriet ikke have grundlag for at reagere i tide over for institutioner, hvor bevillingsforudsætningerne ikke kan forventes at blive opfyldt.
 I lighed med gældende praksis vil foreningernes budgetter ikke skulle godkendes af Kulturministeriet.
 Spørgsmål nr. 2:
Det er i høringsnotatet side 5 nævnt, at der har været kontakt mellem DIF og Kulturministeriet vedrørende spørgsmålet om foreningernes autonomi og selvbestemmelse.
Vil ministeren redegøre nærmere for indholdet af dette møde og resultatet heraf? Svar:
Den foreløbige udgave af lovforslaget, som blev sendt i høring i sommeren 2010, gav anledning til bemærkninger fra Danmarks Idræts-Forbund (DIF) og andre foreningsbaserede organisationer.
DIF ønskede en nærmere drøftelse af en række bestemmelser i udkastet, som DIF mente ikke afspejlede virkeligheden i alle foreninger eller som efter DIFs opfattelse ikke tog højde for de folkelige og medlemsdemokratiske elementer i foreninger og som ville indskrænke foreningernes autonomi.
På mødet uddybede DIF de punkter, hvor forbundet mente, der var problemer.
Kulturministeriet forklarede hensigten med bestemmelserne.
Lovforslaget er efter høringen blevet justeret, så det tager højde for, at foreninger er struktureret anderledes end selvejende institutioner, og således at de administrative byrder, som foreningerne pålægges, minimeres.
Blandt andet af den grund er der opstillet selvstændige bestemmelser for foreningers henholdsvis selvejende institutioners vedtægter og ledelse.
Det er Kulturministeriets vurdering, at de særlige forhold, der gør sig gældende for foreninger, dermed er tilgodeset og at foreningernes autonomi dermed ikke indskrænkes.
 Spørgsmål nr. 3:
Ministeren bedes redegøre for, om det er tilskudsmodtagere, som får øget deres administrative byrder som konsekvens af lovforslaget? Svar:
 Formålet med lovforslaget er at samle reguleringen for selvejende institutioner og foreninger, der modtager driftstilskud fra Kulturministeriet og forenkle administrationen af reglerne.
Lovforslaget indebærer, at der skal ske en graduering af kravene til tilskudsmodtagerne i forhold til en vurdering af væsentlighed og risiko.
Det betyder, at der til modtagere af små tilskud stilles mere lempelige krav end til de øvrige tilskudsmodtagere.
 Det er Kulturministeriets vurdering, at lovforslagets bestemmelser ikke vil øge de administrative byrder for de enkelte tilskudsmodtagere, men det kan ikke udelukkes, at enkelte tilskudsmodtagere i en overgangsperiode i begrænset omfang kan opleve øgede administrative byrder, når nye standarder skal indarbejdes.
 Spørgsmål nr. 4:
Der er i høringsnotatet side 8 nævnt, at der har været en drøftelse mellem Kulturministeriet og KL vedrørende KLs høringssvar om spørgsmålet om offentlig hovedtilskudsyder og arbejdsdelingen mellem stat og kommuner.
Ministeren bedes redegøre nærmere for, hvad der er kommet ud af disse drøftelser.
 Svar:
Kulturministeriet har af drøftelsen med KL udledt, at KLs primære hensyn, som det også kommer til udtryk i KLs høringssvar, er at bevare den kommunale regulering og styring i forhold til tilskudsmodtagere, hvor en kommune er hovedtilskudsyder, og det statslige tilskud samtidig er meget begrænset.
KL har således lagt stor vægt på, at denne kategori af tilskudsmodtagere helt eller helt overvejende bliver fritaget for en normerende statslig regulering af sine budget-, regnskabs-, og revisionsforhold.
For bl.a. at komme KLs synspunkter på dette punkt i møde vil der  når der er tale om små statslige driftstilskud  i den bekendtgørelse, som skal udstedes med hjemmel i loven, blive fastsat en bagatelgrænse.
Anvendelsen af denne bagatelgrænse bevirker, at der fra Kulturministeriets side vil blive stillet meget lempelige krav til de tilskudsmodtagere, hvor ministeriet yder et begrænset årligt driftstilskud.
Således vil kravene ikke være til hinder for, at en kommune fastlægger reguleringen af og tilsynet med tilskudsmodtageren, når kommunen er hovedtilskudsyder, så længe det statslige tilskud samtidig er under den fastsatte bagatelgrænse.
 Kulturministeriet vurderer, at den nævnte fastsættelse af en bagatelgrænse i bekendtgørelsen, hvorunder tilskudsmodtageren sædvanligvis alene vil skulle fremsende en standardiseret erklæring på tro og love, fuldt ud imødekommer KLs bemærkninger og synspunkter for netop denne type af tilskudsmodtagere.
Kulturministeriet betragter det herudover som en fordel og som en forenkling, at der fremover som udgangspunkt vil gælde et mere ensartet regelsæt for øvrige tilskudsmodtagere, der modtager tilskud fra såvel stat som kommune.
Tilsvarende må det som konsekvens af lovforslaget betragtes som en smidiggørelse, at tilsynsansvaret m.v. som udgangspunkt tydeligt forankres hos den offentlige hovedtilskudsyder, når flere offentlige myndigheder yder driftstilskud.
 KL har under drøftelsen med Kulturministeriet anerkendt den bærende intention i lovforslaget om entydigt at placere ansvaret for tilsynet med disse tilskudsmodtagere.
KL har ligeledes været indforstået med muligheden for, at tilskudsmodtagere, hvor én eller flere kommuner er hovedtilskudsydere og, hvor det vurderes hensigtsmæssigt efter konkret aftale mellem kommune og stat, kan blive omfattet af loven som helhed.
En sådan aftale vil kunne indgås efter lovens § 1, stk. 3.
