 I medfør af pensionsbeskatningslovens § 26A, stk. 3, som affattet ved lov  

 nr. 112 af 27. marts 1980 om ændring af pensionsbeskatningsloven, bestemmes  

 følgende:
§ 1 Pengeinstitutter m.v., som før 1. januar 1980 har indgået aftale om  

 oprettelse af opsparing i pensionsøjemed, skal til brug ved afgørelsen af,  

 hvilke beløb der til sin tid skal afgiftsberigtiges efter de før 1. januar  

 1980 gældende regler, foretage en opgørelse over ordningernes værdi pr. 31.  

 december 1979. Til værdien pr. 31. december 1979 medregnes indbetalinger og  

 renter, der forfaldt efter 31. december 1979, men vedrører tiden før 1.  

 januar 1980. Udbytte m.v. medregnes kun, hvis det forfaldt før 1. januar  

 1980. Værdipapirer optages til kursværdien pr. 31. december 1979.  

 Obligationer skal dog optages i opgørelsen til kurs 75, såfremt kursværdien  

 pr. 31. december 1979 var lavere end 75.
 Stk. 2.  Forsikringsselskaber m.v., der før 1. januar  

 1980 har indgået aftale om oprettelse af kapitalforsikring i pensionsøjemed,  

 skal, senest når afgiftspligt indtræder, foretage en opgørelse over  

 forsikringens værdi pr. 31. december 1979. Til værdien pr. 31. december 1979  

 henregnes præmiereserven pr. 31. december 1979 samt bonus vedrørende tiden  

 til og med 31. december 1979.
§ 2 Såfremt ejeren af en opsparing i pensionsøjemed den 1. januar 1980 var  

 fyldt 60 år eller havde opnået en lavere pensionsalder, der er godkendt af  

 ligningsrådet, det vil sige såfremt den pågældende fyldte 60 år eller opnåede  

 den lavere pensionsalder senest den 31. december 1979, skal pengeinstituttet  

 m.v. oprette en ny konto vedrørende ordningen.
Indbetalinger, der vedrører  

 årene 1980 og fremefter, og rentetilskrivninger m.v. vedrørende denne del,  

 skal indgå på den nye konto, medens den gamle konto tilskrives renter m.v. af  

 den del af ordningen, der hidrører fra indbetalinger før 1. januar 1980. På  

 tilsvarende måde kan der oprettes ny konto, hvis ejeren af en opsparing i  

 pensionsøjemed den 31. december 1979 opfyldte betingelserne for at få kontoen  

 udbetalt som følge af indtruffen invaliditet, jfr. lovens § 25, nr. 2. Ny  

 konto som her nævnt kan oprettes, uden at der indgås ny pensionsaftale mellem  

 parterne.
 Stk. 2.  Forsikringsselskaber, der har indgået aftale om  

 kapitalforsikring i pensionsøjemed for en person, der var fyldt 60 år m.v.  

 den 1. januar 1980, skal senest ved afgiftspligtens indtræden foretage en  

 tilsvarende fordeling af forsikringens værdi som nævnt i stk. 1.
§ 3 Indtræder der afgiftspligt efter lovens § 25 for en opsparing eller  

 kapitalforsikring i pensionsøjemed, som er oprettet før 1. januar 1972, og  

 har både arbejdsgiveren og arbejdstageren bidraget til ordningen, medfører  

 bestemmelsen i lovens § 26A, stk. 1, 4. pkt., at pengeinstituttet eller  

 forsikringsselskabet m.v. ved opgørelsen af det beløb, hvoraf der skal  

 betales 4 pct. i afgift, skal bortse fra den del af udbetalingen, der  

 hidrører fra rentetilvækst m.v. efter 31. december 1979 vedrørende  

 arbejdstagerens egne indbetalinger før 1. januar 1972. Det samme gælder, hvis  

 der indtræder afgiftspligt efter lovens §§ 28-31 for en kapitalforsikring i  

 pensionsøjemed, der er oprettet før 1. januar 1972, jfr. lovens § 33A, 3.  

 pkt.
 Stk. 2.  Indtræder der afgiftspligt efter lovens §§  

 29-31 for en pensionsordning med løbende udbetalinger eller en rateforsikring  

 i pensionsøjemed, der er oprettet før begyndelsen af det indkomstår, der  

 ligger til grund for skatteansættelsen for skatteåret 1955/56, medfører  

 bestemmelsen i lovens § 33A, 4. pkt., at forsikringsselskabet, pensionskassen  

 m.v. ved beregningen af det beløb, hvoraf der skal betales 40 pct. afgift,  

 skal bortse fra den del af udbetalingen, der hidrører fra forøgelse af  

 præmiereserve m.v. vedrørende indbetalinger før (normalt) 1. januar 1954.
§ 4 Hvis der efter lovens §§ 29-31 indtræder afgiftspligt for en  

 pensionsordning med løbende udbetalinger, en rateforsikring i pensionsøjemed  

 eller en indeksordning, efter at udbetalingerne i henhold til kontrakten er  

 begyndt, og ordningen er oprettet før 1. januar 1980, anses de stedfundne  

 udbetalinger for fortrinsvis at hidrøre fra de senest foretagne indbetalinger  

 til ordningen.
Dette gælder både ved opgørelsen af det beløb, hvoraf der skal  

 betales 40 pct. i afgift, og ved opgørelsen af de beløb, hvoraf der skal  

 svares afgift med 35 pct. og 25 pct., jfr. lovens §§ 33A og 34.
 Stk. 2.  Er der efter 31. december 1979 indtrådt  

 afgiftspligt efter lovens §§ 28-31 for en ordning, der er oprettet i tiden 1.  

 januar 1972 til 31. december 1979, og vedrører udbetalingen eller  

 dispositionen m.v. kun en del af ordningen, anses denne del for fortrinsvis  

 at hidrøre fra de senest foretagne indbetalinger til ordningen.
§ 5 Bekendtgørelsen træder i kraft dagen efter kundgørelsen i Lovtidende og  

 har virkning, når afgiftspligt er indtrådt den 1. januar 1980 eller senere.
 Stk. 2.  § 18 i finansministeriets bekendtgørelse nr.  

 496 af 12. november 1971 om lov om beskatningen af pensionsordninger m.v.  

 ophæves.
