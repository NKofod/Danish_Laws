Nr BTL 127 Betænkning over Forslag til lov om ændring af lov om naturbeskyttelse  

 (Regulering af ferske enge og gødskning af arealer, der er omfattet af § 3,  

 og rejsning af fredningssager)   

 Nr L 127 1996-97, 1. samling Afgivet af Miljø- og Planlægningsudvalget Afgivet: 19970416 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
 Nogle af udvalgets spørgsmål og miljø- og energiministerens svar herpå er  

 tillige med et notat fra Skov- og Naturstyrelsen optrykt som bilag til  

 betænkningen.
 Endvidere har udvalget modtaget en skriftlig henvendelse fra Danmarks  

 Naturfredningsforening.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Det Radikale Venstres,  

 Enhedslistens og Centrum-Demokraternes medlemmer af udvalget) lovforslaget  

 til forkastelse ved 3. behandling.
 Et mindretal (Venstres medlemmer af udvalget) vil redegøre for sin  

 stilling ved lovforslagets 2. behandling.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse uændret.
Mindretallet har med tilfredshed noteret sig, at lovforslaget har  

 afstedkommet hektisk aktivitet hos regeringen og de berørte parter.
Stort set  

 samtlige partiers ordførere og miljø- og energiministeren tilkendegav ved 1.  

 behandling, at de måtte indrømme, at der var problemer med reguleringen af §  

 3-områder.
Der er stillet ca. 30 spørgsmål om udpegning af § 3-områder - dels på  

 lovforslaget og dels under udvalgets almindelige del.
De svar, udvalget har  

 fået, bekræfter, at der er stor uklarhed om administrationen af §  

 3-områderne.
Miljø- og energiministeren har haft møder med landbrugsorganisationerne og  

 de berørte amter.
Skov- og Naturstyrelsen har udarbejdet et 14 sider langt  

 notat af 5. marts 1997 om naturbeskyttelseslovens § 3, specielt i relation  

 til ferske enge i marskegnene, jf. alm. del - bilag 825. I notatet forsøges  

 det at præcisere § 3 i naturbeskyttelsesloven.
Miljø- og energiministeren har  

 opfordret udvalget til at afgive en beretning, som tager udgangspunkt i  

 notatet.
Den beretning, som udvalget formentlig afgiver om  

 naturbeskyttelseslovens § 3, kan ikke løse problemerne.
Beretningen kan ikke  

 stå alene.
 Mindretallet kan godt se, at ministeren i besvarelserne på udvalgets  

 spørgsmål har forsøgt at afhjælpe de problemer, mindretallet har påpeget, men  

 ministerens tilkendegivelser er ikke tilfredsstillende, og mindretallet  

 opfordrer derfor til, at et flertal støtter lovforslaget.
Martin Glerup (S) Helen Beim (S) Dorte Bennedsen (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Jens Jørgensen (KF) Aage Brusgaard (FP) nfmd.  

 Centrum-Demokraterne og Dansk Folkeparti havde ikke medlemmer i udvalget.
Bilag Nogle af udvalgets spørgsmål og miljø- og energiministerens svar, et notat  

 fra Skov- og Naturstyrelsen samt spørgsmål 478-491 på alm. del og miljø- og  

 energiministerens svar herpå Spørgsmål nr. 1:
 Ministeren bedes besvare de under 1. behandling stillede spørgsmål  

 vedrørende ferske enge og overdrev.
 Svar:
Under 1. behandling af forslag til lov om ændring af lov om  

 naturbeskyttelse blev der drøftet en række spørgsmål.
Jeg vil gerne supplere  

 de svar, jeg afgav under debatten; jeg har primært koncentreret mig om de  

 spørgsmål, som var rettet til mig.
Spørgsmål A (Jens Vibjerg (V), Niels Jørgen Langkilde (KF),  

 Christian Mejdahl (V)) Hvad forstås ved »hidtidig drift«? Svar:
Af lovbemærkningerne til naturbeskyttelsesloven fremgår det, at  

 »udformningen af . . . § 3 forudsætter, at benyttelsen af de beskyttede  

 arealer kan fortsætte som hidtil.
Det indebærer bl.a., at nogle ferske enge,  

 såkaldte »kulturenge«, som regelmæssigt er blevet omlagt, navnlig  

 for at sikre bedre græsningsmuligheder, kan omlægges med samme tidsinterval  

 som hidtil.
Ved omlæg forstås normalt pløjning og efterfølgende  

 jordbehandling, hvorefter området tilsås med den samme eller en ny afgrøde.  

 Hvis det i forbindelse med omlæg af et bestemt engareal inden for de senere  

 år har været praksis i et år at høste en anden afgrøde - typisk korn - på det  

 pågældende sted, vil denne praksis også kunne fortsætte i overensstemmelse  

 med princippet om, at lovforslaget ikke tilsigter ændringer i den hidtidige  

 anvendelse af de beskyttede områder, når denne i øvrigt ikke er i modstrid  

 med ønsket om at bevare den pågældende naturtype som sådan.
Dyrkning af korn og andre sædskifteafgrøder på enge i større omfang end  

 hidtil vil kræve dispensation.
Det samme gælder, såfremt man ønsker at  

 omlægge eller på anden måde foretage jordbearbejdning i ferske enge, som ikke  

 hidtil har været regelmæssigt omlagt, hvorved normalt forstås inden for de  

 sidste 7-10 år.' Udtrykt kort kan den hidtidige landbrugsmæssige benyttelse af de  

 beskyttede ferske enge fortsættes i samme omfang som hidtil.
Dette indebærer,  

 at enge - uden at det kræver dispensation - kan omlægges, gødskes, drænes og  

 sprøjtes i det omfang og med det interval, som har været den hidtidige  

 praksis.
Jeg kan oplyse, at omlæg uden for de regelmæssige intervaller for at  

 bekæmpe tidsler, stankelbenslarver, sneskimmel og lign. efter Skov- og  

 Naturstyrelsens opfattelse ikke kræver dispensation, når sådanne omlæg er  

 indgået standardmæssigt i den hidtidige drift.
Er det ikke tilfældet, skal  

 der indhentes tilladelse i amtet, som umiddelbart bør kunne give dispensation  

 til et omlæg i denne situation.
 Det spørgsmål er blevet rejst, om § 3 forhindrer, at en landmand mod  

 slutningen af sine aktive år kan ekstensivere sin drift af en fersk eng, uden  

 at det binder efterfølgeren.
 Skov- og Naturstyrelsen har oplyst, at en kortvarig fravigelse af den  

 hidtidige praksis med hyppige omlæg, således at et omlæg udskydes og først  

 finder sted efter 7-10 år, ikke får den konsekvens, at arealet bliver  

 omfattet af § 3, idet lovens forarbejder forudsætter en vis regelmæssighed.  

 Som følge heraf vil efterfølgeren uden dispensation kunne genoptage den  

 tidligere drift.
Spørgsmål B (Niels Jørgen Langkilde (KF), Ole Donner (DF)) Hvordan fører amtet/landmanden bevis for, hvorledes den hidtidige drift  

 har været? Svar:
 Det vil forekomme, at de oplysninger, som amterne råder over i form af  

 flyfotos, kortmateriale og lokalkendskab, ikke er tilstrækkelige til at  

 klarlægge de enkelte arealers driftshistorie, herunder omlægningspraksis.
 Amterne vil i disse situationer som udgangspunkt lægge landmændenes  

 oplysninger til grund ved registreringen og behandlingen af konkrete  

 dispensations- og tilsynssager, medmindre oplysningerne er åbenbart urigtige.
 Ved omlæg med ret meget større mellemrum end ca. 12 år vil det dog normalt  

 have formodningen imod sig, at der er tale om omlæg, som regelmæssigt har  

 indgået i den hidtidige drift af arealet.
 Ifølge oplysninger fra Ribe og Sønderjyllands Amter har mange af  

 engarealerne i denne region været omlagt med intervaller fra 12 til 20-25 år.  

 Efter Skov- og Naturstyrelsens opfattelse kan sådanne lokale kutymer føre  

 til, at det kan have formodningen for sig, at der er tale om omlæg, som  

 regelmæssigt har indgået i den hidtidige drift af arealet, og denne  

 driftsform vil dermed kunne fortsætte som hidtil uden dispensation.
Spørgsmål C (Jens Kirk (V)) Kan ubeskyttede arealer vokse ind i beskyttelsen? Svar:
 Den generelle beskyttelse efter naturbeskyttelseslovens § 3 omfatter som  

 udgangspunkt de arealer, der til enhver tid falder ind under bestemmelsen.  

 Arealer kan således både »vokse ind i« og »vokse ud af«  

 beskyttelsen efter § 3.
Et eksempel på et område, der kan vokse ind i beskyttelsen, er en anlagt  

 sø, som på etableringstidspunktet ikke vil være omfattet af  

 beskyttelsesordningen, men hvor der efter et stykke tid vil indfinde sig et  

 naturligt dyre- og planteliv, som betyder, at søen kan blive omfattet af § 3.  

 Omvendt kan arealer også vokse sig ud af beskyttelsen, hvor f.eks.  

 vegetationen ændrer sig afgørende.
Et eksempel herpå er et hedeareal, som  

 springer i skov.
Når der på et sådant areal ikke længere findes de  

 karakteristiske hedeplanter, er arealet ikke længere omfattet af  

 naturbeskyttelseslovens § 3.
Det fremgår af ovenstående, at arealer ikke vokser ind i eller ud af  

 beskyttelsen i løbet af kort tid.
Der er tale om en proces, hvor  

 naturtilstanden ændrer sig over tid.
Specielt med hensyn til ferske enge skal det tilføjes, at der ved  

 definitionen af ferske enge lægges vægt på vegetation, fugtighedsforhold,  

 beliggenhed og driftsform.
Driftsformen vil ofte blive udslaggivende, når det  

 drejer sig om mere intensivt gødskede græsarealer eller nyligt omlagte  

 arealer.
 Kulturgræsmarker, der omlægges hyppigere end en gang hvert 7.-10. år,  

 eller hvor der flere gange inden for denne periode høstes mellemafgrøder,  

 betragtes ikke som ferske enge i naturbeskyttelseslovens forstand.
 Vælger en ejer at ophøre med dyrkningen af et areal, kan det betyde, at  

 han - og hans efterfølger - ikke igen senere kan opdyrke arealet m.v., fordi  

 arealet som følge af dyrkningsophøret i mellemtiden har ændret karakter og er  

 vokset ind i beskyttelsesordningen.
 Efter Skov- og Naturstyrelsens opfattelse vokser et areal imidlertid ikke  

 nødvendigvis ind i § 3, fordi en landmand fremover undertiden vælger at lade  

 arealet ligge uomlagt i noget mere end 7-10 år, idet forarbejderne - som  

 nævnt i svaret på spørgsmål A - forudsætter en vis regelmæssighed.
Spørgsmål D (Anni Svanholt (SF)) Findes der statistisk materiale, der belyser omfanget af oppløjninger af  

 ferske enge efter lovens ikrafttræden? Svar:
Skov- og Naturstyrelsen har over for mig oplyst, at styrelsen ikke er  

 bekendt med, at der findes et statistisk materiale, der belyser omfanget af  

 oppløjninger af ferske enge efter lovens ikrafttræden, endsige årsagen til  

 sådanne oppløjninger.
Dog viser landbrugsstatistikken fra Danmarks Statistik,  

 at omfanget af græsarealer uden for omdriften i 1995 lå på samme niveau som i  

 1992, hvor loven trådte i kraft.
Medregnes arealer med permanent brak med  

 græs, er græsarealerne uden for omdriften øget siden 1992.
Spørgsmål E (Niels Jørgen Langkilde (KF)) Hvad vil ministeren gøre ved, at loven giver anledning til utidige  

 oppløjninger af ferske enge og derfor virker mod sin hensigt? Svar:
Skov- og Natustyrelsen er som nævnt ikke i besiddelse af oplysninger, som  

 dokumenterer problemets omfang.
Der kan utvivlsomt findes eksempler på  

 landmænd, der - for ikke at »vokse ind i« § 3-beskyttelsen - har  

 valgt at omlægge tidligere end nødvendigt af driftsmæssige eller naturmæssige  

 grunde.
Det samme skete sikkert også i tiden op til lovens ikrafttræden for  

 at undgå overhovedet at blive omfattet af beskyttelsen - hvilket var fuldt  

 lovligt.
Herudover kan der formentlig også findes eksempler på ulovlige  

 oppløjninger, hvoraf nogle kan skyldes den misforståelse, at man uanset  

 hidtidig praksis kan pløje engarealer ud af beskyttelsen ved at pløje op  

 inden 7-10 år efter sidste oppløjning.
Sådan er reglerne imidlertid ikke.  

 Ferske enge er omfattet af § 3, medmindre de ved lovens ikrafttræden i 1992  

 plejede at blive omlagt hyppigere end hvert 7.-10. år.
Landmanden kan altså  

 ikke »pløje sig ud« af § 3-beskyttelsen ved nu at begynde at pløje  

 op med 7 års intervaller, hvis han ikke hidtil har gjort det.
 Omlæg, der ikke er begrundet i driftsforhold m.v., kan skyldes usikkerhed  

 hos landmændene, om et areal vil blive registreret som fersk eng, hvis  

 arealet ikke hyppigt omlægges, altså usikkerhed om registreringskriterierne.
Miljø- og Energiministeriet er ved at lægge sidste hånd på et notat, der  

 gør op med en række misforståelser og præciserer fortolkningen af de gældende  

 regler.
Notatet vil tilgå udvalget, og de oplysninger, som notatet  

 indeholder, vil blive formidlet til de relevante parter.
Utidige oppløjninger kan også skyldes et ønske om at bevare  

 dispositionsfriheden over et areal, der vil blive omfattet af §  

 3-beskyttelsen, hvis det ikke fortsat omlægges hyppigt.
Det må vi  

 selvfølgelig respektere.
Hvis vi ønsker at modvirke sådanne tendenser, må  

 vejen frem være økonomiske incitamenter (tilskud).
Spørgsmål F (Urup (V)) Hvorledes er den atypisk hårdt ramte landmands retsstilling? Svar:
 Et særskilt problem udgør de tilfælde, hvor en landmand bliver usædvanlig  

 hårdt ramt af engbestemmelserne i § 3.
Virkningen af generelle reguleringer viser sig først i den konkrete  

 administration af ordningen.
Ved sådanne reguleringer er det ikke muligt på  

 forhånd generelt at udelukke, at der kan forekomme tilfælde, hvor  

 gennemførelsen i det enkelte tilfælde undtagelsesvis rammer så atypisk og har  

 en sådan intensitet i forhold til berettigede forventninger, at der vil kunne  

 foreligge et indgreb, der må bedømmes som ekspropriativt, og som derfor kun  

 kan ske mod fuld erstatning.
Spørgsmålet om, hvorvidt der i det konkrete  

 tilfælde må antages at foreligge et ekspropriativt indgreb, henhører under  

 domstolene.
Vurderer amtsrådet, at en landmand er atypisk hårdt ramt, må amtsrådet i  

 forhold til den konkrete ejendom kunne betragte dette som »et særligt  

 forhold«, der kan begrunde en dispensation, således at virkningen  

 afbødes.
Dette forudsætter dog, at en dispensation ikke åbenbart vil være i  

 strid med lovens forudsætninger.
Hvis der ikke gives dispensation, vil  

 landmanden - ud over at påklage afgørelsen til Naturklagenævnet - kunne  

 anlægge sag ved domstolene med påstand om erstatning støttet på grundlovens §  

 73.
Spørgsmål G (Jens Kirk (V)) Kan der forventes økonomisk kompensation til landmændene i forbindelse med  

 rådighedsindskrænkninger? Svar:
 Jeg kan henvise til besvarelsen af spørgsmål E om økonomiske incitamenter,  

 hvis vi ønsker at opnå andet og mere på en konkret ejendom end det, som  

 naturbeskyttelsesloven sikrer gennem en generel erstatningsfri regulering.
 Spørgsmål nr. 5:
I forlængelse af besvarelsen af spørgsmål 1, jf. bilag 4, bedes ministeren  

 oplyse, om svaret udelukker anden vekslen i den »hidtidige drift«  

 end 1) omlægning med bestemte åremål, 2) omlægning på grund af traditionel skadedyrsbekæmpelse og 3) ekstensivering på landmandens ældre dage.
Her tænkes navnlig på en accept af »hidtidig drift« bestående i 1) efter hvert ejerskifte intensiveres bestemte arealer 2) et skift bestemt af klimatiske forhold, f.eks. nedbørsmængden, og 3) konjunkturforhold forstået således, at et areal er dyrket efter, hvad  

 ejeren det pågældende år fandt bedst kunne betale sig i økonomisk henseende.
 Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
 »Af mit svar på spørgsmål 1 A, bilag 4, fremgår bl.a., at omlæg af  

 kulturenge, der er omfattet af naturbeskyttelseslovens § 3, ikke kræver  

 dispensation, hvis det sker med de samme tidsintervaller som hidtil eller med  

 henblik på skadedyrsbekæmpelse, når sådanne omlæg er indgået i den hidtidige  

 drift.
Af svaret fremgår endvidere, at den omstændighed, at en kultureng, der  

 hidtil har været omlagt med mindre tidsintervaller end 7-10 år, sporadisk  

 omlægges med tidsintervaller på 7-10 år eller mere, ikke får den konsekvens,  

 at arealet bliver omfattet af § 3, idet lovens forarbejder forudsætter en vis  

 regelmæssighed.
Hvis der undtagelsesvis forud for et ejerskifte er  

 ekstensiveret, vil en efterfølger derfor uden videre på ny kunne intensivere  

 driften, selv om perioden fra sidste omlæg overstiger 7-10 år.
 Om bestemte arealer kan intensiveres efter hvert ejerskifte - ud over de  

 ovennævnte tilfælde - afhænger af, om de er omfattet af § 3-beskyttelsen  

 eller ej, og - hvis de er omfattet - om der kan meddeles en dispensation.
Det fremgår ikke af bemærkningerne i lovforslaget til § 3, at ejerskifte,  

 normale klimatiske skift og skiftende konjunkturer har betydning for, om et  

 areal er omfattet af beskyttelsen.
Af bemærkningerne (Folketingstidende  

 1991-92, 2. samling, Tillæg A, spalte 1365 ff) fremgår derimod, at det for at  

 give dispensation »ikke er nok, at der er påvist en væsentlig jordbrugs-  

 eller anden økonomisk interesse i, at et indgreb finder sted.
Der må tillige  

 enten være tale om et område, som ud fra fredningsmæssige hensyn vurderes som  

 uden særlig interesse, for at man eventuelt kan acceptere, at der sker  

 indgreb i dets tilstand, eller at det påtænkte indgreb i sig selv ikke  

 skønnes at medføre nogen afgørende forrykning af tilstanden i området.
Dog  

 vil det naturligvis ikke kunne udelukkes, at andre særlige forhold må tages i  

 betragtning, f.eks. at der foreligger specielt store landbrugsmæssige  

 interesser i et givet projekt, samtidig med at den pågældende naturlokalitet  

 er af mindre interesse.« Dette indebærer, at ejerskifte og eventuelle ønsker i den forbindelse om  

 at ændre den hidtidige drift ikke i almindelighed kan anses som en  

 tilstrækkelig dispensationsgrund.
Det samme gælder normale klimatiske skift,  

 herunder vekslende nedbørsmængder, og skiftende konjunkturforhold.' Spørgsmål nr. 6 Hvor er lovgrundlaget for de »ca. 12 år« og »12 til 20-25  

 år«, jf. ministerens besvarelse af spørgsmål 1 B, bilag 4? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
 »Af bemærkningerne til § 3 i lovforslaget fremgår, at der kræves  

 dispensation til at omlægge enge, der ikke hidtil har været regelmæssigt  

 omlagt, hvorved normalt forstås omlæg inden for de sidste 7-10 år.
 Det følger heraf, at enge, der har været omlagt med tidsintervaller på  

 7-10 år - og dermed naturligvis også med længere tidsintervaller - er  

 omfattet af beskyttelsen.
 Samtidig bygger § 3 på et princip om, at der ikke gøres indgreb i den  

 hidtidige drift, der således kan fortsætte, uden at der kræves dispensation.  

 Derfor kan omlæg i hidtidigt omfang finde sted uden dispensation, hvorimod  

 omlæg »i utide« kræver dispensation.
Hverken »ca. 12 år« eller »12 til 20-25 år«, som er  

 nævnt i svaret på spørgsmål 1 B, bilag 4, fremgår af bemærkningerne til § 3 i  

 lovforslaget, men er udtryk for en fortolkning af motiverne til § 3 og  

 hensigten med bestemmelsen, dvs. på den ene side beskyttelseshensynet og på  

 den anden side princippet om ikke at gribe ind i den hidtidige drift.
Dette  

 dobbelte hensyn er afspejlet i den i samarbejde med bl.a.  

 landbrugsorganisationerne udarbejdede »Vejledning om registrering af  

 beskyttede naturtyper« (Miljøministeriet, 1993), hvoraf bl.a. fremgår  

 følgende (s. 21):
»Hidtidig benyttelse af de beskyttede arealer kan fortsætte i samme  

 omfang som hidtil.
Dette indebærer bl.a., at ferske enge, såkaldte  

 kulturenge, som er blevet omlagt med 7-10 års eller længere mellemrum, kan  

 omlægges med samme interval som hidtil.
Ferske enge, der regelmæssigt har  

 været omlagt f.eks. hvert 12. år, kan således fortsat omlægges med samme  

 hyppighed.
Derimod vil det ved omlæg med ret meget større mellemrum have  

 formodningen imod sig, at der er tale om omlæg, som regelmæssigt har indgået  

 i den hidtidige drift af arealet.
I en sådan situation vil omlæg derfor som  

 udgangspunkt kræve en dispensation fra lovens § 3.« I mit svar på spørgsmål 1 B, bilag 4, er disse bemærkninger modificeret  

 således, at der i Ribe og Sønderjyllands Amter gør sig særlige forhold  

 gældende, og at det derfor godt her - i modsætning til de fleste andre  

 områder i landet - kan have formodningen for sig, at omlæg med intervaller  

 fra »12 til 20-25 år« regelmæssigt har indgået i den hidtidige  

 drift.
I sådanne tilfælde vil denne driftsform dermed kunne fortsætte som  

 hidtil uden dispensation.' Spørgsmål nr. 7:
Hvor mange hektar enge og overdrev var der i Danmark i 1986 og 1996? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
»I 1986 gennemførte Miljøministeriet en kortlægning af de ekstensivt  

 udnyttede naturtyper strandeng, fersk eng og overdrev.
Ud fra tolkning af  

 flyfotos og kort blev det beregnet, at der var 42.340 ha strandeng, 45.810 ha  

 fersk eng og 7.560 ha overdrev i Danmark (Miljøministeriets  

 projektundersøgelse 1986, Teknikerrapport nr. 2). Arealer under 1 ha blev  

 imidlertid ikke medtaget i denne kortlægning.
I forarbejderne til naturbeskyttelsesloven er arealet af  

 strandenge/strandsumpe, ferske enge og overdrev skønnet til 180.000 ha (FT  

 1990-91, tillæg A, sp. 679, lovforslag nr.
L 22, fremsat den 4. oktober 1990  

 af miljøministeren).
Efter det samlede resultat af amtskommunernes registrering af arealer  

 omfattet af naturbeskyttelseslovens § 3 er der 103.671 ha fersk eng og 26.225  

 ha overdrev i Danmark, mens det totale strandengsareal er opgjort til 43.622  

 ha.
De tre naturtyper strandeng, fersk eng og overdrev, der i forarbejderne  

 til naturbeskyttelsesloven som anført blev skønnet til 180.000 ha, er således  

 i 1996 registreret med i alt 173.558 ha«.
 Spørgmsål nr. 8:
Hvor mange hektar var der udpeget som paragraf 3 i 1994, og hvor meget er  

 der udpeget pr. 1. januar 1997? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
 »Enge og overdrev udpeges ikke, men er som de øvrige naturtyper  

 (bortset fra vandløb), der er nævnt i naturbeskyttelseslovens § 3, beskyttede  

 umiddelbart i henhold til loven, hvis de opfylder de nødvendige økologiske og  

 størrelsesmæssige kriterier m.v.
Derimod skal de beskyttede enge og overdrev - ligesom de andre beskyttede  

 naturtyper - registreres af amtskommunerne.
Denne registrering sker i henhold  

 til »Cirkulære om registrering af beskyttede naturtyper samt indsendelse  

 af oplysninger til Skov- og Naturstyrelsen« (Miljøministeriets cirkulære  

 nr. 128 af 13. juli 1993) på grundlag af »Vejledning om registrering af  

 beskyttede naturtyper« (Miljøministeriet, Skov- og Naturstyrelsen, 1993)  

 og tillige - for engenes vedkommende - Skov- og Naturstyrelsens notat af 5.  

 marts 1997 om naturbeskyttelseslovens § 3, specielt i relation til ferske  

 enge i marskegne, som blev fremsendt til udvalgets orientering den 10. marts  

 1997.
Registreringen er et arbejdsredskab for amtskommunerne ved  

 administrationen og håndhævelsen af beskyttelsesordningen.
Registreringen er  

 ikke bindende, bl.a. fordi det er arealets tilstand på det tidspunkt, hvor  

 der ønskes foretaget et indgreb, der er afgørende for vurderingen af, om det  

 er beskyttet.
Registreringen har derfor ingen retsvirkning for ejerne m.fl.
Den oprindelige frist for registreringen var den 1. september 1995, men på  

 grund af tekniske problemer i enkelte amtskommuner forelå der ikke et samlet  

 resultat af registreringen før i 1996. Det samlede resultat af registreringen  

 fremgår af bilaget til min besvarelse af spørgsmål 4 (L 127 - bilag 7).' Til udvalgets orientering følger vedlagt i 80 eksemplarer Skov- og  

 Naturstyrelsens notat af 5. marts 1997 om naturbeskyttelseslovens § 3,  

 specielt i relation til ferske enge i marskegnene.
 Notatet redegør for de problemstillinger, som er rejst fra Ribe og  

 Sønderjyllands Amter og landbrugets organisationer, og indeholder Skov- og  

 Naturstyrelsens kommentarer og præciseringer af de gældende regler.
Udgangspunktet har været de særlige problemer med beskyttede ferske enge i  

 marskegnene, men notatets præciseringer af gældende regler har også relevans  

 for administrationen af engbeskyttelsen i andre dele af landet.
Notatet vil  

 derfor - som også aftalt på mit møde med landbrugets organisationer den 5.  

 marts 1997 - blive udsendt til alle amter samt Naturklagenævnet.
 Som tilkendegivet i notatet vil bekendtgørelse nr. 572 af 25. juni 1992 om  

 beskyttede naturtyper og sten- og jorddiger m.v. blive ændret i  

 overensstemmelse med Naturklagenævnets praksis, hvorefter amtets vurdering  

 af, at et areal falder ind under § 3-beskyttelsen, kan påklages til  

 Naturklagenævnet.
 Skov- og Naturstyrelsen har i øvrigt allerede informeret om  

 klagemuligheden i styrelsens meddelelsesblad »Nyt om § 3 og § 4«,  

 som udsendes til myndigheder, organisationer og andre interesserede, og  

 styrelsen vil supplere denne information med en omtale i de landbrugsfaglige  

 blade.
Svend Auken Karen Westerbye-Juhl MILJØ- & ENERGIMINISTERIET Den 5. marts 1997 Skov- og Naturstyrelsen Økologisk kontor NOTAT Naturbeskyttelseslovens § 3, specielt i relation til ferske enge i  

 marskegnene I.
Indledning Administrationen af reglerne for beskyttede ferske enge i henhold til  

 naturbeskyttelseslovens § 3, specielt i relation til ferske enge i  

 marskegnene har i 1996 været drøftet med Ribe og Sønderjyllands Amter og  

 landbrugets organisationer.
 Baggrunden for disse drøftelser har været, at den hidtidige udmøntning af  

 lovens bestemmelser efter de 2 amters og landbrugets organisationers  

 opfattelse bevirker, at loven virker mod sin hensigt, giver anledning til  

 registreringsproblemer og administrative vanskeligheder, og at  

 administrationspraksis set ud fra landmændenes synsvinkel kan være  

 uforståelig eller uacceptabel.
 I forbindelse med disse drøftelser har der været afholdt en fælles  

 besigtigelse i det sydvestjyske område for at drøfte de rejste problemer ud  

 fra konkrete eksempler.
 Dette notat redegør for de rejste problemstillinger og indeholder Skov- og  

 Naturstyrelsens kommentarer og præciseringer af de gældende regler.  

 Udgangspunktet har været de særlige problemer med beskyttede ferske enge i  

 marskegnene, men notatets præciseringer af gældende regler har i vidt omfang  

 også relevans for administrationen af engbeskyttelsen i andre dele af landet.
 Skov- og Naturstyrelsen vil som et resultat af drøftelserne foreslå  

 bekendtgørelsen om beskyttede naturtyper og sten- og jorddiger m.v. ændret og  

 sikre hurtig og relevant information af de relevante parter om de  

 misforståelser, som man har identificeret, og de præciseringer af de gældende  

 regler, som er indeholdt i dette notat.
 Miljø- og energiministeren har taget initiativ til nedsættelse af et  

 udvalg, der inden udgangen af 1997 skal udarbejde forslag til en  

 informationsindsats over for den enkelte landmand om gældende reguleringer.
Afsnit II giver et overblik over de hidtidige drøftelser og  

 problemstillinger, der er rejst.
I afsnit III behandles den generelle  

 beskyttelse af de ferske enge, mens afsnit IV indeholder en nærmere  

 diskussion af de rejste problemstillinger og afsnit V en sammenfattende  

 konklusion.
II.
De hidtidige drøftelser Formændene for teknik- og miljøudvalget i Ribe og Sønderjyllands Amter  

 henvendte sig i begyndelsen af 1996 til miljø- og energiministeren og gjorde  

 opmærksom på en række forhold i forbindelse med naturbeskyttelseslovens § 3,  

 der efter deres opfattelse fører til, at loven kan virke mod sin hensigt  

 eller give registreringsproblemer og administrative vanskeligheder.  

 Ministeren henviste i sit svar til den foreslåede effektvurdering af  

 naturbeskyttelsesloven.
Henvendelsen blev siden fuldt op af en tilsvarende  

 henvendelse fra landboorganisationerne i de to amter og af en fornyet  

 henvendelse fra de to amter, der understregede sagens presserende karakter.
Skov- og Naturstyrelsen afholdt medio juni et møde med repræsentanter for  

 Sønderjyllands og Ribe Amter og landboorganisationerne fra de 2 amter.  

 Ministeren orienterede i forlængelse af et samråd i Folketingets Miljø- og  

 Planlægningsudvalg skriftligt udvalget den 1. juli 1996 om forløbet af mødet,  

 de problemstillinger, som var blevet rejst over for Skov- og Naturstyrelsen,  

 og styrelsens foreløbige bemærkninger hertil.
Det blev i den forbindelse  

 oplyst, at der var aftalt en fælles besigtigelse i det sydvestjyske område  

 den 30. juli 1996 for at få mulighed for at drøfte de rejste problemer ud fra  

 konkrete eksempler.
På besigtigelsen, hvori også deltog repræsentanter fra Amtsrådsforeningen,  

 De danske Landboforeninger og Dansk Familielandbrug, besøgte man 6  

 lokaliteter, der på forskellig vis belyste landboorganisationernes problemer  

 med - begrænsning i den enkelte landmands dispositionsret, - den foretagne registrerings overensstemmelse med engkriterierne, - rimeligheden af de mosaikker af registrerede og ikke-registrerede  

 arealer, der herved er opstået, - rimeligheden af omfanget af registrerede arealer på en enkelt lodsejers  

 ejendom, Endvidere blev der mere generelt - fremført kritik af informationen til de berørte lodsejere om de  

 beskyttede arealer.
Skov- og Naturstyrelsen har indhentet bemærkninger til notatet fra  

 parterne.
Der blev i december 1996 afholdt 2 møder med De danske  

 Landboforeninger og Dansk Familielandbrug om styrelsens notat.
 Ribe og Sønderjyllands Amter har i november 1996 på ny skrevet til  

 ministeren og bl.a. givet udtryk for en forventning om, at amterne på  

 baggrund af den dialog, der har fundet sted med Skov- og Naturstyrelsen, kan  

 administrere kulturengene i marsken med de frihedsgrader, der er nødvendige  

 for at opnå en hensigtsmæssig og for befolkningen foreståelig administration  

 af loven.
Det kan endvidere oplyses, at Skov- og Naturstyrelsen i juni 1996 afholdt  

 et møde med embedsmænd fra næsten alle amter om problematikken.
Mødet  

 efterlod det klare indtryk, at § 3-beskyttelsen af ferske enge ikke giver  

 større administrative problemer andre steder i landet, og at teknikerne fandt  

 beskyttelsen værdifuld.
Enkelte jyske amter nævne visse vanskeligheder med  

 engdefinitionen.
 I forbindelse med effektvurderingen af naturbeskyttelsesloven har  

 Nordjyllands og Viborg Amter giver udtryk for, at man finder definitionen af  

 ferske enge vanskelig, og Ribe Amt har i lighed med landbrugets  

 organisationer foreslået, at kulturengene udtages af beskyttelsen.
III.
Den generelle beskyttelse af ferske enge efter  

 naturbeskyttelseslovens § 3 1. Generelt Den generelle beskyttelse af ferske enge blev indført med  

 naturbeskyttelsesloven i 1992. § 3-beskyttelsen indebærer, at der ikke må  

 foretages ændringer i tilstanden af ferske enge.
Kun i særlige tilfælde kan  

 amtet dispensere fra forbudet.
Den landbrugsmæssige benyttelse af arealerne  

 kan dog fortsætte som hidtil.
Som det fremgår af lovbemærkningerne, udgør de  

 ferske enge i dag en økologisk set meget betydende biotoptype, som rummer et  

 bredt register af karakteristiske plantearter samt fugle, pattedyr, padder og  

 insekter, hvoraf flere er truede, ikke blot nationalt, men også  

 internationalt.
Endvidere har de enge, der ligger direkte langs vandløb og  

 søer, en særlig betydning som bufferzone, der medvirker til at reducere  

 udsivningen af næringssalte m.v. til vandløb, søer, fjorde og kystnære  

 havområder.
De ferske enge er generelt tillige centrale for den danske efterlevelse af  

 bl.a.
EF-fuglebeskyttelsesdirektivet, idet der ikke her i landet er  

 gennemført en særlig lovgivning for disse områder.
I stedet er det  

 administrativt pålagt bl.a. amtskommunerne at varetage de internationale  

 hensyn i deres administration af eksisterende love.
Alle amter har nu foretaget en vejledende registrering af arealer, der er  

 beskyttet efter naturbeskyttelseslovens § 3. En sammenstilling af de  

 oplysninger, som amterne har indsendt til Skov- og Naturstyrelsen, viser, at  

 2,4 pct. af landets areal er registreret som fersk eng.
I registreringerne er  

 der ikke sondret mellem forskellige typer af enge og således heller ikke  

 mellem såkaldte naturenge og kulturenge.
Dette er heller ikke forudsat i  

 lovgivningen og vejledningerne.
2. Særligt om marskegnene I Ribe Amt udgør de registrerede ferske enge 5 pct. af arealet, hvilket er  

 væsentlig højere end landsgennemsnitet.
I Sønderjyllands Amt er engarealet  

 opgjort til 2,7 pct.
En væsentlig del af de ferske enge er udpeget som  

 EF-fuglebeskyttelsesområder og er vigtige for opfyldelsen af de målsætninger,  

 som fremgår af de internationale naturbeskyttelsesdirektiver og konventioner  

 m.v., som Danmark har tiltrådt.
IV.
Naturbeskyttelseslovens § 3 om beskyttelse af ferske enge,  

 specielt i relation til kulturengene i marskegnene 1. Begrænsninger i dispositionsretten Fra amternes og landboorganisationernes side er det blevet fremhævet, at §  

 3-beskyttelsen af ferske enge indskrænker landmandens dispositionsfrihed og  

 giver økonomiske tab.
Det er især et problem ved generationsskifte/salg af  

 ejendommen, ved nedgang i kvægbestanden med deraf følgende mindre behov for  

 grænsningsarealer, i forbindelse med øget behov for jord som følge af  

 harmonikrav, og når EU-markedsordninger omlægges (eksempelvis bortfald af  

 tilskud til grønpilleproduktion). Fra landbrugets side er det fremført, at  

 disse forhold har overordentlig store konsekvenser for de berørte ejendommes  

 værdi og har fået større betydning siden reglernes ikrafttræden på grund af  

 de seneste års udvikling inden for kvægbruget.
På baggrund af den vanskelige  

 sondring mellem ubeskyttede græsmarker og beskyttede ferske enge betragtes og  

 virker reglerne om beskyttede ferske enge som et særlig hårdt indgreb i den  

 hidtidige dispositionsfrihed.
 På besigtigelsesturen tilkendegav de lokale landboorganisationer, at man  

 ønskede langt friere dispositionsret over engene.
Efter Skov- og Naturstyrelsens opfattelse indebærer § 3-beskyttelsen en af  

 lovgiver tilsigtet begrænsning af landmandens dispositionsfrihed, idet der  

 ikke må foretages ændringer i tilstanden af ferske enge.
Kun i særlige  

 tilfælde kan amtsrådet dispensere fra forbudet.
Den hidtidige landbrugsmæssige benyttelse af de beskyttede ferske enge kan  

 fortsættes i samme omfang som hidtil.
Dette indebærer, at enge - uden at det  

 kræver dispensation - kan omlægges, gødskes, drænes og sprøjtes i det omfang  

 og med det interval, som har været den hidtidige praksis.
Er arealerne ikke hidtil omlagt regelmæssigt, eller ønskes driften af  

 arealerne på anden måde ændret, f.eks. til kornavl, kræver det dispensation  

 fra § 3. Ved vurderingen af, om der bør gives dispensation, skal der lægges  

 afgørende vægt på omlægningens forenelighed med de hensyn, som §  

 3-beskyttelsen varetager.
Det er således efter bemærkningerne til forslaget  

 til lov om naturbeskyttelse ikke nok, at baggrunden for en  

 dispensationsansøgning er en væsentlig jordbrugs- eller anden økonomisk  

 interesse.
2. Registrering 2.1. Engdefinitionen generelt Ifølge forarbejderne til naturbeskyttelsesloven omfatter ferske enge såvel  

 såkaldte naturenge som kulturenge.
Det fremgår endvidere, at der ved  

 afgrænsningen af de områder, som er omfattet af engbeskyttelsen, ikke alene  

 kan tages udgangspunkt i vegetationen.
Også beliggenhed, fugtighed og ikke  

 mindst den nuværende og hidtidige landbrugsmæssige drift m.v. har betydning.
Det anføres i lovbemærkningerne, at dyrkning af korn og at ændre  

 sædskifteafgrøder på enge i større omfang end hidtil vil kræve dispensation.  

 Det samme gælder, såfremt man ønsker at omlægge eller på anden måde foretage  

 jordbearbejdning i ferske enge, som ikke hidtil har været regelmæssigt  

 omlagt, hvorved normalt forstås inden for de sidste 7-10 år.
Desuden  

 indeholder bemærkningerne en bred beskrivelse af de ferske enges typiske  

 karaktertræk, deres tilblivelse, forudsætninger for deres opretholdelse og  

 deres videre udvikling samt eksempler på plantearter, der er typiske for enge  

 på forholdsvis god jordbonitet (rigkær).
2.2. Tilstand pr. 1.7. 1992 Af Miljøministeriets »Vejledning om registrering af beskyttede  

 naturtyper« (Miljøministeriet, 1993) fremgår, at det »ved  

 førstegangsregistrering lægges til grund, at ferske enge kun er beskyttet,  

 hvis arealerne var græsklædte ved lovens ikrafttræden (1/7 1992) uanset det  

 pågældende areals dyrkningshistorie« (s. 11 og s. 21).
Styrelsen har overvejet, om dette kriterium kunne udvides, således at også  

 arealer, der ved lovens ikrafttræden var græsklædte, men ikke havde  

 engvegetation, er undtaget fra beskyttelsen uanset en hidtidig  

 omlægshyppighed på 7-10 år eller mere.
Styrelsens konklusion er imidlertid,  

 at en sådan udvidelse af undtagelsen ikke er mulig.
Baggrunden for  

 undtagelsen, der ikke fremgår af loven eller dens bemærkninger, er nemlig  

 alene hensynet til ikke at give loven en slags tilbagevirkende kraft.
Loven  

 blev vedtaget i december 1991 med ikrafttræden den 1. juli 1992 uden  

 bestemmelse om, at de nye beskyttelsesregler skulle have virkning allerede  

 fra vedtagelsen.
De lodsejere, der ikke ønskede at blive omfattet af lovens  

 regler om beskyttelse af ferske enge, havde derfor mulighed for at pløje  

 sådanne arealer op, således at de ved lovens ikrafttræden ikke var  

 græsklædte.
Under forudsætning af, at sådanne arealer ikke senere bliver  

 genstand for en drift med regelmæssigt omlæg hvert 7.-10. år eller mere, vil  

 de forblive ubeskyttede.
Undtagelsesbestemmelsen er således i realiteten ikke  

 knyttet til et vegetationskriterium og kan derfor heller ikke udvides under  

 henvisning hertil.
2.3. Særligt om registreringen af de ferske enge i marskegnene 2.3.1. Generelle bemærkninger Naturbeskyttelsesloven sondrer ikke mellem ferske enge i marskegnene og  

 ferske enge andre steder i landet. (I lovbemærkningerne er marskengen i  

 øvrigt nævnt som et eksempel på en strandeng.
Det skyldes, at der findes  

 marsk, som ikke er inddiget, eller som ligger uden for digerne.
Disse arealer  

 vil være strandenge.
Også i inddigede områder kan undertiden fortsat  

 forekomme strandenge, men det er ikke det almindelige.
Derfor er engene  

 omfattet af loven om Tøndermarsken i registreringsvejledningen da også nævnt  

 i afsnittet om ferske enge).
Kulturengene i Sydvestjylland adskiller sig på flere punkter fra (de  

 fleste) andre kulturenge.
Det gælder dannelseshistorien og jordbundsforhold,  

 hvor marskengene består af klægjord uden humusindhold.
Endvidere er der efter  

 det oplyste i marskegnene tradition for omlæg med meget lange mellemrum  

 (15-25 år). Hvad angår dyre- og plantelivet, medfører de særlige  

 jordbundsforhold en anden flora og dermed et andet insektliv.
Marskens  

 betydning for fuglebeskyttelsen er vel dokumenteret.
Med hensyn til fugtighed  

 varierer denne meget fra vinterhalvåret til sommerhalvåret.
I vinter- og  

 forårsmånederne er en stor del af områderne vanddækket.
Klægjord gør, at  

 vandet ligger ovenpå eller løber af jorden via grøblerne.
Ribe Amt har foretaget registreringen efter følgende retningslinjer: Alle  

 græsklædte arealer under kote 2,5, der ikke er strandenge, betragtes som  

 udgangspunkt som ferske enge.
Arealer, der omlægges hyppigere end hvert  

 7.-10. år (kulturgræsmarker) registreres i overensstemmelse med forarbejderne  

 og vejledningerne ikke.
Det samme gælder - helt korrekt - arealer, der ikke  

 var græsklædte den 1. juli 1992, og ferske enge, der er dannet, fordi der  

 efter aftale med en offentlig myndighed i en nærmere angiven periode er  

 gennemført en særlig driftsform, medmindre andet er bestemt i aftalen.  

 Registreringen er overvejende sket ud fra luftfotos og kortblade.
 Sønderjyllands Amt har fulgt tilsvarende retningslinjer; dog har man ikke  

 anvendt beliggenhed under 2,5 m DNN som et af kriterierne for registreringen  

 af kulturenge.
Ved besigtigelsen den 30. juli d.å. blev det konstateret, at vegetationen  

 på de pågældende arealer var præget af en meget kraftig gødskning og dermed  

 relativt artsfattige.
Endvidere var arealerne meget tørre.
Det var ikke  

 muligt at afgøre, om dette skyldtes den forudgående langvarige tørre periode,  

 eller dette var normalt for sommerperioderne.
2.3.2. Vegetationskriteriet Bl.a. af besigtigelsen den 30. juli 1996 fremgik det, at den vegetation,  

 som findes på nogle af de registrerede arealer, er helt domineret af  

 kulturgræsser, og at dette formentlig ikke vil ændre sig med den nuværende  

 driftsform, der indebærer, at der bliver gødsket, måske tillige sprøjtet samt  

 foretaget hyppige slæt, hvortil kan komme et stort græsningstryk.
Det er forudsat i lovbemærkningerne, at den hidtidige drift af engarealer  

 kan fortsætte, herunder at der gødskes, sprøjtes m.v.
Driftsformen betyder,  

 at der vil optræde en større andel af udsåede kulturgræsser.
Nogle  

 driftsformer vil indebære, at kulturgræsserne mere permanent helt vil  

 dominere arealet.
 Det synspunkt er blevet fremført, at der inden for omlægsperioden skal  

 indfinde sig en ikke helt ubetydelig del af den vegetation, der normalt  

 forbindes med enge, for at der kan være tale om beskyttede enge i lovens  

 forstand.
Loven omfatter som udgangspunkt også kulturenge, der er påvirket af  

 landmandens gødsknings- og sprøjtepraksis, forudsat at der ikke omlægges  

 hyppigere end hvert 7.-10. år.
På den anden side må det i lyset af  

 forarbejdernes beskrivelse af vegetationen antages, at beskyttelsen  

 forudsætter, at en vis engvegetation findes eller vil indfinde sig.
På trods  

 af den vægt, der er lagt på omlægskriteriet som grundlag for definitionen af  

 de beskyttede enge, må det antages, at i hvert fald de arealer, hvor det er  

 åbenbart, at der ikke findes og - med uændret drift - heller ikke vil  

 indfinde sig den vegetation, der er typisk for enge, falder uden for § 3. For  

 denne antagelse taler ikke blot en formålsfortolkning, men også den naturlige  

 forståelse af ordene »ferske enge« i selve lovteksten i § 3, dvs.  

 en ordfortolkning af loven, og generelle lighedsgrundsætninger.
 Bortset fra de nævnte tilfælde, hvor arealer på grund af åbenbar manglende  

 engvegetation nu og fremover falder uden for § 3, må der være mulighed for at  

 lægge vægt på vegetationens sammensætning - herunder også dens sammensætning  

 på sigt ved fortsat uændret drift - ved vurderingen af, om der kan gives  

 dispensation til omlæg, opdyrkning og lign.
2.3.3. Fugtighedskriteriet Fra landbrugets side har man endvidere sat spørgsmålstegn ved, om alle  

 registrerede arealer er tilstrækkelig fugtige til at blive betragtet som  

 fersk eng.
Det fremgår af forarbejderne, at lovens bestemmelser om ferske enge og  

 overdrev »omfatter fugtige, ferske enge samt tørre enge, ofte kaldet  

 overdrev«.
Efter styrelsens opfattelse følger det af denne beskrivelse,  

 at fugtighedskriteriet ikke indebærer, at et areal nødvendigvis skal være  

 permanent fugtigt for at være omfattet af beskyttelsen.
Det er på denne  

 baggrund, at vejledningen fastslår, at »de ferske enge er beliggende på  

 relativt lavtliggende og oftest relativt fugtige arealer«.
Efter  

 styrelsens opfattelse betyder det også, at fugtighedskriteriet er så  

 ubestemt, at det næppe i sig selv kan medføre, at mange relativt lavtliggende  

 marskarealer falder uden for engbeskyttelsen, blot fordi de normalt ikke er  

 fugtige hele året.
 Skov- og Naturstyrelsen vil i forbindelse med en revision af de  

 administrative vejledninger indføje denne præcisering vedrørende  

 fugtighedskriteriet.
2.3.4. Omlægskriteriet Fra de lokale landboorganisationers side er det anført, at der ved  

 registreringen er lagt for stor vægt på omlægskriteriet.
I de administrative vejledninger er kulturenge beskrevet som enge, der  

 regelmæssigt er omlagt, men med mindst 7-10 års mellemrum.
Uden for §  

 3-beskyttelsen falder kulturgræsmarker, defineret som græsarealer, der er  

 omlagt hyppigere end hvert 7.-10. år, eller hvor der er høstet en  

 mellemafgrøde hyppigere end hvert 7.-10. år.
Græsmarker vil typisk være  

 beliggende på mere tør bund.
Kun i de tilfælde, hvor der er tale om sjældnere  

 omlæg end hvert 7.-10. år, vil et areal være omfattet af  

 beskyttelsesreglerne, når kriterierne i øvrigt er opfyldt.
 Omlægskriteriet er væsentligt ved sonderingen mellem beskyttede kulturenge  

 og fugtige, mere intensivt drevne kulturgræsmarker, men skal ses i sammenhæng  

 med vegetations- og fugtighedskriteriet.
Når de driftsmæssige forhold får forholdsvis stor vægt, skyldes det, at de  

 ferske enge må karakteriseres som halvkulturarealer, hvor ikke mindst  

 kulturengene er stærkt påvirket af menneskelig aktivitet, da de fortsat kan  

 pløjes, isås græs, gødskes m.v. i hidtidigt omfang.
Hertil kommer, at det i  

 en årrække efter omlæg er vanskeligt udelukkende at bruge vegetationsmæssige  

 kriterier, da vegetationen naturligt vil være domineret af de udsåede  

 græsarter.
Gødskning vil endvidere både på kortere og længere sigt være en  

 afgørende faktor for, hvilken vegetation der kan indfinde sig.
Dertil kan  

 føjes, at omlægskriteriet må anses for at være et rimeligt operationelt  

 kriterium.
3. Kludetæppe af beskyttede og ubeskyttede arealer De foretagne registreringer af ferske enge i de 2 amter viser i nogle  

 områder et kludetæppe af beskyttede og ubeskyttede arealer, der  

 tilsyneladende kun adskiller sig ved dyrkningsformen.
Som der er redegjort for ovenfor, skal der ved registreringen af ferske  

 enge kun lægges vægt på driftsformen, men driftsformen vil ofte blive det  

 udslaggivende ved kulturenge, som gødskes eller omlægges regelmæssigt og  

 relativt intensivt.
Da der i en periode efter omlæg og ved gødskning af enge  

 sker en stor påvirkning af vegationen, vil det i perioder være vanskeligt at  

 karakterisere en eng udelukkende ud fra det botaniske kriterium.
Derfor  

 lægges der også vægt på den nuværende og hidtidige driftsform i definitionen  

 af enge.
Det forhold, at et areal er udpeget som MFO-areal og derfor ikke  

 skal medtages ved førstegangsregistreringen, kan imidlertid også spille ind,  

 ligesom det forhold, at et areal ikke var græsklædt ved lovens ikrafttræden  

 pr. 1. juli 1992, kan være den afgørende faktor.
4. Ekstraordinært omfattende § 3-enge på en enkelt ejendom Et særskilt problem udgør de tilfælde, hvor en landmand bliver usædvanlig  

 hårdt ramt af engbestemmelserne i § 3.
Virkningen af generelle reguleringer viser sig først i den konkrete  

 administration af ordningen.
Ved sådanne reguleringer er det ikke muligt på  

 forhånd generelt at udelukke, at der kan forekomme tilfælde, hvor  

 gennemførelsen i det enkelte tilfælde helt undtagelsesvis rammer så atypisk  

 og har en sådan intensitet i forhold til berettigede forventninger, at der  

 vil kunne foreligge et indgreb, der må bedømmes som ekspropriativt, og som  

 derfor kun kan ske mod fuld erstatning.
Spørgsmålet om, hvorvidt der i det  

 konkrete tilfælde må antages at foreligge et ekspropriativt indgreb, henhører  

 under domstolene.
Vurderer amtsrådet, at en landmand er atypisk hårdt ramt, må amtsrådet i  

 forhold til den konkrete ejendom kunne betragte dette som »et særligt  

 forhold«, der kan begrunde en dispensation, således at virkningen  

 afbødes.
Dette forudsætter dog, at en dispensation ikke åbenbart vil være i  

 strid med lovens forudsætninger.
Hvis der ikke kan gives dispensation, vil  

 landmanden - ud over at påklage afgørelsen til Naturklagenævnet - kunne  

 anlægge sag ved domstolene med påstand om erstatning støttet på grundlovens §  

 73.
Det er naturligvis et problem, hvor stor en del af ejendommen der skal  

 være omfattet, for at man kan hævde, at der foreligger en atypisk situation,  

 og om der kan opstilles retningslinjer herfor.
Efter Skov- og Naturstyrelsens  

 vurdering er den blotte omstændighed, at ejendommen er ramt hårdere end  

 landsgennemsnittet eller hårdere end sammenlignelige ejendomme på egnen,  

 næppe tilstrækkelig.
Heroverfor står, at det måske er tilstrækkeligt, at en  

 meget væsentlig del af ejendommen er ramt.
Men hvor grænsen går i forhold til  

 grundlovens § 73, er det næppe muligt at udtale noget sikkert om.
5. Utidige omlæg Ifølge Ribe og Sønderjyllands Amter og landboorganisationerne i området  

 tvinger § 3 landmændene til at omlægge hyppigere end hvert 7.-10. år for at  

 undgå, at arealerne bliver omfattet af beskyttelsen.
 Landmændenes hyppige omlæg kan være begrundet i:
- usikkerhed, om et areal vil blive registreret som fersk eng, hvis  

 arealet ikke hyppigt omlægges, idet der peges på, at engdefinitionen er  

 uklar, og at den hidtidige driftsform (omlægshyppighed) tillægges for stor  

 vægt ved afgørelsen af, om et areal er omfattet af § 3-beskyttelsen.
Efter  

 landbrugets opfattelse er arealer blevet registreret som beskyttede efter  

 loven, blot der er gået 7 år siden sidste omlægning, - et ønske om at bevare dispositionsfriheden over arealet, der vil blive  

 omfattet af § 3-beskyttelsen, hvis det ikke omlægges hyppigt.
 Med hensyn til det første aspekt henvises til afsnittene ovenfor.
Lovlige oppløjninger, som landmanden ikke foretager af driftsmæssige eller  

 naturmæssige grunde, men for ikke at »vokse ind i« § 3, kan efter  

 Skov- og Naturstyrelsens opfattelse hvile på den urigtige antagelse, at der  

 ikke er andre handlemuligheder.
Imidlertid vokser et areal efter Skov- og  

 Naturstyrelsens opfattelse ikke nødvendigvis ind i § 3, fordi en landmand  

 fremover undertiden vælger at lade arealet ligge uomlagt i noget mere end  

 7-10 år.
Forarbejderne forudsætter en vis praksis (regelmæssighed). Skov- og  

 Naturstyrelsen vil understrege dette forhold over for amterne.
 Skov- og Naturstyrelsen skal endvidere pege på, at landmanden i nogle  

 tilfælde gennem en aftale med amtet om en særlig driftsform på et areal kan  

 sikre sig, at atealet ikke »vokser ind i« § 3-beskyttelsen, jf.  

 bekendtgørelsen om beskyttede naturtyper og sten- og jorddiger m.v., § 2.
6. Omlæg med lange intervaller De 2 amter og landboorganisationerne har oplyst, at landmændene omlægger  

 beskyttede enge med kortere intervaller end 12 år for at fastholde retten til  

 omlægning med en vis hyppighed.
I regionen har mange af engarealerne været  

 omlagt med intervaller fra 12 til 20-25 år eller længere med deraf følgende  

 større naturmæssig værdi end almindelige kulturenge.
 Sådan som det er beskrevet af amterne, beror disse oppløjninger på en  

 misforståelse af reglerne: Plejer man at omlægge med 20-25 års mellemrum, kan  

 man fortsætte med det. Ønsker man derimod at omlægge oftere end hidtidig  

 praksis, kræver det en dispensation fra naturbeskyttelseslovens § 3.
 Misforståelsen skyldes en passus i Miljø- og Energiministeriets vejledning  

 om registrering af beskyttede naturtyper, hvoraf det fremgår, at det ved  

 omlæg med ret meget større mellemrum end 12 år vil have formodningen imod  

 sig, at der er tale om omlæg, som regelmæssigt har indgået i den hidtidige  

 drift af arealet.
 Det er Skov- og Naturstyrelsens opfattelse, at lokale kutymer meget vel  

 kan føre til, at det kan have formodningen for sig, at der er tale om  

 omlæg, som regelmæssigt har indgået i den hidtidige drift af arealet.
7. Manglende oplysninger om den enkelte ejendoms driftshistorie De 2 amter har påpeget, at man ikke har oplysninger om de enkelte arealers  

 driftshistorie, herunder omlægningstidspunkt, og at man derfor har svært ved  

 at føre bevis for, at de aktuelle oppløjninger sker i strid med den hidtidige  

 drift af arealerne.
 Skov- og Naturstyrelsen er klar over, at landmændenes oplysninger til  

 forvaltningen som udgagnspunkt lægges til grund ved registreringen og  

 behandlingen af konkrete dispensations- og tilsynssager, medmindre  

 oplysningerne er åbenbart urigtige.
 8. Omlæg for at bekæmpe tidsler, sneskimmel og lign.
Skov- og Naturstyrelsen finder, at amterne bør give dispensation til omlæg  

 uden for de regelmæssige intervaller, når dette er nødvendigt for at bekæmpe  

 tidsler, stankelbenslarver, sneskimmel og lign.
Omlæg af denne karakter og  

 med dette sigte kræver ikke dispensation, når de er indgået standardmæssigt i  

 den hidtidige drift.
9. Undtagelser fra § 3-beskyttelsen Ud over ovennævnte problemstillinger har man fra lokale  

 landboorganisationer været inde på det besynderlige i, at meget  

 beskyttelsesværdige ferske enge, der er omfattet af særlige  

 forvaltningsaftaler eller MFO-kontrakter, ikke er omfattet af §  

 3-beskyttelsen, medmindre landmanden selv vælger det, når aftalen udløber.
 Skov- og Naturstyrelsen er ud fra et naturbeskyttelsessynspunkt  

 selvfølgelig enig i betragtningen, men må ud fra et retssikkerhedssynspunkt  

 fastholde, at hensynet til den enkelte landmand i denne situation går forud  

 for beskyttelsesinteressen.
10. Tilskudsordninger Opmærksomheden er tillige blevet henledt på det uhensigtsmæssige i, at det  

 i dag kun i meget begrænset omfang er muligt at opnå tilskud til miljøvenlig  

 drift af ferske enge, når de er omfattet af naturbeskyttelseslovens § 3. Hvis  

 arealerne ligger i SFL-områder (særligt følsomme landbrugsområder) forventes  

 tilskudsmulighederne under de miljøvenlige jordbrugsforanstaltninger at blive  

 udvidet noget i 1997. For arealer beliggende uden for SFL-områder vil der  

 fortsat kun være begrænsede tilskudsmuligheder (f.eks. amternes  

 naturforvaltningsmidler, som kan anvendes til naturpleje), hvilket ud fra et  

 naturbeskyttelsessynspunkt må beklages.
Der bør fortsat arbejdes for at  

 forbedre tilskudsmulighederne til beskyttede enge, strandenge, overdrev m.fl.
11. Information til berørte lodsejere Lodsejerne underrettes i dag ikke automatisk og individuelt om arealer,  

 der er omfattet af naturbeskyttelseslovens § 3. Dette er heller ikke forudsat  

 i loven eller dens forarbejder.
Lodsejerne kan få oplysning om deres §  

 3-områder, dels gennem resultatet af den af amterne foretagne registrering af  

 § 3-områder, dels ved en individuel forespørgsel til amtet.
Med hensyn til registreringen, som ikke er bindende, men alene er af  

 vejledende karakter, bemærkes, at amtet i medfør af § 2 i Miljøministeriets  

 cirkulære nr. 128 af 13. juli 1993 om registrering af beskyttede naturtyper  

 skal indrykke en bekendtgørelse om registreringen i stedlige blade med  

 oplysning om, hvor der er adgang til at gennemse kortene.
Herudover har de  

 fleste amter, herunder også i Sydvestjylland, foretaget en mere omfattende  

 information om deres registreringer.
Endvidere har enhver lodsejer ifølge § 8 i Miljøministeriets  

 bekendtgørelse nr. 573 af 25. juni 1992 om beskyttede naturtyper m.v. ret til  

 at spørge amtet, om et bestemt areal er omfattet af beskyttelsesordningen  

 (den såkaldte »forespørgselsordning«). En sådan forespørgsel skal  

 besvares inden 4 uger.
Medmindre et areal klart falder ind under ordningen,  

 vil en lodsejer, der ikke har hørt fra amtet inden fristens udløb, kunne  

 realisere eventuelle planer for området.
Hvis amtet vurderer, at et areal falder ind under ordningen, kan dette,  

 jf. ministerens svar af 29. maj 1996 på spm. nr.
S 2175 (Folketingstidende  

 1995-96, s. 7526), påklages til Naturklagenævnet.
Skov- og Naturstyrelsen har  

 informeret herom i »Nyt om § 3 og § 4« og er parat til - om ønsket  

 - at gøre opmærksom på klageadgangen ad andre kanaler, f.eks.
Landsbladet og  

 Landbrugsmagasinet.
Styrelsen er indstillet på at foreslå bekendtgørelsen om  

 beskyttede naturtyper og sten- og jorddiger m.v. ændret i overensstemmelse  

 med Naturklagenævnets praksis.
 Skov- og Naturstyrelsen er ved at udarbejde forslag til, hvorledes  

 informationen af og dialogen med især lodsejerne om § 3-beskyttelsen kan  

 forbedres.
 I grundlovsredegørelsen har regeringen tilkendegivet, at man er indstillet  

 på at imødekomme ønsket om/behovet for information til den enkelte landmand  

 om arealreguleringer.
IV.
Sammenfattende konklusion Under det hidtidige forløb er en række misforståelser blevet rettet, og  

 reglerne er præciseret i dette notat:
- § 3 forhindrer ikke, at landmanden fortsætter den hidtidige drift af sin  

 ejendom.
Dette indebærer, at kulturenge - uden at det kræver dispensation -  

 kan omlægges, gødskes, drænes og sprøjtes i det omfang og med det interval,  

 som har været den hidtidige praksis.
 - Selv om man plejer at omlægge med meget lange intervaller, f.eks. med  

 20-25 års mellemrum, kan man fortsætte med det uden dispensation. Ønsker man  

 derimod at omlægge oftere end hidtidig praksis, kræver det en dispensation  

 fra naturbeskyttelseslovens § 3.
 - Ved definitionen af ferske enge skal der ikke kun lægges vægt på  

 driftsformen, men f.eks. også på vegetation og fugtighedsforhold.
 - Arealer, hvor der ikke er engvegetation og - med uændret drift - heller  

 ikke vil indfinde sig engvegetation, er ikke omfattet af § 3. I tilfælde,  

 hvor engvegetationen er beskeden og - med uændret drift - fortsat vil være  

 det, kan dette, afhængig af de øvrige foreliggende konkrete omstændigheder,  

 eventuelt være dispensationsmotiverende.
 - Et areal vokser nødvendigvis ikke ind i § 3, fordi en landmand fremover  

 undertiden vælger at lade arealet ligge uomlagt i noget mere end 7-10 år.
- En landmand, der rammes atypisk hårdt af § 3-beskyttelsen af enge, bør  

 kunne få dispensation, således at virkningen afbødes, forudsat at en  

 dispensation ikke åbenbart vil være i strid med lovens forudsætninger.
Hvis  

 der ikke kan gives dispensation, vil landmanden kunne anlægge sag ved  

 domstolene med påstand om erstatning støttet på grundlovens § 73.
 Skov- og Naturstyrelsen vil foranledige, at der hurtigt og på en  

 ressourcemæssig fornuftig måde informeres om de præciseringer m.v. af de  

 gældende regler, som er indeholdt i dette notat.
 Spørgsmål nr. 478:
 Kan ministeren bekræfte, at ved definitionen af ferske enge skal der ikke  

 kun lægges vægt på driftsformen, men også på vegetation og fugtighedsforhold,  

 og at alle tre forhold skal være opfyldt samtidig, for at man definerer et  

 område som fersk eng.
 Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
»Ved definitionen af ferske enge skal der lægges vægt på vegetation,  

 beliggenhed, fugtighed og nuværende og hidtidig landbrugsmæssig drift.
Ved  

 afgørelsen af, om et areal må betragtes som fersk eng, skal arealet vurderes  

 i forhold til alle de nævnte kriterier.
Driftsformen vil dog ofte blive udslaggivende, når det drejer sig om mere  

 intensivt gødskede græsarealer eller nyligt omlagte arealer.
Dette skyldes,  

 at det i en årrække efter omlæg vil være vanskeligt udelukkende at bruge  

 vegetationsmæssige kriterier, da vegetationen vil være domineret af de  

 udsåede græsarter.
Også gødskning vil både på kortere og længere sigt være en  

 afgørende faktor for, hvilken vegetation der kan indfinde sig.
Vegetationskriteriet kan i disse situationer først og fremmest anvendes  

 negativt: Hvis der på et givet areal ved en given driftsform ikke er og  

 heller ikke fremover vil indfinde sig en vegetation, som typisk vil vokse på  

 engarealer med lignende jordbunds- og fugtighedsforhold m.v., er arealet ikke  

 engbeskyttet efter § 3. Det er i den forstand korrekt, at alle kriterier over  

 tid skal være opfyldt, for at et areal kan betegnes som fersk eng.« Spørgsmål nr. 479:
Kan ministeren bekræfte, at når man taler om ferske enge forstås relativt  

 fugtige og lavt liggende arealer? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
 »I bemærkningerne til forslag til lov om naturbeskyttelse (L 70, FT  

 1991-92, Tillæg A, sp. 1431) er anført, at lovens bestemmelser om ferske enge  

 og overdrev omfatter fugtige, ferske enge samt tørre enge, ofte kaldet  

 overdrev.
Af »Vejledning om registrering af beskyttede naturtyper«  

 (Miljøministeriet, 1993) fremgår, at ferske enge ligger på relativt  

 lavtliggende og oftest relativt fugtige arealer.' Spørgsmål nr. 480:
Vil ministeren redegøre for, i hvilke inddigede områder der undertiden kan  

 forekomme strandenge? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
»Strandenge er relativt flade, lavtliggende og kystnære arealer.
De  

 har en naturlig vegetation, der normalt i de dele, der ligger nærmest vandet,  

 er domineret af en eller flere salttålende plantearter (f.eks. kveller,  

 harril og strandasters), der aftager gradvis ind mod de lidt højere liggende  

 mindre saltpåvirkede dele af strandengen.
Strandenge vil undertiden blive  

 overskyllede af havet med en hyppighed og i perioder, der normalt varierer  

 fra 10 dage pr. år til 1 dag pr. 10. år.
De afgørende kriterier er således plantevæksten samt områdets  

 landskabelige karakter og beliggenhed.
I inddigede områder kan der (jf.  

 bemærkningerne til forslag til lov om naturbeskyttelse (L 70, FT 1991-92,  

 Tillæg A, sp. 1430) undertiden fortsat eksistere salttålende planter.  

 Opfylder sådanne arealer i øvrigt de ovennævnte kriterier, vil de kunne  

 karakteriseres som strandenge i naturbeskyttelseslovens forstand.« Spørgsmål nr. 481:
Vil ministeren redegøre for, hvad der forstås ved »atypisk  

 hårdt«? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
»Udtrykket »atypisk hårdt ramt« er anvendt i Skov- og  

 Naturstyrelsens notat af 5. marts 1997 i forbindelse med ekstraordinært  

 omfattende § 3-enge på enkelt ejendom.
Udtrykket refererer til den situation,  

 at den generelle beskyttelse af ferske enge i naturbeskyttelsslovens § 3 på  

 en konkret ejendom helt undtagelsesvis rammer så atypisk og har en sådan  

 intensitet i forhold til berettigede forventninger, at der vil kunne  

 foreligge et indgreb, som - uanset at reglerne i § 3 har karakter af en  

 generel regulering af ejendomsretten - må bedømmes som ekspropriativt, og som  

 derfor kun kan ske mod fuld erstatning.
Styrelsens notat bygger i denne  

 henseende på den statsretlige teori og retspraksis, hvorefter indgrebets  

 intensitet er et af de momenter, der lægges vægt på ved udøvelsen af det  

 samlede skøn over, om et indgreb har ekspropriativ karakter.  

 Justitsministeren har ved flere lejligheder udtalt sig om denne problematik  

 over for Folketinget.
Der kan henvises til bl.a. justitsministerens  

 besvarelse af 22. oktober 1996 af spørgsmål nr. 203 fra Folketingets  

 Trafikudvalg (alm. del - bilag 423).
Spørgsmålet om, hvorvidt der i det konkrete tilfælde må antages at  

 foreligge et ekspropriativt indgreb, henhører imidlertid i sidste instans  

 under domstolene, og Skov- og Naturstyrelsen kan ikke yderligere uddybe, hvor  

 grænsen mellem erstatningsfri regulering og erstatningsudløsende regulering i  

 denne henseende vil blive trukket.' Spørgsmål nr. 482:
Vil ministeren redegøre for, om man har udpeget § 3-områder på baggrund af  

 EU-fuglebeskyttelsesdirektivet, og vil ministeren redegøre for, hvorledes det  

 administrativt er pålagt bl.a. amtskommunerne at varetage de internationale  

 hensyn i deres administration af eksisterende love? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
»§ 3-områder er beskyttede efter naturbeskyttelsesloven, og  

 beskyttelsen er umiddelbart bindende for den enkelte lodsejer.
I modsætning  

 hertil er EF-fuglebeskyttelsesområderne udlagt med hjemmel i planloven, og de  

 er derfor alene bindende for myndighederne i deres administration af  

 arealanvendelseslovgivningen m.v.
 De EF-fuglebeskyttelsesområder, der ligger på landjorden, svarende til ca.  

 27 pct. af de danske EF-fuglebeskyttelsesområder, indeholder i vid  

 udstrækning arealer omfattet af naturbeskyttelseslovens § 3. Sikring af  

 levestederne i fuglebeskyttelsesområderne kræver, at den eksisterende  

 naturtilstand bevares, hvilket netop er formålet med naturbeskyttelseslovens  

 § 3. Denne bestemmelse er derfor et meget vigtigt instrument til opfyldelse  

 af forpligtelserne i henhold til fuglebeskyttelsesdirektivet.
Den anden del af spørgsmålet vedrører amternes administration af de  

 internationale hensyn.
Det er umiddelbart den danske stat, der er forpligtet  

 af EF-direktivet, og sager vedrørende overtrædelse vil blive rejst mod  

 staten.
Europadomstolen har dog i praksis antaget, at myndighederne (også  

 decentrale og andre ikke-statslige myndigheder) er forpligtet til så vidt  

 muligt at anvende deres skønsmæssige beføjelser, således at afgørelser ikke  

 kommer i modstrid med de traktatmæssige forpligtelser (i denne sammenhæng  

 EF-fuglebeskyttelsesdirektivet).
Miljø- og Energiministeriet har ikke af hensyn til internationale  

 forpligtelser ønsket at ændre ved den danske decentrale myndighedsstruktur,  

 hvorefter hovedparten af kompetencen vedrørende lokale og regionale spørgsmål  

 er placeret hos kommuner og amtskommuner.
Ministeriet har for at undgå tvivl  

 om forpligtelserne valgt at udarbejde en bekendtgørelse om administrationen  

 af de beskyttede områder, nemlig Miljøministeriets bekendtgørelse nr. 408 af  

 25. maj 1994 om afgrænsning og administration af EF-fuglebeskyttelsesområder  

 og Ramsarområder.
Til bekendtgørelsen knytter sig en foreløbig vejledning.
 Bekendtgørelsen afgrænser områderne på land og indeholder desuden bindende  

 retningslinjer for amtskommuners og kommuners planlægning inden for områderne  

 og bindende retningslinjer for administrationen af enkeltsager, herunder for  

 behandlingen af sager efter naturbeskyttelseslovens § 3. Bekendtgørelsen  

 pålægger amterne, at de ved behandlingen af dispensationsansøgninger  

 vedrørende arealer, der tillige er udlagt til EF-fuglebeskyttelsesområder,  

 eller foranstaltninger, der kan få betydning i EF-fuglebeskyttelsesområder,  

 foruden at varetage de hensyn, der gælder efter den almindelige lovgivning,  

 også varetager de beskyttelsesforpligtelser, der er givet i EF-direktivet.
Følgende love er omfattet af bekendtgørelsens retningslinjer: planloven,  

 naturbeskyttelsesloven, råstofloven, miljøbeskyttelsesloven, vandløbsloven,  

 okkerloven og vandforsyningsloven.« Spørgsmål nr. 483:
 Kan ministeren bekræfte, at synspunktet »Endvidere har de enge, der  

 ligger direkte langs vandløb og søer, en særlig betydning som bufferzone, der  

 medvirker til at reducere udsivningen af næringssalte m.v. til vandløb, søer,  

 fjorde og kystnære havområder« er et nyt argument, der ikke var medtaget  

 i forbindelse med gennemførelsen af naturbeskyttelsesloven.
 Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
 »I bemærkningerne til forslag til lov om naturbeskyttelse (L 70, FT  

 1991-92, Tillæg A, sp. 1432) anføres, at de enge, der ligger direkte langs  

 vandløb og søer, har en særlig betydning som bufferzone, der medvirker til at  

 reducere udsivningen af næringssalte (og pesticider) til vandområderne.
Der er således ikke tale om et nyt argument.« Spørgsmål nr. 484:
 Vil ministeren uddybe følgende afsnit fra notatet: »Bortset fra de  

 nævnte tilfælde, hvor arealer på grund af åbenbar manglende engvegetation nu  

 og fremover falder uden for § 3, må der være mulighed for at lægge vægt på  

 vegetationens sammensætning - herunder også dens sammensætning på sigt ved  

 fortsat, uændret drift - ved vurderingen af, om der kan gives dispensation  

 til omlæg, opdyrkning og lign.
 Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
»Afsnittet refererer sig til bemærkningerne til forslag til lov om  

 naturbeskyttelse (L 70, FT 1991-92, Tillæg A, spalte 1439), hvor det fremgår,  

 at det for at give dispensation »ikke er nok, at der er påvist en  

 væsentlig jordbrugs- og eller anden økonomisk interesse i, at et indgreb  

 finder sted.
Der må tillige enten være tale om et område, som ud fra  

 fredningsmæssige hensyn vurderes som uden særlig interesse, for at man  

 eventuelt kan acceptere, at der sker indgreb i dets tilstand, eller at det  

 påtænkte indgreb i sig selv ikke skønnes at medføre nogen afgørende  

 forrykning af tilstanden i området.
Dog vil det naturligvis ikke kunne  

 udelukkes, at andre særlige forhold må tages i betragtning, f.eks. at der  

 foreligger specielt store landbrugsmæssige interesser i et givet projekt,  

 samtidig med at den pågældende naturlokalitet er af mindre interesse.« Ved vurderingen af de fredningsmæssige hensyn og indgrebets virkning vil  

 vegetationens beskaffenhed indgå.
I tilfælde, hvor engvegetationen er  

 beskeden og - med uændret drift - fortsat vil være det, kan dette efter Skov-  

 og Naturstyrelsens opfattelse tale for at give en dispensation.
Om der i det  

 konkrete tilfælde bør gives en dispensation, vil imidlertid også afhænge af  

 de øvrige konkrete omstændigheder.' Spørgsmål nr. 485:
Vil ministeren dokumentere, at tørre enge ofte kaldes overdrev? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
 »I bemærkningerne til forslag til lov om naturbeskyttelse (L 70, FT  

 1991-92, Tillæg A, sp. 1431) er anført, at lovens bestemmelser om ferske enge  

 og overdrev omfatter fugtige, ferske enge samt tørre enge, ofte kaldet  

 overdrev.
Ved de højere læreanstalter og i den biologiske faglitteratur er  

 »overdrev« den hyppigst anvendte betegnelse for tørre enge.
I  

 litteraturen beskrives naturtypen overdrev som værende naturligt veldrænede  

 tørbundsarealer, som helt overvejende har været udnyttet som  

 græsningsarealer.
De eksisterende overdrev findes nu hovedsagelig på  

 kuperede, svært opdyrkelige områder eller som dele af dyrehaver.' Spørgsmål nr. 486:
Er ministeren enig i, at kulturgræsmarker og halvkulturarealer er nye  

 begreber, og vil ministeren definere disse? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
 »Kulturgræsmarker nævnes i bemærkningerne til forslag til lov om  

 naturbeskyttelse (L 70, FT 1991-92, Tillæg A, sp. 1433) sammen med kornavl og  

 raps som eksempler på en landbrugsmæssig udnyttelse, der er blevet mulig  

 efter afvanding og detaildræning af ferske enge.
 I »Vejledning om registrering af beskyttede naturtyper«  

 (Miljøministeriet, 1993), der blev udarbejdet i samarbejde med bl.a.  

 landbrugsorganisationerne, defineres kulturgræsmarker som enge, der er omlagt  

 hyppigere end hvert 7.-10. år, eller hvor der er høstet en mellemafgrøde  

 hyppigere end hvert 7.-10. år.
Betegnelsen halvkulturarealer (halvkulturtyper eller halvkultursamfund) er  

 heller ikke en ny betegnelse.
Betegnelsen er anvendt f.eks. i  

 Fredningsstyrelsens publikation »Status over den danske plante- og  

 dyreverden« fra 1980, i »Tal om Natur og Miljø«  

 (Miljøministeriet og Danmarks Statistik, 1992) og i artiklen  

 »Miljøfølsomme Områder« af Primdahl, Den kgl.
Veterinær- og  

 Landbohøjskole (Naturen på Landet, Miljøministeriet, 1992).
Halvkulturarealer defineres som kulturbetingede naturtyper.
Engene er  

 således skabt ved menneskelig påvirkning f.eks. ved slåning eller græsning og  

 evt. grøftning og dræning af naturlige ferske kærsamfund eller ved fældning  

 af sumpskove.
Ud over ferske enge kan overdrev nævnes som eksempel på  

 halvkulturarealer.' Spørgsmål nr. 487:
Vil ministeren tage skridt til at ændre følgende: »En sådan  

 forespørgsel skal besvares inden 4 uger.
Medmindre et areal klart falder ind  

 under ordningen, vil en lodsejer . . .« til: »en sådan forespørgsel  

 skal besvares inden 4 uger, herefter vil en lodsejer . . .«? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende:
 »Efter § 8, stk. 1, i bekendtgørelse nr. 572 af 25. juni 1992 om  

 beskyttede naturtyper og sten- og jorddiger m.v., den såkaldte  

 forespørgselsordning, giver amtsrådet efter anmodning fra bl.a. berørte ejere  

 og borgere oplysning om, »hvorvidt en bestemt foranstaltning, areal, sø,  

 vandløb eller sten- eller jorddige er omfattet af  

 beskyttelsesordningen«.
Ifølge § 8, stk. 2, skal amtsrådet besvare en modtagen forespørgsel inden  

 4 uger.
Har vedkommende ejer m.v. ikke modtaget svar inden udløbet af denne  

 frist, kan en ændring gennemføres uden dispensation.
 Den sidstnævnte bestemmelse gælder dog efter § 8, stk. 3, bl.a. »ikke  

 for foranstaltninger og arealer samt søer, der klart falder ind under  

 beskyttelsesordningen«.
 Efter »Vejledning om naturbeskyttelsesloven« (Miljøministeriet,  

 1993) omfatter denne undtagelsesregel i § 8, stk. 3, alene arealer eller  

 foranstaltninger, der klart falder ind under beskyttelsesordningen, i de  

 tilfælde, hvor dette også må være klart for ejeren m.v. (en bonus  

 pater-ejer).
 Oplysningsordningen blev oprindelig indført ved bekendtgørelse nr. 614 af  

 1. december 1978 om godkendelse af anlæg i forbindelse med visse vådområder  

 og indeholdt allerede dengang en undtagelsesregel, der i princippet svarede  

 til den nuværende, og som i henhold til det tilknyttede cirkulære (nr. 222 af  

 1. december 1978) tog sigte på »at hindre misbrug af ordningen«.
Undtagelsesreglen har eksisteret i knap 20 år og, så vidt Skov- og  

 Naturstyrelsen bekendt, uden at medføre problemer hverken for amtskommunerne  

 eller lodsejerne.' På baggrund af Skov- og Naturstyrelsens oplysninger, som jeg kan henholde  

 mig til, finder jeg ikke anledning til at ophæve undtagelsesreglen, idet jeg  

 fortsat finder det vigtigt, at man søger at undgå, dels overflødige  

 forespørgsler, dels »spekulation« i ekspeditionsfejl og lignende  

 fra amtskommunernes side.
I øvrigt skal jeg også henvise til, at  

 undtagelsesreglen ikke var genstand for kritik i forbindelse med Skov- og  

 Naturstyrelsens effektvurdering af naturbeskyttelsesloven, som blev tilsendt  

 udvalget den 14. februar d.å.
 Spørgsmål nr. 488:
Er ministeren enig i, at det var lovens intention, at de lodsejere, der  

 ikke ønskede at blive omfattet af lovens regler om beskyttelse af ferske  

 enge, havde mulighed for at pløje sådanne arealer op? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
 »Forslaget til naturbeskyttelsesloven indeholdt ikke bestemmelser om,  

 at specielle regler skulle have tilbagevirkende kraft fra tidspunktet for  

 lovforslagets fremsættelse (24. oktober 1991). Dette indebar, at også  

 reglerne, hvorefter de nye naturtyper, ferske enge og overdrev blev inddraget  

 under lovens generelle beskyttelsesbestemmelser, først trådte i kraft, da  

 loven som helhed trådte i kraft, dvs. den 1. juli 1992.
 Som følge heraf kunne de lodsejere, der ikke ønskede, at deres enge blev  

 omfattet af de foreslåede bestemmelser, pløje engene op, således at de ikke  

 var græsdækkede, da loven trådte i kraft den 1. juli 1992. Da sådanne arealer  

 ved lovens ikrafttræden rent faktisk ikke opfyldte engkriterierne, blev de  

 heller ikke omfattet af reglerne og vil kun kunne blive omfattet af disse,  

 hvis arealerne ved genoptagelse af den hidtidige driftsform »vokser sig  

 ind i beskyttelsen«.
 Spørgsmål nr. 489:
Vil ministeren redegøre for, hvilke konsekvenser ministeren forventer, at  

 det omtalte notat vil få for allerede verserende retssager? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende, hvortil jeg kan henholde mig:
»Notatet er, som det fremgår af skrivelsen til udvalget af 21. marts  

 d.å., sendt til en bred kreds omfattende bl.a. amtskommuner,  

 Naturklagenævnet, De danske Landboforeninger, Dansk Familielandbrug og Dansk  

 Skovforening.
Notatet vil endvidere i nær frmtid blive offentliggjort i Skov-  

 og Naturstyrelsens meddelelsesblad »Nyt om § 3 og § 4«.
Notatet må derfor formodes successivt at blive alle interesserede bekendt  

 og vil på samme måde som andre administrative fortolkningsbidrag, herunder i  

 form af konkrete afgørelser eller generelle udtalelser, kunne indgå i  

 parternes anbringender, indsigelser og argumentation i verserende eller  

 kommende retssager.
Det er imidlertid i sidste instans overladt til  

 domstolene at vurdere, hvilken betydning notatet har for udfaldet af en  

 konkret retssag.' Spørgsmål nr. 490:
Finder ministeren, at der er overensstemmelse mellem den sammenfattende  

 konklusion på side 14 og resten af notatet, der er oversendt til Folketingets  

 Miljø- og Planlægningsudvalg? Svar:
Efter min mening gengiver den sammenfattende konklusion i kort form  

 hovedindholdet af de (del)konklusioner, som er indeholdt i notatets andre  

 afsnit.
Konklusionsafsnittet fokuserer på de konklusioner, som opfattes som  

 de vigtigste i forhold til de berørte parter i Ribe og Sønderjyllands Amter.
 Spørgsmål nr. 491:
Vil ministeren drage omsorg for, at alle områder i hvert amt vurderes  

 efter notatet af 5. marts 1997 som forudsætning for eventuel ophævelse af  

 allerede foretagne § 3-registreringer af enge? Svar:
 Jeg har forelagt spørgsmålet for Skov- og Naturstyrelsen, som har oplyst  

 følgende:
»Notatet er, som det fremgår af svaret på spørgsmål 489, sendt til  

 samtlige amtskommuner.
Alle amtskommuner har gennemført den forudsatte  

 registrering af § 3-områderne.
Selv om registreringen kun er vejledende, har  

 amtskommunerne i overensstemmelse med formålet med registreringen, nemlig at  

 den skal være et arbejdsredskab for amtskommunernes administration og  

 håndhævelse af beskyttelsesordningen, bestræbt sig på at medtage alle  

 relevante arealer.
Efter det oplyste er der - bortset fra i en enkelt  

 amtskommune - ingen planer om at ophæve de foretagne § 3-registreringer af  

 enge, men højst at foretage nogle justeringer, i øvrigt netop på baggrund af  

 notatet.
Det følger også af, at amtskommunerne efter § 4, stk. 1, i  

 Miljøministeriets cirkulære nr. 128 af 13. juli 1993 om bl.a. registrering af  

 beskyttede naturtyper skal foretage en løbende vedligeholdelse af  

 registreringen af beskyttede naturtyper.« På baggrund af Skov- og Naturstyrelsens oplysninger, som jeg kan henholde  

 mig til, finder jeg det ikke nødvendigt at tage særligt initiativ af den i  

 spørgsmålet nævnte karakter.
I øvrigt anser jeg det for at være en selvfølge,  

 at alle relevante arealer, herunder områder, der opfylder engkriterierne,  

 registreres.
Det er jo netop det bagvedliggende formål med registreringen.
Ændringsforslag Af Jens Vibjerg (V), Hans Christian Schmidt (V), Henning  

 Urup (V) og Niels Jørgen Langkilde (KF):
 Til titlen 1) Undertitlen affattes således:
 »(Regulering af ferske enge og overdrev, rejsning af fredningssager  

 og erstatning for rådighedsindskrænkninger)».
 Til § 1 2) Nr. 1 udgår.
 3) Nr. 2 affattes således:
 »2. I § 3 indsættes efter stk. 4 som nyt stykke:
»Stk. 01. Miljø- og energiministeren iværksætter en  

 undersøgelse af den hidtidige drift af ferske enge og overdrev og udarbejder  

 inden den 1. oktober 1997 en enkel og klar definition på ferske enge og  

 overdrev, jf. stk. 2, nr. 4.«» 4) Efter nr. 2 indsættes som nyt nummer:
 »01. I § 3 indsættes efter stk. 4 som nyt stykke:
» Stk. 02. Der ydes erstatning til ejere, brugere og andre  

 indehavere af rettigheder over arealer, som omfattes af stk. 2, nr. 4, for  

 det tab, som rådighedsindskrænkningen påfører dem.« 5) Det under nr. 3 foreslåede § 33, stk. 3, affattes  

 således:
»Stk. 3. En fredningssag kan rejses af miljø- og  

 energiministeren, amtsrådet, kommunalbestyrelsen eller en lokalkomite under  

 Danmarks Naturfredningsforening.« Bemærkninger Til nr. 1 Den foreslåede ændring af undertitlen er en følge af de stillede  

 ændringsforslag.
 Til nr. 2 Formålet med ændringsforslaget er at fastholde den hidtidige  

 formulering omkring gødskning af arealer, som er beskyttet efter § 3, stk. 2  

 og 3.
 Til nr. 3 Den i lovforslaget foreslåede ændring udgår, således at den  

 hidtidige praksis opretholdes.
 I stedet for foreslås, at miljø- og energiministeren pålægges at  

 iværksætte en undersøgelse af den hidtidige drift af ferske enge og overdrev  

 og at udarbejde en enkel og klar definition på ferske enge og overdrev inden  

 den 1. oktober 1997.
Til nr. 4 I de tilfælde, hvor der sker rådighedsindskrænkninger på ferske  

 enge og overdrev, skal der betales erstatning i forhold til omfanget af de  

 rådighedsindskrænkninger, der er pålagt den enkelt ejendom.
Erstatningen  

 forrentes fra det tidspunkt, hvor rådighedsindskrænkningen indtræder, jf.  

 principperne i forslag til lov om ændring af lov om naturbeskyttelse.  

 (Forrentning af fredningserstatning), L 208, og forslag til  

 folketingsbeslutning om registrering af rådighedsindskrænkninger på fast  

 ejendom, B 109.
 Til nr. 5 Med ændringsforslaget sikres det, at Danmarks  

 Naturfredningsforenings lokalkomiteer fortsat får kompetence til at rejse  

 fredningssager, og det sikres, at der kommer en enig indstilling fra Danmarks  

 Naturfredningsforening.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder.
 Herefter indstiller et flertal (udvalget med undtagelse af Venstres  

 og Fremskridtspartiets medlemmer) lovforslaget til forkastelse.
 Et mindretal (Venstres medlemmer af udvalget) vil ved 3. behandling  

 af lovforslaget stemme hverken for eller imod lovforslaget.
Venstre har sympati for lovforslagets intentioner og indhold.
Der har  

 været store problemer med administrationen af § 3 i naturbeskyttelsesloven,  

 og mange steder har paragraffen direkte virket imod sin hensigt og krænket  

 borgernes retsbevidsthed.
Dette skyldes blandt andet, at ejerne af nogle  

 arealer har fået indskrænket rådighedsretten over deres ejendomme, uden at  

 der er blevet givet erstatning.
Som det fremsatte lovforslag forelå, var der imidlertid behov for nogle  

 justeringer, før mindretallet kunne støtte lovforslaget.
I forbindelse med  

 lovforslagets 2. behandling stillede mindretallet sammen med Det Konservative  

 Folkeparti derfor nogle ændringsforslag.
Ændringsforslag nr. 3 gik ud på, at miljø- og energiministeren blev pålagt  

 at udarbejde en enkel og klar definition på ferske enge og overdrev.
Det  

 uforståelige 14-siders notat (jf. alm. del - bilag 825), som Skov- og  

 Naturstyrelsen har udarbejdet, er helt ubrugeligt, og mindretallet mener  

 ikke, at man kan byde amterne at administrere efter notatet.
Det kan ikke  

 være rigtigt, at Skov- og Naturstyrelsen skal bruge 14 sider på at forklare,  

 hvad ferske enge og overdrev er.
Formålet med ændringsforslag nr. 4 var at sikre, at der ved  

 rådighedsindskrænkninger ydes erstatning til ejere, brugere og andre  

 indehavere af rettigheder over arealer.
Begrundelsen var, at hvis der fra  

 samfundets side ønskes en begrænsning af den enkelte borgers rådighedsret, må  

 samfundet også være parat til at yde erstatning herfor.
 Endelig blev det med ændringsforslag nr. 5 foreslået, at lokale afdelinger  

 af Danmarks Naturfredningsforening fik ret til at rejse fredningssager.  

 Hensigten var, at de folk, som er tæt på borgernes hverdag og på naturen, får  

 indflydelse på fredningssagerne og ikke hovedkontoret i København.
 Da ændringsforslagene imidlertid blev stemt ned, undlader Venstre at  

 stemme for lovforslaget.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse uændret.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Eva Møller (KF) Aage Brusgaard (FP) nfmd.
 Dansk Folkeparti havde ikke medlemmer i udvalget.
