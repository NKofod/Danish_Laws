Fremsat den 20. oktober 2020 af Marcus Knuth (KF), Katarina Ammitzbøll (KF), Birgitte Bergman (KF), Rasmus Jarlov (KF), Brigitte Klintskov Jerkel (KF), Naser Khader (KF), Mai Mercado (KF) og Søren Pape Poulsen (KF) Forslag til folketingsbeslutning om, at Danmark ved modtagelse af kvoteflygtninge prioriterer modtagelse af forfulgte kristne og andre religiøse minoriteter Regeringen pålægges at sikre, at det prioriteres at modtage forfulgte kristne og andre religiøse minoriteter, når Danmark tager imod kvoteflygtninge.
Bemærkninger til forslaget Beslutningsforslaget er en genfremsættelse af beslutningsforslag nr.
B 157, folketingsåret 2019-20. Der henvises til www.folketingstidende.dk, Folketingstidende 2019-20, tillæg A, B 157 som fremsat.
Af regeringens aftale om finanslov for 2020 fremgår det, at Danmark igen skal tage imod kvoteflygtninge.
Forslagsstillerne mener ikke, at Danmark p.t. bør åbne op for kvoteflygtninge, da der fortsat er for store udfordringer med integrationen i Danmark og med tilstrømningen af asylansøgere.
Hvis regeringen beslutter fortsat at tage imod kvoteflygtninge, er det forslagsstillernes klare overbevisning, at der skal sættes særligt fokus på forfulgte kristne og andre religiøse minoriteter.
I dag har man allerede mulighed for at udvælge kvoteflygtninge fra forskellige geografiske områder.
Det anslås, at der er over 300 millioner forfulgte kristne, som dermed er den mest udsatte religiøse minoritet i verden.
Særlig slemt står det til med forfulgte kristne i Mellemøsten.
Det afslører den nye World Watch List for 2020, som er en liste over lande, hvor verdens kristne forfølges for at udøve deres tro (»The pressure is on«, World Watch List 2020, side 13, Open Doors, 2020).
I Danmark har vi et kristent værdigrundlag, som har stor betydning for skikke og sædvaner i det danske samfund.
Derfor mener forslagsstillerne, at fælles kultur og religion er en del af integrationspotentialet blandt flygtninge, der kommer til Danmark.
I 2017 blev der afsat penge på finansloven til et særligt kontor under Udenrigsministeriet, som har til opgave at arbejde med forfulgte kristne og andre religiøse minoriteter.
Det er derfor forslagsstillernes intention, at Danmarks fremtidige kvoteflygtningesystem skal understøtte dette kontors arbejde for religiøse minoriteter ved at prioritere modtagelsen af kvoteflygtninge fra forfulgte religiøse minoriteter.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at Danmark ved modtagelse af kvoteflygtninge prioriterer modtagelse af forfulgte kristne og andre religiøse minoriteter.
(Beslutningsforslag nr.
B 33) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
