Skriftlig fremsættelse (2. oktober 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af pensionsbeskatningsloven, pensionsafkastbeskatningsloven, ligningsloven, selskabsskatteloven og skatteforvaltningsloven (Videregivelse af oplysninger om diskvalificerende pensionsudbetalinger, smidiggørelse af regler for flytning af pensionsindbetalinger og justering af reglerne om omdannelse af pensionskasser til livsforsikringsselskaber m.v.) (Lovforslag nr.
L 25) Med dette lovforslag foreslås en række tekniske ændringer på pensionsbeskatningsområdet. Ændringerne er foretaget efter dialog med pensionsbranchen og vil bl.a. forbedre pensionsudbydernes mulighed for at rådgive kunderne.
Det foreslås at give pensionsinstitutter mulighed for at få adgang til information om udbetalinger fra ratepension og livrente mv.
Disse udbetalinger spiller en rolle for muligheden for indbetalinger til aldersopsparing omfattet af det aldersbetingede, forhøjede loft på 48.000 kr. (2019-niveau). Adgang til information om udbetalingerne vil give pensionsudbyderne mulighed for at yde en fyldestgørende rådgivning af kunder, som påtænker at indbetale til aldersopsparing sidst i arbejdslivet.
Desuden foreslås det at smidiggøre reglerne for flytning af årets indbetalinger mellem pensionsordninger med løbende udbetalinger, ratepensioner og aldersopsparinger.
Det vil lette administrationen hos både pensionsinstitutter og myndigheder.
Det foreslås endvidere at justere reglerne for omstruktureringer af pensionsinstitutter.
De gældende regler har som følge af samspillet mellem pensionsafkastbeskatningsloven og selskabsskatteloven i visse tilfælde utilsigtede konsekvenser, da fusion af en pensionskasse m.v. og et livsforsikringsselskab kan medføre en beskatning af pensionskassens tidligere beskattede egenkapital, som i den forbindelse overdrages.
Forslaget vil sikre, at det samme afkast ikke beskattes to gange og vil give pensionsinstitutterne øget fleksibilitet, når de omstrukturerer.
 Der foreslås endeligt en række mindre, tekniske justeringer af pensionsbeskatningsloven og pensionsafkastbeskatningsloven.
 Det foreslås, at loven træder i kraft den 1. januar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
