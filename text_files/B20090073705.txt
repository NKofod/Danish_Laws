Bekendtgørelse om anvendelse, fordeling, udbetaling mv. af midler fra den særlige statslige bevilling til at forebygge og afhjælpe mangel på arbejdskraft (flaskehalse) I medfør af § 42, stk. 2, og § 70, stk. 3, i lov nr. 522 af 24. juni 2005 om ansvaret for og styringen af den aktive beskæftigelsesindsats fastsættes:
Anvendelse § 1. Den særlige statslige bevilling til at forebygge og afhjælpe mangel på arbejdskraft, jf. § 42, stk. 1, og § 70, stk. 1, nr. 4, i lov om ansvaret for og styringen af den aktive beskæftigelsesindsats kan anvendes til en indsats inden for fagområder eller stillingsbetegnelser, hvor der er eller forventes mangel på arbejdskraft (flaskehalse).
Stk. 2. Bevillingen kan anvendes til de tilbud og tillægsydelser, der fremgår af lov om en aktiv beskæftigelsesindsats og regler udstedt i medfør heraf, og til de målgrupper, der er omfattet af samme lov.
Bevillingen kan endvidere anvendes til de tilbudsmuligheder mv. og målgrupper, der er omfattet af introduktionsprogrammet efter integrationsloven.
 Stk. 3. Bevillingen kan for så vidt angår personer, der er omfattet af § 2, nr. 1 i lov om en aktiv beskæftigelsesindsats alene anvendes til tilbud i form af vejledning og opkvalificering efter kapitel 10 og § 99 i lov om en aktiv beskæftigelsesindsats og til tillægsydelser efter kapitel 14 og § 100 i samme lov.
 Stk. 4. Bevillingen kan ikke anvendes som tilskud til udgifter til løntilskud efter § 68, stk. 2 i lov om en aktiv beskæftigelsesindsats.
 § 2. Arbejdsmarkedsstyrelsen fastsætter retningslinier for vurdering af fagområder eller stillingsbetegnelser, hvor der er eller forventes flaskehalse.
 Stk. 2. Regionsdirektøren udarbejder på grundlag af retningslinierne fra Arbejdsmarkedsstyrelsen, jf. stk. 1, en liste over fagområder eller stillingsbetegnelser, hvor der er eller forventes flaskehalse inden for beskæftigelsesregionen.
 Stk. 3. Det regionale beskæftigelsesråd fastsætter hvilke fagområder eller stillingsbetegnelser på listen, jf. stk. 2, hvortil der kan gives tilskud til jobcentrenes indsats fra den regionale bevilling.
 § 3. Regionsdirektøren offentliggør efter det regionale beskæftigelsesråds beslutning, jf. § 2, stk. 3, senest den 30. juni en foreløbig fortegnelse over fagområder eller stillingsbetegnelser, hvortil der kan gives tilskud til jobcentrenes indsats fra den regionale bevilling i det følgende bevillingsår.
Stk. 2. Regionsdirektøren offentliggør efter det regionale beskæftigelsesråds beslutning, jf. § 2, stk. 3, senest den 31. december en endelig fortegnelse over fagområder eller stillingsbetegnelser, hvortil der kan gives tilskud til jobcentrenes indsats fra den regionale bevilling i det følgende bevillingsår.
Regionsdirektøren offentliggør efter vedtagelsen af det kommende års finanslov samtidig størrelsen af den regionale bevilling for dette bevillingsår.
 § 4. Regionsdirektøren udarbejder og offentliggør senest den 31. december en oversigt over de uddannelser, kurser, ansættelser med løntilskud, herunder i kombination med uddannelse, særligt tilrettelagte forløb mv. inden for de fastsatte fagområder eller stillingsbetegnelser, hvortil der kan gives tilskud til jobcentrenes indsats fra den regionale bevilling i det følgende bevillingsår, jf. § 2, stk. 3.
 Stk. 2. Regionsdirektøren offentliggør i løbet af bevillingsåret tilføjelser til oversigten efter stk. 1. Tilføjelser til oversigten er gældende for hele bevillingsåret.
Akutpuljen § 5. Det regionale beskæftigelsesråd kan reservere op til 5 procent af den regionale bevilling, jf. § 6, til:
 1) En indsats med henblik på at afhjælpe akut opståede flaskehalsproblemer i beskæftigelsesregionen, jf. stk. 2.
 2) Informationskampagner, vejledningsaktiviteter eller andre særlige initiativer til at afhjælpe og forebygge mangel på arbejdskraft i beskæftigelsesregionen.
 Stk. 2. Jobcentrene i beskæftigelsesregionen kan søge om tilskud til en indsats til at afhjælpe akut opståede flaskehalsproblemer inden for fagområder eller stillingsbetegnelser, der ligger uden for de af det regionale beskæftigelsesråd fastsatte fagområder eller stillingsbetegnelser efter § 2, stk. 3. Regionsdirektøren fastsætter retningslinier for jobcentrenes ansøgning.
 Stk. 3. Det regionale beskæftigelsesråd træffer beslutning om tilskud til et jobcenter til en indsats med henblik på at afhjælpe akut opståede flaskehalsproblemer.
 Stk. 4. Det regionale beskæftigelsesråd træffer beslutning om iværksættelse af informationskampagner, vejledningsaktiviteter eller andre særlige initiativer til at afhjælpe og forebygge mangel på arbejdskraft i beskæftigelsesregionen.
 Stk. 5. Regionsdirektøren udfører rådets beslutninger efter stk. 3 og 4.
Fordeling af midler § 6. Den særlige statslige bevilling til at forebygge og afhjælpe mangel på arbejdskraft fordeles til de fire beskæftigelsesregioner på grundlag af 1) antallet af personer i arbejdsstyrken og 2) omfanget af mangel på arbejdskraft.
 Stk. 2. Arbejdsmarkedsstyrelsen udmelder hvert år efter vedtagelsen af det kommende års finanslov det beløb, som tilkommer den enkelte beskæftigelsesregion for dette bevillingsår.
Administration, udbetaling, regnskabsaflæggelse og revision § 7. Regionsdirektøren udmelder hvert år i september måned:
1) et foreløbigt beløb til indsatsen for personer, der er omfattet af § 2, nr. 1 i lov om en aktiv beskæftigelsesindsats for det efterfølgende bevillingsår til det enkelte jobcenter inden for beskæftigelsesregionen, 2) et foreløbigt beløb til indsatsen for personer, der er omfattet af § 2, nr. 2-10 i lov om en aktiv beskæftigelsesindsats for det efterfølgende bevillingsår til det enkelte jobcenter inden for beskæftigelsesregionen.
 Stk. 2. For de kommuner, der indgår i et forpligtende kommunalt samarbejde, jf. lov om forpligtende kommunale samarbejder, udmelder regionsdirektøren foreløbige beløb for hver enkelt af de kommuner, der indgår i samarbejdet.
 § 8. Regionsdirektøren anviser i januar måned i bevillingsåret:
1) et acontobeløb til indsatsen for personer, der er omfattet af § 2, nr. 1 i lov om en aktiv beskæftigelsesindsats til det enkelte jobcenter inden for beskæftigelsesregionen og 2) et acontobeløb til indsatsen for personer, der er omfattet af § 2, nr. 2-10 i lov om en aktiv beskæftigelsesindsats til det enkelte jobcenter inden for beskæftigelsesregionen.
 Stk. 2. For de kommuner, der indgår i et forpligtende kommunalt samarbejde, jf. lov om forpligtende kommunale samarbejder, anviser regionsdirektøren et acontobeløb for hver enkelt af de kommuner, der indgår i samarbejdet.
 Stk. 3. Arbejdsmarkedsstyrelsen udmelder hvert år i december måned grundlaget for anvisning af acontobeløbene efter stk. 1 og 2.
 § 9. Jobcenteret skal udarbejde en særskilt opgørelse over udgifter til indsatsen for personer omfattet af henholdsvis § 2, nr. 1 og § 2, nr. 2-10 i lov om en aktiv beskæftigelsesindsats inden for de af det regionale beskæftigelsesråd fastsatte fagområder eller stillingsbetegnelser, jf. § 2, stk. 3. Udgifterne opgøres før fradrag af statsrefusion.
 Stk. 2. Jobcentre i kommuner, der indgår i et forpligtende kommunalt samarbejde, jf. lov om forpligtende kommunale samarbejder, skal udarbejde særskilte opgørelser over de i stk. 1 nævnte udgifter for hver enkel af de kommuner, der indgår i samarbejdet.
§ 10. Jobcenteret skal via Indenrigs- og Socialministeriets refusionssystem indsende en opgørelse over de forventede udgifter til indsatsen på de fastsatte fagområder eller stillingsbetegnelser i året til og med kvartalet fordelt på de i § 7, stk. 1 nævnte målgrupper.
Opgørelserne skal reguleres efter de faktiske udgifter.
Opgørelserne skal sendes samtidig med den kommunale kvartalsvise løbende restafregning af statsrefusion.
 Stk. 2. Regionsdirektøren offentliggør kvartalsvis jobcentrenes samlede forventede udgifter til indsatsen på de fastsatte fagområder eller stillingsbetegnelser.
§ 11. Jobcenteret skal via Indenrigs- og Socialministeriets refusionssystem indsende en endelig opgørelse til beskæftigelsesregionen over de endelige udgifter i regnskabsåret til indsatsen inden for de af det regionale beskæftigelsesråd fastsatte fagområder eller stillingsbetegnelser fordelt på de i § 7, stk. 1 nævnte målgrupper.
Opgørelsen skal sendes senest i forbindelse med den endelige restrefusion i regnskabsåret, og skal indsendes med revisionspåtegning, jf. § 12.
 Stk. 2. Jobcenteret i kommuner, der indgår i et forpligtende kommunalt samarbejde, jf. lov om forpligtende kommunale samarbejder, skal indsende endelige opgørelser af de i stk. 1 nævnte udgifter for hver enkelt af de kommuner, der indgår i samarbejdet.
 § 12. Revisionen skal ske i overensstemmelse med de regler, der er fastsat i bekendtgørelse om statsrefusion og tilskud, samt regnskabsaflæggelse og revision på Velfærdsministeriets, Beskæftigelsesministeriets og Ministeriet for Flygtninge, Indvandrere og Integrations ressortområder.
 § 13. Tilskuddet til indsatsen for personer omfattet af § 2, nr. 1 i lov om en aktiv beskæftigelsesindsats i det enkelte jobcenter udgør en andel af den regionale bevilling svarende til jobcentrets andel af de samlede udgifter til indsatsen for personer omfattet af § 2, nr. 1 i lov om en aktiv beskæftigelsesindsats i beskæftigelsesregionen.
Stk. 2. I tilskuddet efter stk. 1 modregnes det acontobeløb, som jobcentret har fået anvist i januar måned i bevillingsåret, jf. § 8, stk. 1, nr. 1. Hvis tilskuddet er mindre end acontobeløbet, skal jobcentret på regionsdirektørens anmodning indbetale forskelsbeløbet til beskæftigelsesregionen, senest 4 uger efter beskæftigelsesregionen har anmodet herom.
Hvis tilskuddet er større end acontobeløbet, udbetaler regionsdirektøren snarest forskelsbeløbet.
 Stk. 3. Tilskuddet til indsatsen for personer omfattet af § 2, nr. 2-10 i lov om en aktiv beskæftigelsesindsats i det enkelte jobcenter udgør en andel af den regionale bevilling svarende til jobcenterets andel af de samlede udgifter til indsatsen for personer omfattet af § 2, nr. 2-10 i lov om en aktiv beskæftigelsesindsats i beskæftigelsesregionen.
 Stk. 4. Tilskuddet efter stk. 3 kan højst udgøre et beløb svarende til 50 pct. af jobcenterets udgifter til flaskehalsindsatsen for personer omfattet af § 2, nr. 2-10 i lov om en aktiv beskæftigelsesindsats.
Stk. 5. I tilskuddet efter stk. 3 og 4 modregnes det acontobeløb, som jobcentret har fået anvist i januar måned i bevillingsåret, jf. § 8, stk. 1, nr. 2. Hvis tilskuddet er mindre end acontobeløbet, skal jobcenteret på regionsdirektørens anmodning indbetale forskelsbeløbet til beskæftigelsesregionen, senest 4 uger efter beskæftigelsesregionen har anmodet herom.
Hvis tilskuddet er større end acontobeløbet, udbetaler regionsdirektøren snarest forskelsbeløbet.
Ikrafttrædelses- og overgangsbestemmelser § 14. Bekendtgørelsen træder i kraft den 1. august 2009.
 Stk. 2. Bekendtgørelse nr. 1257 af 7. december 2006 om anvendelse, fordeling, udbetaling mv. af midler fra den særlige statslige bevilling til at forebygge og afhjælpe mangel på arbejdskraft (flaskehalse) ophæves.
 Stk. 3. Jobcentrene overtager pr. 1. august 2009 de bevillinger og forpligtelser, som de statslige jobcentre - herunder de 14 pilotjobcentre, der i lov om ansvaret for og styringen af den aktive beskæftigelsesindsats havde fået delegeret den statslige beskæftigelsesindsats - havde efter bekendtgørelse nr. 1257 af 7. december 2006 om anvendelse, fordeling, udbetaling mv. af midler fra den særlige statslige bevilling til at forebygge og afhjælpe mangel på arbejdskraft (flaskehalse).
 Stk. 4. Arbejdsmarkedsstyrelsen vil senest næstsidste bankdag i september 2009 udbetale et acontobeløb til jobcentrene svarende til den endnu udisponerede del af den oprindeligt udmeldte dispositionsret til de statslige jobcentre for 2009 efter § 8, stk. 2 i bekendtgørelse nr. 1257 af 7. december 2006 om anvendelse, fordeling, udbetaling mv. af midler fra den særlige statslige bevilling til at forebygge og afhjælpe mangel på arbejdskraft (flaskehalse) til indsatsen i resten af 2009 for personer omfattet af § 2, nr. 1 i lov om en aktiv beskæftigelsesindsats.
 Stk. 5. Administration, regnskabsaflæggelse og revision af bevillingerne nævnt i stk. 3, sker efter reglerne i §§ 9-13 i denne bekendtgørelse.
