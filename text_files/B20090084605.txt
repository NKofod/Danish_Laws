Bekendtgørelse om ændring af bekendtgørelse om beskyttelse af dyr under transport (Udsættersøers transportegnethed) § 1 I bekendtgørelse nr. 1729 af 21. december 2006 om beskyttelse af dyr under transport foretages følgende ændring:
 1. § 7 affattes således:
 »§ 7. Søer, som flyttes fra besætninger efter at have indgået i en produktion af smågrise (udsættersøer), anses ikke for egnede til transporter på mere end otte timer.
Stk. 2. Hvis afstanden mellem første pålæsningssted og et samlested er under 100 km, betragtes samlestedet som afgangssted.
Udsættersøer, der opholder sig mere end to timer på samlestedet, anses dog kun for egnede til transporter på otte timer regnet fra udløbet af den anden time efter ankomsten til samlestedet.
Stk. 3. Hvis afstanden mellem første pålæsningssted og et samlested er over 100 km, anses udsættersøer ikke for egnede til transporter, der overstiger otte timer regnet fra pålæsningen på første pålæsningssted.
Opholdet på samlestedet medregnes i de otte timer, i det omfang opholdet overstiger to timer.« § 2 Bekendtgørelsen træder i kraft den 1. januar 2010.
