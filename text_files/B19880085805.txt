(Til samtlige kommunalbestyrelser og  

 amtsråd samt Hovedstadsrådet) I medfør af § 9, stk. 3, og § 17 i lov om lands- og regionplanlægning, jf.  

 lovbekendtgørelse nr. 735 af 21. december 1982 og § 3, stk. 3, og § 9, stk.  

 1, i lov om regionplanlægning i hovedstadsområdet, jf. lovbekendtgørelse nr.  

 736 af 21. december 1982 med de ændringer, der følger af lov nr. 355 af 13.  

 maj 1987, fastsættes følgende:
 § 1.  Regionplanen skal revideres i anden halvdel af  

 den kommunale valgperiode, således at regionplanmyndigheden vedtager  

 forslaget cirka 1 år inden udløbet af valgperioden, det vil sige pr. 1.  

 januar 1989, 1. januar 1993, 1. januar 1997 o.s.v.
 Stk. 2.  Forslaget til revision af regionplanen skal  

 indsendes til Miljøministeriet, Planstyrelsen, senest 2 måneder inden udløbet  

 af den kommunale valgperiode.
 § 2.  Regionplanmyndighedens beslutning om, at  

 regionplanens retningslinier agtes ændret eller suppleret ved en  

 regionplanrevision eller ved et tillæg til regionplanen skal for at have  

 retsvirkning som regionplanlægning tilkendegives i form af et  

 regionplanlægningsdokument.
 Stk. 2.  Et regionplanlægningsdokument skal angive,  

 hvori regionplanlægningen består, og udformes som en regionplanretningslinie.
 Stk. 3.  Regionplanlægningsdokumentet eller oplysning om  

 indholdet af regionplanmyndighedens beslutning skal straks efter vedtagelsen  

 offentliggøres og sendes til de berørte kommuner, statslige og andre  

 myndigheder samt til Miljøministeriet, Planstyrelsen.
 § 3.  Bekendtgørelsen træder i kraft den 1. januar  

 1989.
 Stk. 2.  Samtidig ophæves Miljøministeriets  

 bekendtgørelse nr. 148 af 15. marts 1983 om procedure m.v. for det videre  

 regionplanarbejde.
