Nr LSF 31 Forslag til Lov om forlængelse af overenskomst mellem statsvirksomheden  

 Bornholmstrafikken og Sømændenes Forbund i Danmark Fremsat af arbejdsministeren (Henning Dyremose) den 14. oktober 1987 Vedtaget ved tredjebehandling den 15. oktober 1987 LOV nr 657 af 15/10/1987 § 1. Den kollektive overenskomst mellem statsvirksomheden Bornholmstrafikken og Sømændenes Forbund i Danmark, der er opsagt til den 1. juli 1987, forlænges med de ændringer og på de vilkår, der fremgår af det mæglingsforslag af 24. september 1987, som er aftrykt som bilag.
Stk. 2. Overenskomsten forlænges til den 1. juli 1991. De i overenskomsten indeholdte satser forlænges dog til den 1. juli 1989.
§ 2. For den periode, hvormed overenskomsten forlænges, forlænges også den til overenskomstforholdet knyttede fredspligt.
§ 3. Spørgsmål om overtrædelse og fortolkning af den overenskomst, der er forlænget ved denne lov, afgøres efter de sædvanlige fagretlige regler for området.
 § 4. Lovforslaget kan stadfæstes straks efter vedtagelsen.
§ 5. Loven træder i kraft den 16. oktober 1987 ved døgnets begyndelse.
Bilag Mæglingsforslag fra forligsmanden 24. september 1987 Den indtil 1. juli 1987 gældende overenskomst mellem statsvirksomheden Bornholmstrafikken og Sømændenes Forbund i Danmark fornys på følgende vilkår:
 Ad § 1 F:
 Som nye afsnit 3 og 4 tilføjes:
»Ved indsættelse af ekstra dagture på Københavnsruten, dvs. ture, der ikke er indeholdt i den til enhver tid gældende sommer- eller vinterfartplan, ydes som kompensation for ændring af frihed i havn til frihed i søen, en halv fridag for hver udført ekstratur (rundrejse eller enkeltrejse).
I tilfælde af, at der i de nuværende færger ansættes 3 dæksbesætninger, bortfalder bestemmelsen i afsnit 3«.
 Ad § 2 A:
Grundhyren for bådsmænd og matroser over 18 år forhøjes pr. 1. marts 1987 med 677 kr. og pr. 1. marts 1988 med 663 kr.
Lønnen for ubefarne matroser over 18 år forhøjes med 577 kr. og personer under 18 år forhøjes med halvdelen, alle fra samme datoer.
Tillæg for afsavn og forskudt arbejde forhøjes for bådsmænd og matroser med 100 kr. pr. 1. marts 1987 og med yderligere 100 kr.
 pr. 1. marts 1988.
 Sidste afsnit i § 2 A udgår.
 Ad § 2 B:
Fra 1. marts 1987 gives anciennitetstillæg på 831 kr. for bådsmænd og matroser, der har 14 års tjeneste i rederiet.
Pr. 1. marts 1988 udgør tillægget 902 kr.
 Alle hidtil gældende anciennitetstillæg forhøjes med 10 pct. pr. 1.
 marts 1987 og med yderligere 10 pct. pr. 1. marts 1988.
 Ad § 3:
 Beklædningstildeling drøftes lokalt med henblik på at vurdere evt.
indførelse af pointsystemet, der skal være udgiftsneutralt, og som sikrer uniformsmæssig korrekt påklædning.
 Ad § 4:
 Fra 1. september 1988 nedsættes arbejdstiden til 159 timer og fra 1.
 september 1990 til 154,5 timer.
 Ved arbejde efter § 4 F gives arbejdstidsnedsættelsen om fredagen.
Matroser og bådsmænd får 9 månedlige fridøgn, der kan gives som hele eller efterfølgende halve fridøgn.
 Sådanne fridøgn optjenes ikke under ferie, afspadsering og sygdom.
Ved fridøgn forstås tidsrummet fra tjenestens ophør og efterfølgende 24 timer.
Fridøgn skal dog være af mindst 36 timers varighed ved afvikling af enkelte fridøgn.
Ved afvikling af flere sammenhængende fridøgn skal det første fridøgn have en varighed af mindst 36 timer og efterfølgende halve/hele fridøgn mindst 12/24 timer.
Eventuel tjeneste på sådanne planlagte fridøgn erstattes med anden tilsvarende frihed.
 Ad § 5:
I § 5 B ændres 4 hhv. 6 overtimer til 3,98 hhv. 5,85 fra 1. september 1988 og til 3,86 hhv. 5,67 fra 1. september 1990.
 I § 5 C ændres 1/162 1/2 med virkning fra 1. september 1988 og 1.
 september 1990 til henholdsvis 1/158 1/2 og 1/154.
 Ad § 8:
 »1985« ændres til »1987« og »1987« ændres  

 til »1991«.
Der er aftalt midtvejsforhandlinger i 1989, som alene vil omfatte de i overenskomsten indeholdte satser.
 Midtvejsforhandlingerne indebærer alene konfliktret på satserne.
 Andet:
- Der optages drøftelser om evt. uddannelse af skibsassistenter ved Bornholmstrafikken, når DSB's uddannelsesmodel for sådanne kendes.
Uddannelse af skibsassistenter medfører ikke automatisk pligt til at anvende sådanne i rederiets skibe.
 - Nuværende bestemmelser om kursusdeltagelse optages i protokollat.
- Bornholmstrafikken vil tilstræbe, at vedligeholdelsesarbejder, der ligger inden for matrosernes arbejdsområde, placeres på en sådan måde i arbejdsplanen, at der opnås en højere opfyldelse af månedsnormen for matroser samt lade matrosernes ønske om at deltage i vedligeholdelsen af skibene indgå i Bornholmstrafikkens beslutning om, hvem der skal udføre denne.
De udstedte varsler om arbejdsstandsninger tages tilbage straks efter mæglingsforslagets vedtagelse.
København, den 24. september 1987 Per Lindegaard I henhold til § 4, stk. 4, i lov om mægling i arbejdsstridigheder, jf. lovbekendtgørelse nr. 559 af 21. december 1971, bestemmer Forligsmanden, at varslede arbejdsstandsninger - i tilfælde af mæglingsforslagets forkastelse - tidligst kan iværksættes på tredjedagen efter den nedenfor nævnte dag for afgivelse af svar på mæglingsforslaget.
Enhver afstemning om mæglingsforslaget skal foregå hemmeligt og skriftligt, og der kan kun afgives rene ja- eller nej-stemmer.
Svaret vedrørende afstemningsresultatet må indeholde oplysninger om antallet af afgivne ja- og nej-stemmer og med tilføjelse af det samlede antal stemmeberettigede medlemmer.
Svaret på dette mæglingsforslag afgives tirsdag den 13. oktober 1987 kl. 14.00 under adressen: Forligsinstitutionen, Skt.
Annæ Plads 5 A, 1250 København K.
København, den 24. september 1987 Per Lindegaard BEMÆRKNINGER TIL LOVFORSLAGET Almindelige bemærkninger Statens forligsmand fremsatte den 24. september 1987 et mæglingsforslag til fornyelse af den mellem statsvirksomheden Bornholmstrafikken og Sømændenes Forbund i Danmark indgåede overenskomst, der er opsagt til udløb den 1. juli 1987.
Samtidig med fremsættelsen af mæglingsforslaget udsatte forligsmanden i henhold til forligsmandslovens § 4, stk. 4, de varslede arbejdsstandsninger, således at disse i tilfælde af mæglingsforslagets forkastelse kunne iværksættes på 3. dagen efter afgivelse af svar på mæglingsforslaget.
Efter afstemningen om mæglingsforslaget, hvis resultat blev offentliggjort i går, er forslaget blevet forkastet af lønmodtagerne.
Det vil sige, at de varslede arbejdsstandsninger kan iværksættes fra fredag den 16. oktober 1987.
Indstilling af Bornholmstrafikken vil få uoverskuelige følger, idet der ikke findes anvendelige alternative trafikforbindelser til opretholdelse af gods- og persontransport.
De varslede arbejdsstandsninger vil således betyde, at en hel landsdel afskæres trafikalt fra den øvrige del af landet.
 På samme måde som i 1977, hvor Folketinget ved lov nr. 431 af 26.
august 1977 greb ind og afværgede en lignende konflikt, finder regeringen det tvingende nødvendigt at forhindre, at konflikten kommer til udbrud.
Bemærkninger til lovforslagets enkelte bestemmelser Til § 1 Forslaget omfatter den overenskomst mellem statsvirksomheden Bornholmstrafikken og Sømændenes Forbund i Danmark, der er opsagt til udløb den 1. juli 1987, og som er forhandlet i Forligsinstitutionen.
Forslaget går i overensstemmelse med mæglingsforslaget ud på en forlængelse af overenskomsten for en 4-årig periode, idet de i overenskomsten indeholdte satser dog forlænges for en 2-årig periode.
Forslaget indebærer, at forlængelsen sker med de ændringer og på de vilkår, der er indeholdt i mæglingsforslaget.
Til § 2 Forslaget indebærer, at der i den periode, hvormed overenskomsten forlænges, er samme adgang - hverken videre eller snævrere - til at iværksætte arbejdsstandsning, som hvis der havde været tale om en overenskomst, der var fornyet på normal måde.
Til § 3 Forslaget svarer til tilsvarende bestemmelser i tidligere love om forlængelse af overenskomster og indebærer, at spørgsmål om overtrædelse eller fortolkning af den forlængede overenskomst afgøres ved mægling, faglig voldgift eller af Arbejdsretten efter de regler, der gælder på området.
