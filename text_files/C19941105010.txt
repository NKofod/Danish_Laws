(Til adoptionssamråd og  

 socialforvaltninger, Rigsombudet i Grønland og Rigsombudet på Færøerne.) I anledning af en konkret henvendelse har Civilretsdirektoratet anmodet  

 Adoptionsnævnet om en udtalelse vedrørende sygdommen Fibromyalgi.
 Overlæge Bo Jacobsen. der er medlem af nævnet, har i anledning heraf den  

 9. februar 1994 afgivet en udtalelse, som nævnet har tilsluttet sig.
 Udtalelsen udsendes hermed til orientering.
 P.M.V.
 E.B.
Jens K.A.
Dinesen Om betydningen af sygdommen fibromyalgi hos adoptionsansøgere.
 Generelt kan om sygdommen fibromyalgi oplyses:
 1. Ætiologien er helt ukendt.
 2. Der er ikke påvist noget for sygdommen specifikt  

 patofysiologisk eller patoanatomisk, altså ingen specifikke ændringer i  

 kendte fysiologiske parametre eller i det anatomiske billede ved makroskopisk  

 eller mikroskopisk undersøgelse.
 3. Der er intet specifikt diagnostisk kriterium, det  

 vil sige ingen objektiv undersøgelse som blodprøve, røntgenfotografering,  

 ultralydundersøgelse, isotopmåling eller tilsvarende, der giver et unormalt  

 resultat typisk for sygdommen.
4. Diagnosen stilles ved at sammenholde patientens  

 mønster af klager med de objektive fund ved klinisk undersøgelse.
For de  

 subjektive klager er en varierende mangfoldighed typisk.
Der er dels almene  

 gener som træthed, ukarakteristisk sygdomsfølelse, øget søvntrang eller indre  

 uro med søvnløshed, uregelmæssig tarm- og blærefunktion.
Dernæst fokale  

 symptomer, som overvejende er muskelsmerter lokaliserede til ryg og  

 ekstremiteter, sidstnævnte især omkring skulder-, albue- og knæled.
Sygdommen  

 er langvarig, og diagnosen kan først overvejes ved en varighed af smerterne  

 på over 3 måneder.
 Ved objektiv klinisk undersøgelse er det mest karakteristiske  

 symmetriskpunktuel ømhed af muskulaturen: nakke, hals, skulder, ryg, ved  

 albueled, øverste/yderste del af sædepartiet, bag mest prominerende del af  

 hoften samt indsiden af knæet.
 Fibromyalgi synes at kunne forekomme i alle sværhedsgrader fra ganske  

 lette tilfælde, som næppe kan karakteriseres eller diagnosticeres, til svære  

 invaliderende smertetilstande.
 Hvis en adoptionsansøger angiver at lide af fibromyalgi eller ifølge  

 lægelig udtalelse har fået stillet denne diagnose, må sygdommens sværhedsgrad  

 være afgørende for betydningen i relation til adoption.
Hvis fibromyalgi er så udtalt, at den har medført førtidspensionering, må  

 det give tungtvejende betænkelighed og som hovedregel medføre afslag.
Hvis  

 sygdommen er af en sværhedsgrad, så den synes at påvirke erhvervsevne og  

 sociale funktion, herunder især funktionen i familien, bør ansøgeren vurderes  

 af en speciallæge i reumatologi respektive fysiurgi og rehabilitering.
Det  

 skal tilføjes, at de sværere tilfælde af fibromyalgi er ledsaget af psykiske  

 problemer hos ca. halvdelen af patienterne.
Det drejer sig hovedsaglig om  

 depressive tilstande, således som det hyppigt ses ved langvarige smerter,  

 dels forårsaget af manglende forståelse for sygdommen blandt patientens  

 omgivelser og ofte også i behandlende Instanser.
