 Udtalt at et krav om indbetaling af depositum vil lovligt kunne  

 fremsættes i relation til vejloven og privatvejsloven, såfremt det ved en  

 konkret vurdering skønnes at være risiko for beskadigelse af vejen.
 I brev af 20. december 1989 har kommunen anmodet om en udtalelse om,  

 hvorvidt en tilladelse efter vejlovens §§ 101 og 102 samt efter  

 privatvejslovens §§ 49 og 50 kan gøres betinget af vilkår - i form af krav om  

 indbetaling af depositum - som sikkerhed for et arbejdes gennemførelse og  

 udbedring af eventuelle beskadigelser på vejarealet.
 Efter ministeriets opfattelse er det en konsekvens af vejbestyrelsens  

 almindelige rådighedsret over offentlige veje, jfr. § 10 i lov om offentlige  

 veje, at den kan gøre tilladelse til særråden over vejareal betinget af  

 vilkår, der tilgodeser de hensyn, som vejbestyrelsen skal varetage efter  

 lovgivningen.
For så vidt angår private fællesveje er kommunerne forvaltningsmyndigheder  

 for private fællesveje, jfr. § 6 i lov om private fællesveje.
Det er således  

 forvaltningsmyndigheden (vejmyndigheden) der skal give tilladelse til  

 særråden over vejareal.
I forbindelse med tilladelsen må en vejmyndighed  

 sikre, at de vejberettigedes interesser tilgodeses.
Ministeriet finder, at  

 vejmyndigheden kan gøre en tilladelse betinget af vilkår, der tilgodeser de  

 vejberettigedes interesse.
 Et krav om indbetaling af et depositum/garantistillelse vil efter  

 ministeriets opfattelse lovligt kunne fremsættes både i relation til vejloven  

 som til privatvejsloven, såfremt der ved en konkret vurdering af det påtænkte  

 arbejde på vejarealet skønnes at være en risiko for beskadigelse af dette i  

 forbindelse med arbejdets udførelse.
 Ministeriet har herved ikke taget stilling til udfaldet af en klagesag om  

 et konkret krav om betaling af depositum/garantistillelse.
 Offentliggjort i VEJLOVE udgivet af DAFOLO.
