Nr BSF 30 Forslag til folketingsbeslutning om forskning og analyser på  

 sundhedsområdet Fremsat af Tove Lindbo Larsen (S) Hanne Andersen (S) Dorte Bennedsen (S)  

 Lerke (S) Henning Rasmussen (S) Taanquist (S) den 4. oktober 1986 Folketinget pålægger regeringen at formulere en overordnet forskningspolitik på sundhedsområdet efter følgende retningslinjer:
- Der skal formuleres strategier for at fremme den forskning, der kan skaffe øget viden på sundhedsområdet og give grundlag for hensigtsmæssig anvendelse af den øgede viden.
- Der skal udvikles tværfaglig forskning, som planlægges i overensstemmelse med en sundhedspolitik efter WHOs strategi.
- Der skal sikres penge til at formidle den opnåede viden på sundhedsområdet ud til såvel de nærmeste aftagere som befolkningen som helhed, dels ved afholdelse af konferencer, dels ved redegørelser, trykt materiale og anden form for information.
BEMÆRKNINGER TIL FORSLAGET Formålet med beslutningsforslaget er at sikre en forskning, som Socialdemokratiet mener er en afgørende forudsætning for at opnå sundhed for alle.
Der må sikres tværfaglig forskning, ligesom de eksisterende ressourcer må koordineres.
Staten må erkende sit ansvar og stille tilstrækkelige midler til rådighed for forskning, som herefter kan suppleres med fondsmidler og lign.
De eksisterende forskningsinstitutioner, universiteter m.fl. må nyvurdere deres forskningspolitik, således at den peger mod frembringelse af resultater, der kan indgå i planlægningen af en aktiv sundhedspolitik.
Det stigende behov for åbenhed og information betinger tilstrækkelige midler til denne forskning.
Forskningen må tillige udvikles, så den giver bedre forståelse for sundhed generelt samt for betydningen af sygdomsforebyggelse og for at bevare det enkelte menneskes velbefindende.
Socialdemokratiet mener også, at den eksisterende forskningsmæssige viden og resultater af undersøgelser, der er foretaget af institutioner og lign., samt erfaringer indhentet på anden vis skal koordineres og udnyttes.
Ved udformning af strategier bør der tages hensyn til forsømte områder, f.eks. ernæring og idræt.
Den ringe indsats, der er gjort for ernæringsforskning, er nærmest pinlig og beskæmmende til trods for, at forskning er et af hovedelementerne i den ernæringspolitik, Folketinget vedtog i maj 1984.
Forskning og undersøgelser om idrættens betydning for alle aldersgrupper har stor betydning i tilrettelæggelsen af en samlet sundhedspolitik.
Temaet »kost, motion og sundhed« bør indgå i menneskers hverdag  

 som en naturlig ting, hvorved der opnås en sundere og for den enkelte mere tilfredsstillende livsstil.
WHOs strategi for sundhedsforskning indeholder elementer, der vil fremme en tværfaglig forskning og indsamling af viden.
Altafgørende for at opnå målet sundhed for alle år 2000 er at få de rette budskaber ud til befolkningen.
Derfor må der sikres økonomi til at formidle den opnåede viden både til myndigheder, erhvervslivet og befolkningen generelt.
