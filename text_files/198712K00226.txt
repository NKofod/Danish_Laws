Nr LSF 226 Forslag til Lov om betalt frihed til uddannelse Fremsat af Jytte Andersen (S) Bakholt (S) Frank Jensen (S) Korneliusen (S)  

 Lone Møller (S) Hans Strunge (S) den 26. februar 1988 Kapitel 1 Formål § 1. Lovens formål er at sikre voksne mulighed for at deltage i undervisning med henblik på at forbedre 1) den enkeltes mulighed for kvalificering til arbejdslivet for at sikre fælles velstand og større beskæftigelse, 2) den enkeltes muligheder for at få indflydelse på sin dagligdag og samfundet for at udbrede, forstærke og uddybe demokratiet og 3) mulighederne for personlig udvikling for at sikre større livskvalitet, lighed og velfærd.
Kapitel 2 Omfattede personer § 2. Rettigheder i henhold til denne lov tilkommer indtil det fyldte 60. år alle lønmodtagere og ledige tilmeldt arbejdsformidlingen, når de pågældende har opnået mindst 5 års tilknytning til arbejdsmarkedet.
Rettighederne tilkommer ikke ansatte i et uddannelsesforhold.
Stk. 2. Tilknytningen til arbejdsmarkedet beregnes på grundlag af indbetalinger i henhold til lov om Arbejdsmarkedets Tillægspension.
Stk. 3. Arbejdsministeren fastsætter efter indstilling fra Landsarbejdsnævnet regler for:
1) medregning af forsikredes ledighedsperioder ved udregningen af 5-års-perioden, jf. stk. 1, og 2) omfanget og den nærmere gennemførelse af lediges rettigheder i henhold til stk. 1.
Stk. 4. Socialministeren fastsætter regler for medregning af perioder, hvor en lønmodtager har modtaget dagpenge efter lov om dagpenge ved sygdom eller fødsel, ved udregningen af 5-års-perioden, jf. stk. 1.
Stk. 5. Undervisnings- og forskningsministeren kan efter indstilling fra det i § 7 nævnte uddannelsesråd bestemme, at reglerne i kapitel 5 tillige skal finde anvendelse på nærmere angivne personer, der ikke er omfattet af foranstående bestemmelser.
Kapitel 3 Retten til fravær fra arbejdet § 3. Personer omfattet af § 2 har ret til fravær fra arbejdet til deltagelse i undervisning omfattet af § 7, stk. 3. Arbejdsgiveren kan gøre fraværet betinget af mindst 6 måneders ansættelse.
Arbejdsgiveren kan endvidere modsætte sig fravær i henhold til denne lov ud over 2 år.
Stk. 2. Arbejdsgiveren skal ved fravær i indtil 1 måned senest 2 måneder før uddannelsens påbegyndelse og ved fravær i mere end 1 måned senest 3 måneder før uddannelsens påbegyndelse have underretning om tidspunkterne for uddannelsesperioden.
Stk. 3. Såfremt hensynet til virksomhedens drift afgiver tvingende grunde hertil, kan arbejdsgiveren begære udsættelse med fraværets påbegyndelse.
Stk. 4. Kan uenighed efter stk. 3 ikke løses ved forhandling mellem arbejdsgiveren og lønmodtagerens eventuelle faglige organisation, har arbejdsgiveren adgang til at indbringe spørgsmålet for det i henhold til § 8 nedsatte nævn, der afgør spørgsmålet endeligt.
Indbringelse for nævnet har ikke opsættende virkning for fraværets påbegyndelse.
§ 4. Efter udløbet af uddannelsesperioden, jf. § 3, stk. 2, har lønmodtageren ret til at genoptage arbejdet.
Stk. 2. Såfremt lønmodtageren ikke ønsker at genoptage arbejdet, skal arbejdsgiveren underrettes herom snarest muligt og senest således, at lønmodtageren overholder sit opsigelsesvarsel.
Stk. 3. Den tid, en lønmodtager har været fraværende i henhold til § 3, medregnes ved beregning af anciennitet i arbejdsforholdet.
§ 5. En arbejdsgiver må ikke afskedige en lønmodtager, fordi denne vil udnytte retten til fravær efter § 3, stk. 1.
Stk. 2. En arbejdsgiver må heller ikke i øvrigt afskedige en lønmodtager p.g.a. fravær efter § 3, stk. 1.
Stk. 3. Ved afskedigelse p.g.a. arbejdsmangel har den pågældende fortrinsret ved genbesættelse af bortfaldne eller ved besættelse af tilsvarende stillinger inden for et tidsrum af 1 år.
Stk. 4. Det påhviler arbejdsgiveren at bevise, at en afskedigelse ikke er foretaget og genansættelse ikke nægtet i strid med stk.
 1-3.
Stk. 5. Er en afskedigelse foretaget i strid med stk. 1 og 2, skal arbejdsgiveren betale en godtgørelse, der ikke kan overstige 78 ugers løn.
§ 6. Uoverensstemmelser vedrørende bestemmelserne i §§ 4 og 5 behandles efter de almindelige fagretlige regler, såfremt lønmodtageren er omfattet af en kollektiv overenskomst.
Kapitel 4 Uddannelsesrådet og uddannelsesnævnet § 7. Undervisnings- og forskningsministeren nedsætter et uddannelsesråd.
Stk. 2. Uddannelsesrådet består af en formand, der udpeges af undervisnings- og forskningsministeren.
Til rådet udpeger Landsorganisationen i Danmark 4 medlemmer, Dansk Arbejdsgiverforening 2 medlemmer, Funktionærernes og Tjenestemændenes Fællesråd 2 medlemmer, Sammenslutningen af Landbrugets Arbejdsgivere 1 medlem, Kommunernes Landsforening, Københavns og Frederiksberg Kommuner i forening 1 medlem, Amtsrådsforeningen 1 medlem og Finansministeriet 1 medlem.
Arbejdsministeren og undervisnings- og forskningsministeren kan hver udpege 1 medlem, der uden stemmeret kan deltage i rådets møder.
Stk. 3. Undervisnings- og forskningsministeren fastsætter efter indstilling fra rådet de nærmere regler for gennemførelse af denne lov.
Rådet afgiver herunder indstilling om, 1) hvilke uddannelser personer omfattet af § 2, stk. 5, og ledige kan deltage i, og hvilke uddannelser der efter § 3 kan give ret til fravær, 2) fordelingen af midler til uddannelsesgodtgørelse og 3) regler for optagelse på offentlige og anerkendte private uddannelsesinstitutioner med optagelsesbetingelser.
§ 8. Undervisnings- og forskningsministeren opretter endvidere et uddannelsesnævn, der skal afgøre uoverensstemmelser om det i § 3, stk. 3, nævnte spørgsmål.
Undervisnings- og forskningsministeren udnævner de i stk. 2 og 3 udpegede personer for en periode af 3 år.
Genudnævnelse kan finde sted.
Stk. 2. Nævnet består af 1 repræsentant udpeget af Dansk Arbejdsgiverforening, 1 repræsentant udpeget af de offentlige arbejdsgivere i forening, 1 repræsentant udpeget af Landsorganisationen i Danmark og 1 repræsentant udpeget af Funktionærernes og Tjenestemændenes Fællesråd.
Stk. 3. Arbejdsrettens formandskab udpeger endvidere en opmand, der i mangel af flertal i det i stk. 2 nævnte nævn afgør spørgsmålet.
Kapitel 5 Uddannelsesgodtgørelse § 9. Efter ansøgning til uddannelsesrådet kan der ydes deltagere i undervisning efter foranstående bestemmelser godtgørelse for tab af indtægt og tilskud til udgifter til befordring.
Stk. 2. Godtgørelsen efter stk. 1 udgør for fuldtidsbeskæftigede et beløb svarende til 125 pct. af arbejdsløshedsdagpengenes højeste beløb.
Godtgørelsen kan dog ikke overstige ansøgerens gennemsnitlige ugentlige lønindtægt hos arbejdsgiveren eller dagpengeindtægt i de sidste 4 uger før uddannelsesperiodens påbegyndelse.
Stk. 3. Godtgørelsen, der ydes til personer omfattet af § 2, stk. 5, kan højst udgøre et beløb svarende til 125 pct. af arbejdsløshedsdagpengenes højeste beløb.
Stk. 4. Godtgørelse og tilskud efter foranstående bestemmelser kan ydes den enkelte i sammenlagt 26 uger inden for 3 år.
I særlige tilfælde kan der ydes godtgørelse ud over denne periode.
Stk. 5. Undervisnings- og forskningsministeren fastsætter efter indstilling fra uddannelsesrådet nærmere regler for behandling af ansøgninger og for tildeling af godtgørelse samt ydelse af tilskud.
§ 10. Personer, der har afgivet urigtige oplysninger eller fortiet omstændigheder, som er af betydning for retten til ydelser efter dette kapitel, eller i øvrigt mod bedre vidende har modtaget ydelser efter dette kapitel, skal tilbagebetale det beløb, der er modtaget med urette.
Kapitel 6 Forskellige bestemmelser § 11. Ledige, der udnytter retten efter § 2, stk. 3, nr. 2, kan i uddannelsesperioden ikke anvises arbejde.
Stk. 2. Perioden, hvori ledige deltager i uddannelse efter denne lov, medregnes ved opgørelsen efter § 55 i lov om arbejdsformidling og arbejdsløshedsforsikring.
§ 12. Lovens bestemmelser kan ikke ved aftale fraviges til ugunst for de af loven omfattede lønmodtagere.
Kapitel 7 Ikrafttræden m.v.
§ 13. Reglerne i lovens §§ 1 og 7-8 træder i kraft ved bekendtgørelsen i Lovtidende.
 Stk. 2. Reglerne i lovens §§ 2-6 og 11-12 træder i kraft den 1.
 august 1988.
Stk. 3. Undervisnings- og forskningsministeren kan for nærmere angivne amtskommuner sætte reglerne i lovens §§ 9-10 i kraft fra den 1. august 1988.
 § 14. Loven gælder ikke for Færøerne og Grønland.
§ 15. Forslag om revision af loven fremsættes for Folketinget i folketingsåret 1989-90.
Bemærkninger til lovforslaget Almindelige bemærkninger Det er et bærende led i et demokratisk samfund som det danske, at den enkelte borger har en rimelig grad af indsigt i de mekanismer og beslutningsprocesser, der ligger til grund for samfundets udvikling.
At fastholde et folkestyret samfund, hvor den enkelte har reel indflydelse, nødvendiggør, at man uanset social baggrund har mulighed for at danne sig et billede af og en personlig holdning til tidens problemer og fællesskabets fremtid.
Mængden af viden, information og kravene til den enkelte accelererer i dise år som følge af udviklingen i samfundet.
Alle samfundslivets områder er blevet mere komplicerede og dermed vanskeligere at overskue.
 Alt tyder på, at tempoet i denne udvikling stadig vil blive øget.
Teknologien gør stadig nye landvindinger, og befolkningens muligheder udvides på mangfoldige områder.
Men udviklingen medfører også, at der bliver større afstand i viden mellem den langtids- og den korttidsuddannede.
Det giver lægmanden en urimelig position i forhold til eksperten, og det forstærker faren for, at eksperten kan monopolisere sin viden og sortere, hvilke informationer den øvrige befolkning skal delagtiggøres i.
Det er vigtigt at kunne anvende eksperterne, stille dem kvalificerede spørgsmål og forholde sig kritisk og holdningsmæssigt til deres svar.
Mange debatter må nødvendigvis føres på et holdningsmæssigt og et teknisk plan på een og samme tid.
Men med den stadig skævere fordeling af den samlede kundskabsmængde sættes mange på forhånd uden for den offentlige diskussion, og dermed mindskes såvel deres engagement som deres mulighed for at forholde sig politisk til problemerne.
Det virker hæmmende for en fortsat udvikling af et reelt demokratisk samfund i overensstemmelse med grundlovens ånd og med dansk politisk tradition.
Det er et paradoks, at vor viden i dag øges som aldrig før, og at informationsteknologien i bredeste forstand udvikles i rivende fart, mens den enkelte får stadig sværere ved at overskue sin situation og forstå og tage stilling til større sammenhænge.
Det er uddannelsesreformens primære sigte at skaffe lønmodtagerne almen kompetence og derigennem give deltagerne større livskvalitet og personlig udvikling, således at demokratiet udbredes, uddybes og styrkes.
Uddannelsesreformen skal også forbedre befolkningens evne til at klare sig på et arbejdsmarked under stor forandring.
Der vil i fremtiden komme en udvikling i de krav, der stilles til vores uddannelsesmæssige kvalifikationer i forhold til vores arbejde.
Også for det danske samfund som helhed vil der være behov for mere uddannelse.
Vi lever af at sælge vores arbejdskraft.
Det er det bedste råstof, som vi har.
Derfor skal vi uddanne vores arbejdskraft så godt som muligt.
Der vil i de kommende år foregå betydelige forskydninger mellem forskellige erhvervssektorer.
Vi er på vej ind i informations- og servicesamfundet, hvor det bliver helt nye produkter og serviceydelser, som skal produceres.
Der vil blive stillet store krav til omstillingsevne og fornyelse overalt i arbejdslivet.
Også mellem de forskellige erhvervsgrupper og faggrupper vil der forekomme store forskydninger.
Behovet for arbejdskraft med øget teknisk viden vil vokse.
De kvalifikationer, som vil blive efterspurgt, vil komme til at gå på tværs af traditionel viden og faggrænser.
Den teknologiske udvikling vil sammenholdt med nye former for arbejdsorganisering på længere sigt kræve en almen højnelse af uddannelsesniveauet for alle grupper af ansatte.
Vi er på vej væk fra den stærke specialisering.
Og vi er på vej over i en type arbejde, der vil være præget af vores evne til opgaveformulering og problemløsning i samarbejde med andre.
Hvis arbejdskraften skal klare denne store omstilling, og det gælder alle grupper på arbejdsmarkedet, så må der konstant uddannelse til.
En del af opgaven løses af efteruddannelse og omskoling, en del løses i virksomhederne i form af mearbejderuddannelse, men der er brug for mere grundlæggende uddannelser uafhængigt af det enkelte job.
Betalt frihed til uddannelse vil styrke denne grundlæggende uddannelse først og fremmest for de dårligst uddannede grupper.
Det tredje formål med denne uddannelsesreform er at rette op på den skæve fordeling af uddannelser.
Ca. 800.000 lønmodtagere har under 8 års skolegang.
Ifølge lavindkomstkommissionen er der op mod 1 mio. voksne, som ikke har fået en grundlæggende erhvervsuddannelse efter folkeskolen.
De korttidsuddannede hører til de grupper, der betaler for andres uddannelser, uden at de selv i nævneværdig grad har kunnet anvende uddannelsessystemet.
De er ikke blevet tilgodeset tilstrækkeligt i uddannelsespolitikken, hvor ressourcerne først og fremmest er brugt på den opvoksende generation og til længerevarende uddannelser.
Den eksisterende efteruddannelse i samfundet og i virksomhederne skaber yderligere skævheder.
Der bruges flere ressourcer på folk med uddannelse end folk uden uddannelse.
Med forslaget om betalt frihed til uddannelse skabes der også mulighed for at rette op på den ulige fordeling af uddannelser mellem kønnene.
Derfor er der brug for en frihedsret og en løngodtgørelse, så den enkelte sikres reelle muligheder for deltagelse i uddannelsesaktiviteter specielt for de dårligst stillede grupper.
Udviklingen inden for voksenuddannelser internationalt Voksenuddannelse har gennem 1970erne og 1980erne fået en stadig større betydning i den uddannelsespolitiske diskussion i Danmark.
Tilgangen til denne diskussion har været forskellig for de enkelte samfundsgrupper.
Diskussionsgrundlaget er for alle samfundsgrupper undergået en forandring gennem de seneste år, ikke mindst som følge af den hastige ændring i erhvervs- og samfundsstrukturen i øvrigt samt udviklingen af uddannelsesordninger i andre europæiske lande.
Voksenuddannelse har på internationalt plan været diskuteret siden 2. verdenskrig.
Den første UNESCO-konference om uddannelse blev holdt i 1949. Formålet med denne konference var gennem voksenuddannelse at fremme fredelig sameksistens, social retfærdighed og udvikling af menneskeligt fællesskab.
Ved de efterfølgende konferencer i 1960 og 1972 blev begreberne »voksenuddannelse« og »livslang uddannelse« fastlagt  

 som fællesprincipper for undervisning af voksne i medlemslandene.
Inden for OECD blev begrebet voksenuddannelse fra ca. 1970 knyttet til overvejelser om uddannelsessektorernes ressourcemæssige fordelinger i de højt industrialiserede lande.
Med ILO's konvention nr. 140 og henstilling nr. 148 om betalt frihed til uddannelse (Paid Educational Leave) fra 1974 blev voksenuddannelse sat i forhold til arbejdsmarkedspolitiske spørgsmål.
Bredde i uddannelsestilbuddene blev sikret, idet betalt frihed til uddannelse skal fremmes med henblik på 1) oplæring på ethvert niveau, 2) almen, social eller samfundsrettet uddannelse, 3) uddannelse i fagforeningsvirksomhed.
 Princippet om deltagergodtgørelse blev vedtaget.
I en nylig foretaget undersøgelse vedrørende uddannelsesorlovsordninger i en række europæiske lande konkluderes, at man er nået langt internationalt.
Undersøgelsen er foretaget af Udviklingscentret For Voksenundervisning og Folkeoplysning.
Der eksisterer i dag uddannelsesorlovsordninger i Storbritannien, Frankrig, Sverige, Vesttyskland, Holland og Spanien.
Andre lande har tiltrådt ILO-konventionen og indført partielle ordninger.
I disse lande er man de fleste steder startet på et lavt niveau, men efterhånden er ordningerne udbygget, så de er omfangsrige.
Det er et tegn på, hvor højt voksenuddannelse prioriteres internationalt.
De danske repræsentanter (både regerings-, fagforenings- og arbejdsgiverrepræsentanter) stemte på ILO's arbejdskonference i 1974 for såvel konvention nr. 140 som for henstilling nr. 148.
 Danmark har imidlertid endnu ikke ratificeret konventionen.
 Konventionen er 1983-84 optrykt som bilag til dette lovforslag.
Forsøgs- og udviklingsarbejde i Danmark Folketinget vedtog den 30. maj 1984 en folketingsbeslutning om et 10-punktsprogram for voksenundervisning og folkeoplysning (se Folketingstidende 1983-84, forhandlingerne sp. 3651, 4548 og 7421, tillæg A sp. 3853, tillæg B sp. 1239 og tillæg C sp. 673).
I tilknytning hertil blev der afsat kr. 100 mio., som senere er suppleret flere gange, senest for 1988 med yderligere 20 mio. kr.
Forsøgsaktiviteterne pågår stadig, og der er opnået mange erfaringer med uddannelsesaktiviteter og oplysningsaktiviteter i de forløbne 3 år.
Udviklingscentret for Voksenundervisning og Folkeoplysning har siden formidlet resultater fra dette forsøgs- og udviklingsarbejde gennem 2 rapporter.
Det bekræftes her tydeligt, at der i befolkningen er et stort ønske om at få sat gang i voksenundervisningen og folkeoplysningen.
Nærværende lovforslag er en opfølgning af punkterne 6 og 7 i 10-punkts-programmet.
Disse 2 punkter skulle ikke igangsættes som særlige forsøg, men igangsættes via selvstændig lovgivning.
Det fremgår af punkt 6, at de økonomiske og arbejdsmæssige betingelser for deltagelse skal forbedres bl.a. ved oprettelse af en uddannelsesfond, som kan give uddannelsesstøtte til at deltage i et bredt udvalg af folkeoplysende tilbud.
Ved tildeling af midler fra fonden skal de voksne, som kun har fået en beskeden andel i samfundets omfattende uddannelsestilbud, prioriteres højest.
Udvikling af betalt frihed til uddannelse Dette lovforslag vil give lønmodtagere ret til frihed til uddannelse, og det vil give mulighed for at yde løngodtgørelse til de personer, som opnår uddannelsesfrihed.
Også andre personer end de af uddannelsesfriheden omfattede kan modtage løngodtgørelse gennem denne lov.
Loven skal virke på og i tilknytning til arbejdsmarkedet.
Den kan udfyldes og suppleres gennem kollektive aftaler mellem arbejdsmarkedets parter.
Såfremt betalt frihed til uddannelse alene blev gennemført via overenskomsterne, ville disse uddannelsesmuligheder ikke komme til at omfatte alle lønmodtagere.
Lønmodtagernes mulighed for alsidig udvikling må derfor sikres lovmæssigt.
Det gøres ved, at lønmodtagerne sikres en individuel ret til frihed og mulighed for selv at vælge mellem de uddannelsestilbud, der omfattes af reformen.
Et bærende princip i det danske samfund er, at sikring af befolkningens uddannelsesniveau er en samfundsopgave.
Loven må tilrettelægges således, at de lønmodtagere, der har de mest ubekvemme forhold på arbejdsmarkedet, får reel mulighed for at deltage i uddannelse.
Det bliver også nødvendigt med en stor uddannelsespolitisk indsats, hvis intentionerne skal blive til noget.
I dag er der kun en begrænset uddannelseskapacitet for voksne, og det vil derfor være nødvendigt med en udbygning af kapaciteten på en række uddannelsesområder.
Den enkelte uddannelsessøgende skal inden for den liste, som det foreslåede centrale uddannelsesråd afstikker, have ret til selv at vælge uddannelse.
Der kan være tale om både almendannende og erhvervsrettede uddannelser eller en kombination heraf.
Der vil være behov for både en bedre udnyttelse af den eksisterende kapacitet og investering i nye tilbud.
I forbindelse med igangsætning og udvikling af betalt frihed til udannelse vil der være et særskilt behov for oplysning og opsøgende virksomhed.
Mange lønmodtagere er fremmede over for uddannnelse og må derfor motiveres gennem en særlig indsats.
Der skal afsættes midler til dette arbejde, som skal udføres i samarbejde mellem det offentlige og arbejdsmarkedets parter.
I forbindelse med udvikling af betalt frihed til uddannelse er det nødvendigt at styrke den lokale uddannelsesplanlægning på virksomheder og institutioner.
Denne opgave kan varetages af samarbejdsudvalgene, hvor disse findes, eller igennem særlige uddannelsesudvalg under disse.
Opgaven vil være at fastlægge en uddannelsespolitik for virksomheden, at undersøge arbejdstagernes uddannelsesønsker og -behov samt at koordinere brugen af voksenuddannelse, herunder brugen af arbejdsmarkedsuddannelser, virksomhedsinterne uddannelser og betalt frihed til uddannelse.
Den nødvendige bevidsthed om værdien af hele tiden at kvalificere sig må først og fremmest opbygges i sammenhæng med den enkeltes dagligdag på arbejdspladsen og i fritidslivet.
Igangsætning og gradvis udbygning af betalt frihed til uddannelse Det forudsættes i dette lovforslag, at retten til frihed til uddannelse gennemføres som en generel ordning for alle lønmodtagere og ledige, der har haft en tilknytning til arbejdsmarkedet i 5 år.
Det forventes samtidig, at reformen vil blive igangsat gradvis m.h.t. de økonomiske muligheder for såvel løngodtgørelse som investering i og drift af uddannelsestilbud.
For 1988 er der på finansloven afsat 50 mio. kr. til opstart af betalt frihed til uddannelse.
Med disse midler til rådighed kan der ske en delvis opstart i 2 amter.
Det forventes, at ordningen derefter kan udbygges gradvis, og at det økonomiske niveau fastlægges i forbindelse med vedtagelse af finanslovene for de pågældende år.
 Loven tages op til revision i 1990.
Når der peges på opstart i 2 amter m.h.t. løngodtgørelse og udbygning af uddannelsestilbud, så skyldes det flere forhold.
Det er vigtigt at opnå erfaringer med organisationsstrukturen og specielt den lokale styring.
Det formodes, at der vil være behov for en lokal og regional koordination m.h.t. administration og information over for den gruppe, som skal indgå i ordningen.
Indførelse af betalt frihed til uddannelse nødvendiggør også, at der sker en udbygning af de forskellige uddannelsestilbud.
Derfor vil en gradvis igangsætning for det tredje kræve et vist minimumsgrundlag i det antal, som kan søge de forskellige tilbud.
Ved at vælge geografisk afgrænsede områder opnås en større intensitet befolkningsmæssigt.
Her forudsætter forslaget, at de fleste vil søge lokale eller regionale uddannelsestilbud.
Administrative konsekvenser Som det fremgår af lovforslagets kapitel 3, overdrages ansvaret for administrationen af denne lov til undervisnings- og forskningsministeren.
Denne kan administrativt beslutte at oprette et selvstændigt direktorat m.h.p. administrationen af loven eller at overlade opgaven til et af de eksisterende direktorater.
Arbejdsministeren inddrages på de i loven nærmere angivne punkter vedrørende lediges forhold.
Undervisnings- og forskningsministeren nedsætter et særligt uddannelsesråd, som skal afgive indstilling om de nærmere regler for gennemførelse af loven.
Specielt skal dette centrale uddannelsesråd afgive indstilling om, hvilke uddannelser der giver ret til fravær og mulighed for løngodtgørelse, fordeling af midler til uddannelsesgodtgørelse samt regler for optagelse på offentlige uddannelsesinstitutioner.
Til afgørelse af uoverensstemmelser, jf. § 3, stk. 3, nedsættes et uddannelsesnævn.
I forbindelse med lovens geografiske udbygning nedsættes i amtskommunerne særlige udvalg med tilknyttet administration.
Disse udvalg kan af rådet tillægges opgaver m.h.t. fordeling af godtgørelsesmidler, udbygning af uddannelsestilbud, informationsaktiviteter m.v.
Økonomiske konsekvenser Aktiviteten i tilknytning til loven forventes udbygget gradvis, således at starten finder sted i 2 amter i 1988. Nedenfor angives de økonomiske udgifter, der forventes i 1988. Udgifterne for de efterfølgende år fastlægges i forbindelse med vedtagelsen af finansloven.
De regionale administrationsudgifter forventes afholdt over amtskommunernes budgetter.
Det er vanskeligt at forudsige de beskæftigelsesmæssige konsekvenser og dermed besparelsen på dagpenge.
Disse forhold afhænger af længden af det fravær, den enkelte søger.
Længere fravær vil selvsagt give større genbeskæftigelseseffekt.
Nedenfor er regnet med en genbeskæftigelseseffekt på 50 pct.
Der er nedenfor beregnet udgifter for de personer, som opnår løngodtgørelse inkl. de drifts- og anlægsudgifter, som må forventes at komme i tilknytning til en udbygning af uddannelsestilbuddene.
Beregningerne er baseret på udgifter pr.
personuge, dvs. de omkostninger, der er forbundet med en person frigjort i en uge med løngodtgørelse samt anlægs-, drifts- og administrationsudgifter som følge af deltagelsen i undervisningen.
Det kan f.eks. være deltagerbetaling, som uddannelsesinstitutioner opkræver.
Indførelse af betalt frihed til uddannelse vil kræve flere omkostninger pr. person i starten, og med en gradvis udbygning må der forventes lavere omkostninger pr. personuge.
Dette afhænger bl.a., af i hvilken udstrækning det vil være muligt at udnytte eksisterende kapacitet i uddannelserne.
 Forudsætninger:
 1) I 1988 forventes gennemført 14.000 personuger.
2) Løngodtgørelse udgør 125 pct. af max. dagpenge (svarende til AMU-godtgørelse).
3) Der forventes en genbeskæftigelse på 50 pct. og dermed en tilsvarende dagpengebesparelse.
4) Anlægs- og driftsomkostninger er udregnet som et ligevægtet gennemsnit af AMU-kurser (2.800 pr. personuge) og enkeltfagskurser (1.000 kr. pr. personuge).
 Nettoudgifter i 1988. (14.000 personuger): 49,8 mio. kr.
Der er på finansloven for 1988 afsat 50 mio. kr. til opstart af en ordning med betalt frihed til uddannelse.
Der forventes her anvendt 40,0 mio. kr. til løngodtgørelse og 25,9 mio. kr. til uddannelsesaktiviteterne.
Besparelsen på dagpenge forventes at udgøre 16,1 mio. kr.
Bemærkninger til lovforslagets enkelte bestemmelser Til § 1 Lovens formål er at sikre voksne mulighed for at deltage i voksenundervisning.
Med loven forbedres voksnes beskæftigelsesmæssige og økonomiske forudsætninger for at deltage i undervisning.
I formålsbestemmelsen fremdrages 3 forhold, som skal iagttages i forbindelse med baggrunden for lovforslaget.
Det skal for det første forbedre den enkeltes mulighed for kvalificering til arbejdslivet og dermed sikre fælles velstand og større beskæftigelse.
De nuværende og kommende strukturændringer i samfundet og på arbejdsmarkedet og de deraf følgende krav til omstilling vil medføre et øget behov for omskoling, efteruddannelse og videreuddannelse.
Der sigtes med denne del af målsætningen ikke alene på at forbedre lønmodtagernes snævre jobkvalifikationer, men også på bredere uddannelser, der på længere sigt kan forbedre den pågældendes omstillingsmuligheder.
Den anden del af formålsbestemmelsen peger på en forbedring af den enkeltes indflydelse på sin egen situation og på samfundet som helhed.
Det skal forstærke og uddybe demokratiet.
Det danske samfund er blevet mere kompliceret, og det er blevet vanskeligere for den enkelte at følge med.
Mange undersøgelser har bekræftet, at forståelse for samfundets forhold og politisk indflydelse er større for erhvervsgrupper med længerevarende uddannelse i forhold til erhvervsgrupper med en meget kort uddannelse.
Derfor er det nødvendigt med udvidede uddannelsesmuligheder for personer med en kort uddannelse, og det kræver muligheder for at få frihed fra sit arbejde til uddannelse.
Det tredje punkt vedrører muligheden for gennem uddannelse at forbedre den personlige udvikling og derigennem sikre større livskvalitet, lighed og velfærd.
Uddannelse skaber ikke af sig selv større livskvalitet, men det giver flere handlingsmuligheder for den enkelte, som på længere sigt kan forøge livskvalitet og personlig velfærd.
Den samlede formålsbeskrivelse tilkendegiver også, at der er tale om frihedsret i forhold til uddannelse i bred forstand.
Der sigtes både mod almene og erhvervskvalificerende uddannelsestyper.
Til § 2 Bestemmelsen i § 2 vedrører den omfattede personkreds.
Retten til fravær tilkommer alle lønmodtagere indtil det 60. år, som har haft en tilknytning til arbejdsmarkedet på mindst 5 år.
Kravet om tilknytning til arbejdsmarkedet i 5 år defineres i denne lov som mindst 5 års beskæftigelse siden den pågældendes indtræden på arbejdsmarkedet uanset daglig arbejdstid.
Der forudsættes ikke 5 års uafbrudt beskæftigelse.
Man kan opnå retten til fravær og muligheden for godtgørelse jf. § 9, uanset om man kun i delperioder har været tilknyttet arbejdsmarkedet, blot den samlede tid er over 5 år.
Til stk. 2 Beregningen af tilknytningen til arbejdsmarkedet sker på basis af ATP-indbetalinger, jf. lov om Arbejdsmarkedets Tillægspension.
Der skal jf. stk. 1, være indbetalt ATP i en samlet periode på mindst 5 år uanset nuværende eller tidligere arbejdstid.
Bestemmelsen medfører, at beskæftigelse på under 10 timer ugentlig ikke medtages i beregningen.
Til stk. 3 Bestemmelsen i nr. 1 vedrører medregning af forsikredes ledighedsperioder i beregningen af tilknytningen til arbejdsmarkedet.
Bestemmelsen fastslår, at arbejdsministeren skal fastsætte regler efter indstilling fra Landsarbejdsnævnet.
Den ledige retter henvendelse til arbejdsformidlingen, der underretter A-kassen, ved ønske om frihed til uddannelse.
Efter nr. 2 skal lediges rettigheder efter loven generelt fastsættes af arbejdsministeren efter indstilling fra Landsarbejdsnævnet, jf. dog § 11.
Til stk. 4 Lønmodtagere kan også ved opgørelse af tilknytning til arbejdsmarkedet medtage perioder, hvor der har været sygdom.
 Socialministeren fastsætter nærmere regler herfor.
Til stk. 5 Lovforslaget omfatter tillige, for så vidt angår bestemmelserne i kapitel 5, §§ 9-10, personer som f. eks. hjemmearbejdende og selvstændige.
Disse kan således modtage godtgørelse efter reglerne i kapitel 5. Retten til fravær efter § 3 har ikke relevans for denne gruppe.
Til § 3 De af forslaget omfattede personer har ret til fravær fra arbejdet til deltagelse i undervisning, som er omfattet af § 7, stk. 3.
Der er tale om en udvidelse af lønmodtagernes rettigheder i forhold til arbejdsgiveren.
Med begrebet fravær fra arbejdet menes orlov som ved de kendte orlovsordninger (barselorlov, orlov i forbindelse med værnepligt m.v.).
Retten til fravær kan gøres betinget af en beskæftigelse på ansættelsesstedet i mindst 6 måneder.
Er lønmodtager og arbejdsgiver enige herom, kan dette krav bortfalde.
Perioden, hvor der er ret til fravær efter loven, kan arbejdsgiveren begrænse til 2 år.
Ret til længere fravær kan dog følge af kollektiv overenskomst.
Til stk. 2 Bestemmelsen fastlægger den procedure, der skal anvendes ved opnåelse af uddannelsesfrihed.
Lønmodtageren retter henvendelse til arbejdsgiveren og angiver, i hvilken periode frihed til uddannelse ønskes.
For at opnå frihed skal henvendelsen til arbejdsgiveren ske med mindst 2 måneders varsel for frihedsperioder på 1 måned og derunder.
Ved uddannelsesfrihed i mere end 1 måned kræves der et varsel på mindst 3 måneder.
Henvendelsen til arbejdsgiveren bør ske skriftligt.
Til stk. 3 Arbejdsgiveren kan, hvor der er særlige hensyn til arbejdets gennemførelse, udsætte den ønskede frihed til uddannelse.
Der skal være tale om tvingende grunde, idet udsættelse normalt ikke vil kunne forekomme.
Til stk. 4 Hvis der er uoverensstemmelse om en udsættelse, skal der optages forhandling mellem arbejdsgiveren og den ansattes eventuelle faglige organisation.
Disse forhandlinger skal optages snarest muligt efter kravet om udsættelse.
Det forventes, at der i næsten alle tilfælde vil kunne opnås enighed på dette niveau.
Opnås der ikke enighed lokalt, kan arbejdsgiveren indbringe spørgsmålet for det nævn, som undervisnings- og forskningsministeren nedsætter i henhold til § 8. Afgørelse skal normalt være truffet senest 14 dage, før frihedsperioden var ønsket af lønmodtageren.
Indbringelse vil ikke have opsættende virkning.
Nævnet skal tage stilling til såvel berettigelsen af udsættelsen som udsættelsens tidsmæssige omfang.
Til § 4 Lønmodtageren skal efter endt uddannelse have ret til at vende tilbage til det arbejde, som den pågældende forlod, inden uddannelsesloven blev påbegyndt.
Med det samme arbejde menes samme arbejdsfunktion og samme arbejdstid.
Det anbefales, at der opnås enighed herom mellem arbejdsgiver og lønmodtager, inden uddannelsesfriheden påbegyndes, uden at dette på nogen måde kan indskrænke lønmodtagerens ret til at få frihed til uddannelse og ret til at vende tilbage til samme arbejde.
I en kort overgangsperiode vil lønmodtageren dog kunne henvises til andet tilsvarende arbejde, såfremt en arbejdsopgave mest hensigtsmæssigt færdiggøres af en anden.
Såfremt lønmodtageren ønsker at vende tilbage til arbejdet før udløbet af den bebudede frihedsperiode, forudsætter dette arbejdsgiverens accept.
Til stk. 2 Såfremt lønmodtageren ikke ønsker at genoptage arbejdet, skal arbejdsgiveren have underretning herom snarest muligt.
Lønmodtageren skal under alle omstændigheder overholde sit opsigelsesvarsel.
Til stk. 3 Bestemmelsen svarer til § 2 i Lov om barselorlov m.v..
F.eks. bevares løn- og opsigelsesanciennitet.
Bestemmelsen får også betydning ved udregning af anciennitet i relation til f.eks.
 Hovedaftalens § 4, stk. 3, og funktionærlovens §§ 2 a og 2 b.
Bestemmelsen tilsigter at gennemføre indholdet af artikel 11 i ILO-konvention nr. 140, hvori det hedder:
»Betalt frihed til uddannelse skal ligestilles med effektiv arbejdstid, hvad angår erhvervelse af ret til sociale ydelser og andre rettigheder hidrørende fra beskæftigelsesforholdet, som fastsat ved national lov eller administrative bestemmelser, kollektive overenskomster, voldgiftskendelser eller på anden med national praksis stemmende måde«.
Til § 5 Til stk. 1-3 Bestemmelserne i stk. 1 og 2 indeholder et forbud mod afskedigelse af en lønmodtager, fordi denne har fremsat krav om afholdelse af orlov eller har udnyttet adgangen til at holde orlov i medfør af § 3. Afskedigelse på grund af de i forslaget nævnte forhold vil med andre ord ikke være lovlig.
Afskedigelse af anden årsag, f.eks. arbejdsmangel, vil derimod være lovlig.
Som følge heraf foreslås i stk. 3 en fortrinsret til genansættelse i denne situation.
Til stk. 4 Opstår der uoverensstemmelser i forbindelse med reglerne i stk. 1-3, påhviler det arbejdsgiveren at bevise, at en afskedigelse eller nægtet genansættelse er begrundet i saglige årsager.
Til stk. 5 Hvis der er foretaget en afskedigelse i strid med stk. 1 og 2, skal arbejdsgiveren betale en godtgørelse.
Godtgørelsen fastsættes under hensyn til lønmodtagerens ansættelsestid og sagens omstændigheder i øvrigt.
Der henvises her til Hovedaftalens § 4, stk. 3. Lønmodtagere, de er omfattet af denne bestemmelse eller andre tilsvarende bestemmelser, vil have mulighed for genansættelse p.g.a. usaglig afskedigelse.
Godtgørelsen kan ikke overstige 78 ugers løn, hvilket er et tilsvarende niveau, som er gældende i forbindelse med tilsvarende lovgivning om uberettiget afskedigelse.
Til § 6 Tvistigheder under §§ 4 og 5 henvises til behandling i det fagretlige system i videst muligt omfang.
Personer, der ikke er dækket af kollektive overenskomster eller er uorganiserede, må henvises til civilt søgsmål.
Til § 7 Som rådgivende organ i forbindelse med den samlede administration af lov om betalt frihed til uddannelse nedsætter undervisnings- og forskningsministeren et særligt uddannelsesråd.
Til stk. 2 Rådets sammensætning fremgår af lovforslagets tekst.
Lønmodtagere og private samt offentlige arbejdsgivere sikres en lige repræsentation.
Arbejdsministeren og undervisnings- og forskningsministeren udpeger hver 1 tilforordnet til rådet.
Til stk. 3 Undervisnings- og forskningsministeren fastsætter efter indstilling fra rådet de nærmere retningslinjer i forbindelse med administrationen af loven.
Administrationen af det samlede lovkompleks henlægges til undervisnings- og forskningsministeren, og denne kan overdrage opgaver til et direktorat under ministeriet.
Arbejdsministeren indgår på de i lovgivningen særligt fastsatte punkter.
De væsentligste opgaver for uddannelsesrådet er beskrevet i denne bestemmelse.
Rådet kan efter anvisning fra undervisnings- og forskningsministeren pålægges yderligere opgaver i tilknytning til loven.
Det bemærkes særligt, at uddannelsesrådet forventes hvert år i juni måned at offentliggøre en liste over de uddannelser og oplysningsaktiviteter, som giver adgang til fravær i medfør af loven.
Som det fremgår af de almindelige bemærkninger, er der tale om en meget bred vifte af almene og erhvervsrettede uddannelses- og oplysningsaktiviteter, som giver adgang til frihed til uddannelse.
Der henvises til ILO's konvention nr. 140 og henstilling nr. 148 om betalt frihed til uddannelse, hvor uddannelse skal fremmes med henblik på:
1) oplæring på ethvert niveau, 2) almen social eller samfundsrettet uddannelse, 3) uddannelse i fagforeningsvirksomhed.
Til § 8 Undervisnings- og forskningsministeren nedsætter et nævn, der skal afgøre uoverensstemmelser om det i § 3, stk. 3, nævnte spørgsmål.
Som omtalt i bemærkningerne til § 3, stk. 4, så forventes de fleste uoverensstemmelser at blive bilagt på lokalt plan.
For at sikre en så hurtig og effektiv behandling af sagerne som muligt indrettes derfor kun een administrativ ankeinstans i form af dette nævn.
Nævnets sammensætning fremgår af lovforslagets tekst.
Nævnet er paritetisk sammensat.
Hvis der ikke kan opnås flertal for en afgørelse i nævnet, så afgør en af Arbejdsrettens formandskab udpeget opmand spørgsmålet.
Opmanden udpeges for en periode på 2 år ad gangen af hensyn til de nødvendige hurtige afgørelser.
Til § 9 Det følger af bestemmelsen, at personer, der deltager i undervisning i medfør af loven, efter ansøgning til uddannelsesrådet har mulighed for at modtage en godtgørelse til dækning af mistet indtægt i uddannelsesperioden.
Herudover kan der ydes tilskud til dækning af befordringsudgifter i tilfælde, hvor disse er særligt økonomisk belastende for deltagerne i undervisning.
Godtgørelsens formål er at yde hel eller delvis dækning for tab af indtægt i uddannelsesperioden.
Der kan derfor ikke ydes godtgørelse eller tilskud ved deltagelse i undervisning, hvor der via offentlige tilskud er mulighed for dækning af tab af indtægt.
Deltagelse i kurser inden for arbejdsmarkedsuddannelserne vil således normalt ikke give mulighed for at modtage uddannelsesgodtgørelse eller befordringstilskud i medfør af denne lov.
Der kan via overenskomstmæssige aftaler ydes supplerende godtgørelse, som ikke modregnes.
Til stk. 2 Godtgørelsen fastsættes afhængig af den gennemsnitlige løn- eller dagpengeindtægt i de sidste 4 uger før uddannelsens påbegyndelse.
Denne ordning svarer til sygedagpengeordningen.
Det fastslås, at der højst kan oppebæres en godtgørelse svarende til 125 pct. af de maksimale dagpenge.
Op til dette niveau er det sigtet, at godtgørelsen skal dække hele den mistede ugentlige løn- eller dagpengeindtægt i uddannelsesperioden, men godtgørelsen kan ikke overstige den tidligere indtægt.
Denne bestemmelse forudsætter en individuel beregning af godtgørelsessatsen.
Det er sigtet, at uddannelsesgodtgørelsens niveau svarer til satserne inden for arbejdsmarkedsuddannelserne.
Til stk. 3 Der kan ydes godtgørelse i medfør af loven til personer, som er omfattet af § 2, stk. 5. Godtgørelsen kan ydes for tab af indtægt eller til omkostninger i forbindelse med deltagelse i undervisning.
Tab af indtægt eller ydeligere omkostninger skal dokumenteres ved ansøgning.
Godtgørelsen beregnes for selvstændige med udgangspunkt i den indtægt, der er erhvervet det foregående år ved personligt arbejde.
For medhjælpende ægtefæller ansættes godtgørelsen dog ud fra en procentsats af ægteparrets samlede indtægt - dog ikke ud over, hvad der ved skatteberegningen maksimalt anses for indtjent af den pågældende.
Ved opgørelsen af de konkrete tilfælde indhentes disse gennem ligningsmyndigheden.
Godtgørelsen for personer omfattet af § 2, stk. 5, kan i lighed med stk. 2 højst udgøre et beløb svarende til 125 pct. af arbejdsløshedsdagpengenes højeste beløb.
Til stk. 4 Ansøgere kan som hovedregel kun oppebære godtgørelse og befordringstilskud i en periode på sammenlagt 26 uger inden for 3 år.
Det vil være muligt, at disse ydelser modtages over flere delperioder, såfremt undervisningsforløbet tilsiger dette.
Kun i særlige tilfælde har uddannelsesrådet mulighed for at dispensere fra 26-ugers-reglen.
Dispensation kan bl.a. komme på tale for særligt uddannelsessvage grupper, når længden af den valgte uddannelse bidrager til at opfylde disse gruppers specifikke behov.
Til stk. 5 Denne bestemmelse skal ses i sammenhæng med § 7, stk. 3, hvori uddannelsesrådet tildeles kompetence vedrørende fordelingen af midler til uddannelsesgodtgørelse.
Uddannelsesrådet har til opgave at afgive indstillinger om de nærmere retningslinjer for prioritering blandt indkomne ansøgninger og for behandling af ansøgningerne.
Ved prioritering af indkomne ansøgninger skal der gives fortrinsstilling for ansøgere med kort uddannelsesbaggrund, jf. lovens generelle sigte om at give reelle muligheder for uddannelse til de grupper på arbejdsmarkedet, der hidtil har fået ringe andel af samfundets uddannelsesressourcer.
Til § 10 I bestemmelsen fastlægges en generel oplysningspligt for ansøgere til godtgørelse og tilskud.
Der gives desuden hjemmel til at kræve tilbagebetaling af beløb, der er modtaget med urette.
Der kan selvsagt kun modtages godtgørelse og støtte i det tidsrum, hvor beløbsmodtageren følger den angivne uddannelse.
Til § 11 Ledige skal have mulighed for at udnytte retten til at deltage i uddannelse uden at være begrænset af rådighedsbestemmelsen i lov om arbejdsformidling og arbejdsløshedsforsikring.
De skal altså kunne deltage i et undevisningsforløb uden afbrydelse.
En ledig kan derfor vægre sig ved at tage anvist arbejde, såfremt den pågældende kan dokumentere at deltage i et undervisningsforløb i medfør af denne lov.
Arbejdsløshedskasserne har mulighed for at få oplysningerne bekræftet ved kontakt til uddannelsesstedet.
Til stk. 2 Den periode, hvor den ledige deltager i uddannelse i medfør af denne lov, vil i forhold til § 55 i lov om arbejdsformidling og arbejdsløshedsforsikring være at betragte som arbejde.
Til § 12 Lovens bestemmelser kan ikke fraviges til ugunst for de omfattede lønmodtagere.
Forbedringer for lønmodtagerne i forhold til loven forventes at blive aftalt ved de kollektive overenskomster.
Til § 13 Reglerne i lovens §§ 1, 7 og 8 skal træde i kraft ved lovens bekendtgørelse i Lovtidende.
Det sker med henblik på straks at få nedsat uddannelsesråd og -nævn for fastlæggelse af de nærmere retningslinjer for lovens gennemførelse.
Til stk. 2 Reglerne vedrørende ret til fravær i forbindelse med uddannelse træder i kraft den 1. august 1988 og bliver således en landsdækkende ordning.
Til stk. 3 Med henblik på at muliggøre igangsætning af lovens bestemmelser vedrørende løngodtgørelse i nogle enkelte amter, jf. de almindelige bemærkninger, kan undervisnings- og forskningsministeren indskrænke iværksættelsen til at omfatte nogle enkelte amter.
Til § 15 Loven tages op til revision i folketingsåret 1989-90 så betids, at et forslag kan vedtages inden den 1. maj 1990.
Bilag Konvention nr. 140 om betalt frihed til uddannelse Den internationale Arbejdsorganisations generalkonference, der er blevet sammenkaldt i Geneve af Det internationale Arbejdsbureaus styrelsesråd, og som den 5. juni 1974 er trådt sammen til sin 59.
samling, og som henviser til, at det udtales i artikel 26 i verdenserklæringen om menneskerettigheder, at enhver har ret til uddannelse, og som endvidere henviser til de i de gældende ILO-henstillinger om erhvervsmæssig uddannelse og beskyttelse af arbejderrepræsentanter indeholdte bestemmelser om ydelse af orlov til arbejdere med henblik på deres deltagelse i uddannelses- eller oplæringsprogrammer eller tilladelse til, at de kan deltage i sådanne programmer i arbejdstiden, og i betragtning af at behovet for fortsat uddannelse og oplæring i takt med den videnskabelige og teknologiske udvikling samt de økonomiske og sociale forholds skiftende mønster kræver, at der træffes egnede foranstaltninger til ydelse af betalt frihed til uddannelse for at imødekomme nye forhåbninger, behov og mål af social, økonomisk og kulturel art, og i erkendelsen af at betalt frihed til uddannelse bør betragtes som et af midlerne til imødekommelse af de enkelte arbejderes virkelige behov i et moderne samfund, og i betragtning af at betalt frihed til uddannelse bør ses i sammenhæng med en uddannelsespolitik, der går ud på fortløbende uddannelse og oplæring, og som skal gennemføres gradvis og effektivt, og som er blevet enig om vedtagelsen af visse forslag med hensyn til betalt frihed til uddannelse, hvilket spørgsmål er opført som 4.
punkt på mødets dagsorden, og som har besluttet, at disse forslag skal tage form af en international konvention, vedtager i dag den 24. juni 1974 følgende konvention:
Artikel 1 I denne konvention betyder udtrykket »betalt frihed til  

 uddannelse« frihed, der ydes en arbejder med henblik på hans deltagelse i uddannelse i et nærmere bestemt tidsrum inden for arbejdstiden med ydelse af tilstrækkelig økonomisk kompensation.
Artikel 2 Enhver medlemsstat skal udforme og gennemføre en politik, der tager sigte på ved metoder afpasset efter nationale forhold og national praksis, i fornødent omfang i etaper, at fremme ydelse af betalt frihed til uddannelse med henblik på:
a) oplæring på ethvert niveau; b) almen, social eller samfundsrettet uddannelse; c) uddannelse i fagforeningsvirksomhed.
Artikel 5 Denne politik skal tage sigte på, om fornødent under forskellige betingelser, at bidrage a) til erhvervelse, forbedring og tilpasning af erhvervsmæssige kvalifikationer samt fremme af tryghed i beskæftigelsen under hensyntagen til den videnskabelige og teknologiske udvikling samt økonomiske og strukturelle forandringer; b) til arbejdernes og deres repræsentanters kyndige og aktive deltagelse i virksomhedens liv og i samfundslivet; c) til arbejdernes menneskelige, sociale og kulturelle udvikling, og d) i almindelighed til fremme af passende fortsat uddannelse og oplæring, der gør det muligt for arbejderne at tilpasse sig samtidens krav.
Artikel 4 Den omhandlede politik skal tage hensyn til det pågældende lands og de forskellige erhvervsgrenes udviklingstrin og særlige behov og skal koordineres med den almindelige beskæftigelses-, uddannelses- og arbejdstidspolitik, i givet fald under hensyntagen til sæsonmæssige svingninger i arbejdstiden eller arbejdsmængden.
Artikel 5 Ydelse af betalt frihed til uddannelse kan gennemføres ved lov og administrative bestemmelser, kollektive overenskomster, voldgiftskendelser eller på anden med national praksis stemmende måde.
Artikel 6 Det offentlige, arbejdsgiver- og arbejderorganisationer samt institutioner eller organer for uddannelse og oplæring skal på en med nationale forhold og national praksis stemmende måde inddrages i udformningen og gennemførelsen af planerne for fremme af betalt frihed til uddannelse.
Artikel 7 Ordningen vedrørende betalt frihed til uddannelse skal finansieres på et forskriftsmæsigt og fyldestgørende grundlag og i overensstemmelse med national praksis.
Artikel 8 Der må ikke nægtes arbejdere betalt frihed til uddannelse på grundlag af race, hudfarve, køn, religion, politisk overbevisning, national afstamning eller social oprindelse.
Artikel 9 Der skal i fornødent omfang fastsættes særlige bestemmelser om betalt frihed til uddannelse i tilfælde a) hvor særlige kategorier af arbejdstagere, f.eks. arbejdere i mindre virksomheder, landarbejdere eller andre arbejdere, der er bosat i afsides områder, skifteholdsarbejdere eller arbejdere med ansvar for familie, har vanskeligt ved at gøre brug af den almindelige ordning; b) hvor særlige kategorier af virksomheder, f.eks. mindre eller sæsonprægede virksomheder, har vanskeligt ved at anvende den almindelige ordning, idet det forudsættes, at arbejdere beskæftiget i sådanne virksomheder ikke skal udelukkes fra at nyde godt af ordningen vedrørende betalt frihed til uddannelse.
Artikel 10 Betingelserne for adgang til betalt frihed til uddannelse kan varieres efter om en sådan adgang skal benyttes til a) oplæring på ethvert niveau; b) almen, social eller samfundsrettet uddannelse eller c) uddannelse i fagforeningsvirksomhed.
Artikel 11 Betalt frihed til uddannelse skal ligestilles med effektiv arbejdstid, hvad angår erhvervelse af ret til sociale ydelser og andre rettigheder hidrørende fra beskæftigelsesforholdet som fastsat ved national lov eller administrative bestemmelser, kollektive overenskomster, voldgiftskendelser eller på anden måde med national praksis stemmende måde.
Artikel 12 De officielle ratifikationer af denne konvention skal sendes til Det internationale Arbejdsbureaus generaldirektør til indregistrering.
Artikel 13 1. Denne konvention er kun bindende for de medlemmer af Den internationale Arbejdsorganisation, hvis ratifikationer er blevet indregistreret hos generaldirektøren.
2. Den træder i kraft 1 år efter den dato, da to medlemsstaters ratifikation er blevet indregistreret hos generaldirektøren.
3. Derefter træder konventionen i kraft for enhver medlemsstat 1 år efter at dens ratifkation er blevet indregistreret.
Artikel 14 1. Enhver medlemsstat, som har ratificeret denne konvention, kan opsige den efter 10 års forløb fra datoen for konventionens første ikrafttræden ved afgivelse af en erklæring, der sendes til Det internationale Arbejdsbureaus generaldirektør til indregistrering.
Opsigelsen får først virkning 1 år efter datoen for indregistreringen.
2. Enhver medlemsstat, som har ratificeret denne konvention, og som ikke inden 1 år efter udløbet af den i stk. 1 omhandlede 10-års-periode gør brug af den i denne artikel hjemlede opsigelsesret, er forpligtet i yderligere 10 år og kan derefter opsige konventionen ved udløbet af hver 10-års-periode under de i denne artikel fastsatte betingelser.
Artikel 15 1. Det internationale Arbejdsburesus generaldirektør skal underrette alle Den internationale Arbejdsorganisations medlemmer om indregistreringen af de ratifikationer og opsigelser, han modtager fra organisationens medlemmer.
2. Samtidig med at generaldirektøren underretter organisationens medlemmer om indregistreringen af ratifikation nr. 2, skal han gøre dem opmærksom på konventionens ikrafttrædelsesdato.
Artikel 16 Det internationale Arbejdsbureaus generaldirektør skal i medfør af artikel 102 i De forenede Nationers pagt sende udførlige oplysninger om de ratifikationer og opsigelser, han har indregistreret i henhold til bestemmelserne i de foranstående artikler, til De forenede Nationers generalsekretær til indregistrering.
Artikel 17 Når Det internationale Arbejdsbureaus styrelsesråd måtte anse det for nødvendigt, skal det forelægge generalkonferencen en rapport om gennemførelsen af denne konvention samt overveje ønskeligheden af at sætte spørgsmålet om en hel eller delvis ændring af den på konferencens dagsorden.
Artikel 18 1. Dersom konferencen vedtager en ny konvention, der helt eller delvis ændrer denne konvention, skal, medmindre andet måtte være bestemt i den nye konvention, a) en medlemsstats ratifikation af den nye ændrede konvention ipso jure medfører øjeblikkelig opsigelse af denne konvention, uanset bestemmelserne i artikel 14, såfremt og så snart den nye, ændrede konvention træder i kraft; b) denne konvention ikke længere kunne ratificeres af medlemsstaterne fra den dato at regne, da den nye, ændrede konvention træder i kraft.
2. Denne konvention forbliver under alle omstændigheder i kraft i den foreliggende form og med det foreliggende indhold for de medlemsstater, som har ratificeret den, men som ikke har ratificeret den ændrede konvention.
