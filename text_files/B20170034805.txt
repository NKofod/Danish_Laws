Bekendtgørelse om erhvervsuddannelsen til skov- og naturtekniker I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 271 af 24. marts 2017, § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 961 af 1. september 2014, som ændret ved lov nr. 1746 af 27. december 2016, og efter bestemmelse fra, samråd med og inddragelse af Jordbrugets Uddannelser fastsættes efter bemyndigelse:
Formål og opdeling § 1. Erhvervsuddannelsen til skov- og naturtekniker har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Udførelse af arbejdsopgaver inden for produktionsskovbrug, naturpleje, rekreativ skov- og landskabsdrift eller vildtpleje.
 2) Almene, sociale og personlige kompetencer til brug for det praktiske arbejde inden for skov- og naturteknikerområdet.
 Stk. 2. Eleven skal nå de uddannelsesmål, som er fastsat for det speciale, jf. stk. 3, som eleven har valgt.
 Stk. 3. Uddannelsen afsluttes med et af følgende specialer, niveau 4 i den danske kvalifikationsramme for livslang læring:
 1) Skov- og naturplejer.
 2) Natur- og friluftsformidler.
 3) Biotop- og vildtplejer.
 Stk. 4. Uddannelsen kan gennemføres som eux-forløb.
 Stk. 5. Uddannelsen udbydes med talentspor.
Varighed § 2. Uddannelsen varer fra 3 år og 6 måneder til 4 år og 3 måneder, inklusive grundforløbet.
For elever, der har gennemført en gymnasial uddannelse og opfylder betingelserne i § 3, stk. 5, nr. 1, og § 3, stk. 6, nr. 1, varer grundforløbets 2. del 10 skoleuger.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens specialer mindst 2 år og 6 måneder og højst 2 år og 9 måneder, hvoraf skoleundervisnignen udgør 32 uger fordelt på mindst 2 skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens  specialer mindst 2 år og 2 måneder og højst 2 år og 6 måneder, hvoraf skoleundervisningen udgør 28 uger.
 Stk. 4. Den i stk. 3 nævnte samlede skoleundervisning opdeles i mindst to skoleperioder for euv-forløb, jf. § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb mindst 3 år og højst 3 år og 3 måneder, hvoraf skoleundervisningen udgør 63 uger fordelt på tre skoleperioder.
Alle skole- og praktikperioder, der ikke er afsluttende, skal have et omfang af ca. et halvt års varighed.
To af praktikperioderne og to af skoleperioderne kan placeres i forlængelse af hinanden.
Stk. 6. En skole med et hertil tilstrækkeligt elevantal i eux-forløb skal tilrettelægge undervisningen i parallelle spor således, at eleverne i et spor er i praktikuddannelse, mens eleverne i et andet spor er i skoleundervisning.
Skoleperioder, der indeholder undervisning i gymnasiale fag, skal afsluttes ved en gymnasial eksamenstermin.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-7.
 Stk. 2. Eleven skal have grundlæggende viden på følgende områder:
 1) Det botaniske system, karakterplanter og dyrkningsmæssige forudsætninger.
 2) Væsentlige biotoper og plantesamfund, herunder invasive arter og rødliste arter.
 3) Almindeligt forekommende træarter og deres anvendelse.
 4) Jord, vand og næring, jordbehandlingsmetoder og jords træartsmæssige dyrkningsværdi.
 5) Stof og stofopbygning, herunder næringsstoffers indvirkning på plantevækst og veddannelse.
 6) Fysiske kræfters betydning i skov- og naturområder ved træfældning, storme og nedbør.
 7) Relevante maskiner og redskaber til skov- og naturpleje.
 8) Virksomheders samfundsmæssige sammenhæng og udvikling samt ressourceforbrug og markedsforhold inden for skov- og naturforvaltning.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelse af relevante forskrifter:
 1) Metoder til at udføre enkle arbejdsopgaver inden for skov- og naturforvaltning, herunder etablering og vedligehold af almindelige skovkulturer og naturområder.
 2) Metoder til at anvende, betjene og vedligeholde motorsav, kratrydder og andre udvalgte maskiner og redskaber ved hjælp af betjeningsvejledninger.
 3) Metoder til anvendelse af relevante håndredskaber.
 4) Arbejdsmiljømæssige metoder til udførelse af praktiske arbejdsopgaver.
 5) Matematiske metoder til understøttelse af praktiske arbejdsopgaver ved skov- og naturforvaltning, herunder regneregler og regnetekniske hjælpemidler, geometri, procentregning og grafiske afbildninger.
 6) Metoder til optælling og beskrivelse af plantesamfund samt mindre natur- og skovtypiske områder.
 Stk. 4. Eleven skal have kompetence til på grundlæggende niveau at kunne:
1) forklare og vurdere forskellige grundlæggende fagmetoder i forhold til parametre som miljø, sikkerhed og kvalitet, 2) vælge, begrunde og praktisk anvende de grundlæggende faglige arbejdsmetoder, der er mest hensigtsmæssige i en given situation, 3) planlægge og udføre en enkel overskuelig arbejdsproces, 4) samarbejde med andre om løsning af enkle arbejdsopgaver, 5) søge og anvende relevante informationer, procedurebeskrivelser eller vejledninger, 6) udarbejde almindelig anvendt faglig dokumentation som arbejdssedler, registreringer o.l., 7) dokumentere og formidle egne arbejdsprocesser, 8) anvende og demonstrere forståelse af almindeligt forekommende faglige udtryk og begreber, 9) vælge kommunikationsformer og -metoder, der er afpasset modtageren, 10) fungere hensigtsmæssigt i skiftende arbejdssituationer med demonstration af interesse, fleksibilitet, forståelse og ansvarlighed i forhold til det praktiske arbejde og 11) deltage aktivt i egne oplæringsprocesser.
 Stk. 5. Eleven skal have gennemført følgende grundfag på følgende niveau og med følgende karakter:
 1) Biologi på F-niveau, bestået.
 2) Naturfag på F-niveau, bestået.
 Stk. 6. Eleven skal have opnået følgende certifikater eller lignende:
 1) Kørekort, mindst til traktor.
 2) Kompetencer svarende til "Førstehjælp på erhvervsuddannelserne, inkl. færdelserelateret førstehjælp" efter Dansk Førstehjælpsråds uddannelsesplaner pr. 1. august 2016.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 Stk. 7. Eleven skal have færdigheder i at korrigere for følgende fejl eller afvigelser fra en plan eller en standard:
 1) Åbenlyse forhold eller afvigelser vedrørende vækstforhold og skadevoldere.
 2) Åbenlyse fejl og sikkerhedsmæssige afvigelser på maskiner og redskaber.
 Stk. 8. For at kunne blive optaget til skoleundervisningen i eux-hovedforløbet skal eleven ud over kravene i stk. 2-7 have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Kemi på C-niveau.
 6) Biologi på C-niveau.
 Stk. 9. For elever i eux-forløb træder fagene i stk. 8, nr. 4 og 5, i stedet for det i stk. 5, nr. 2, nævnte fag.
 Stk. 10. For elever, der opnår de i stk. 8 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 11. Er der i stk. 5, fastsat karakterkrav for et eller flere fag, dog ikke naturfag, gælder disse krav tilsvarende for eux-elever på det niveau af grundfaget, som eleven skal have for at kunne påbegynde skoleundervisningen i hovedforløbet, jf. stk. 8, uanset en eventuel forskel mellem de pågældende niveauer.
Kompetencer m.v. i hovedforløbet § 4. Hovedforløbet har følgende kompetencemål:
 1) Eleven kan udføre det praktiske arbejde inden for produktionsskovbrug, naturpleje, træpleje, rekreativ skov- og landskabsdrift og vildtpleje på en arbejdsmiljømæssig forsvarlig måde og på baggrund af kendskab til relevant lovgivning for det enkelte område.
 2) Eleven kan løse almindeligt forekommende matematiske problemstillinger inden for produktionsskovbrug, naturpleje, træpleje, rekreativ skov- og landskabsdrift eller vildtpleje.
 3) Eleven kan udføre praktiske arbejdsopgaver inden for skovdrift, juletræsproduktion, naturpleje og træpleje.
4) Eleven kan betjene og vedligeholde maskiner og redskaber, som almindeligvis anvendes til naturpleje eller i skoven til kulturvedligeholdelse og vejopgaver samt betjene og vedligeholde motorsav, hvortil eleven har erhvervet N.
P.
T.
C. motorsavscertifikat eller tilsvarende.
 5) Eleven kan medvirke ved forberedelse og udførelse af skovningsarbejde i en given bevoksning af småt til mellemstort træ.
 6) Eleven kan deltage i natur- og biotoppleje på baggrund af kendskab til forskellige plejemetoder, natur- og biotoptyper og landskabets udvikling.
 7) Eleven kan medvirke ved etablering og pleje af terræn og biotoper for almindeligt forekommende vildttyper.
 8) Eleven kan gå i dialog med publikum og andre interessenter omkring formål og opgaver med eget arbejde i skov og landskab.
 9) Eleven kan formidle om almindelige retningslinjer i forbindelse med benyttelse af skov- og natur og inddrage viden om forskellige naturområders sårbarhed overfor publikum og rekreativ udnyttelse.
 10) Eleven kan fungere i forskellige samarbejds- og kommunikationssituationer samt reflektere over og diskutere arbejdsprocesser i relation til det praktiske arbejde inden for produktionsskovbrug, naturpleje, rekreativ skov- og landskabsdrift eller vildtpleje.
 11) Eleven kan etablere egen virksomhed og medvirke ved udvikling og innovation af virksomheder på baggrund af kendskab til selvstændighedsbegrebet, etableringsforhold og organisatoriske principper for virksomheder samt anvende innovationsredskaber og processer.
 12) Eleven kan anvende og forstå et fremmedsprog i almindelige arbejdsmæssige situationer og erhvervsfaglige sammenhænge inden for produktionsskovbrug, naturpleje, rekreativ skov- og landskabsdrift eller vildtpleje.
 13) Eleven kan anvende relevante begreber og terminologier om træ som materiale i forskellige arbejdssituationer inden for skovbrug, herunder inddrage viden om træets opbygning, egenskaber og anvendelse i forskellige konstruktioner og produkter.
 14) Eleven kan anvende GPS, herunder søge, indtegne og printe kort i gis-systemer.
 15) Eleven kan analysere og løse faglige problemstillinger, herunder vurdere og forstå idéer og synspunkter i relation til det praktiske arbejde inden for produktionsskovbrug, naturpleje, rekreativ skov- og landskabsdrift eller vildtpleje.
 16) Eleven kan udføre arbejdsopgaver med etablering og drift af naturnær og klassisk skov i henhold til kultur- og driftsplaner, gældende certificeringsordninger og krav til bæredygtighed.
 17) Eleven kan udføre almindelige arbejdsopgaver inden for skovningsarbejde og træpleje, herunder planlægge udvisning og tynding samt deltage i oparbejdning af stormfald og indtrækning.
 18) Eleven kan planlægge bekæmpelse af ukrudt og skadevoldere indenfor skovbrug, herunder identificere de mest almindelige ukrudtsarter og øvrige skadevoldere og vælge optimale behandlingsmetoder.
 19) Eleven kan udføre arbejdsopgaver inden for naturgenopretning og natur- og biotoppleje.
 20) Eleven kan vurdere plejebehov samt genetablere og pleje udvalgte vådområder på baggrund af viden om plejemetoder og det enkelte vådområdes flora og fauna.
 21) Eleven kan planlægge og deltage i naturformidling og formidlingsaktiviteter i naturen med fokus på den enkelte målgruppe.
 22) Eleven kan planlægge og placere friluftsfaciliteter og adgangsveje under hensyntagen til naturen og befolkningens adfærd samt opstille og vedligeholde friluftsfaciliteter.
 23) Eleven kan planlægge og gennemføre en friluftstur eller specialaktivitet i naturen på baggrund af viden om sikkerhed, udstyr, håndtering af eventuelle konflikter samt den enkelte målgruppes behov.
 24) Eleven kan planlægge friluftsaktiviteter under hensyntagen til friluftsaktiviteters virkning på naturen.
 25) Eleven kan deltage i planlægning og gennemførelse af oplevelsesaktiviteter for forskellige målgrupper samt planlægge og tilpasse tiltag i naturen med henblik på større naturoplevelser.
 26) Eleven kan udvikle ideer til naturen som oplevelsesrum med udgangspunkt i naturens potentiale i forhold til oplevelser og læring, sundhedsfremme og livskvalitet.
 27) Eleven kan etablere og pleje biotoper for almindeligt forekommende vildtarter samt anlægge vildtremiser og vildtagre, under hensyntagen til vildtets adfærd, behov for opholdssteder og foder.
 28) Eleven kan vurdere plejebehov samt genetablere udvalgte biotoper for almindeligt forekommende vildtarter på baggrund af viden om plejemetoder og den enkelte naturtypes flora og fauna.
 29) Eleven kan planlægge og udføre tiltag og arbejdsopgaver inden for bestandpleje.
 30) Eleven kan planlægge bekæmpelse af ukrudt og skadevoldere indenfor skov- og landskab, herunder identificere de mest almindelige ukrudtsarter og øvrige skadevoldere samt vælge optimale behandlingsmetoder.
 Stk. 2. Kompetencemålene for hovedforløbet gælder som følger:
 1) For specialet skov- og naturplejer gælder målene i stk. 1, nr. 1-20.
 2) For specialet natur og friluftsformidler gælder målene i stk. 1, nr. 1-15 og 21-26.
 3) For specialet biotop- og vildtplejer gælder målene i stk. 1, nr. 1-15 og 27-30.
 Stk. 3. I eux-forløb skal følgende fag m.v. gennemføres udover de i stk. 2 fastsatte mål:
 1) Dansk på A-niveau fra uddannelsen til teknisk studentereksamen med uddannelsestiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen med uddannelsestiden 130 timer svarende til 5,2 uger.
 3) Matematik på B-niveau fra uddannelsen til tekniske studentereksamen med uddannelsestiden 135 timer svarende til 5,4 uger.
 4) Biologi på B-niveau, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 80 timer svarende til 3,2 uger.
 5) Kemi på B-niveau fra uddannelsen til tekniske studentereksamen med uddannelsestiden 80 timer svarende til 3,2 uger.
 6) Fysik på C-niveau fra uddannelsen til almen studentereksamen eller jf. bekendtgørelse om grundfag, erhvervsfag og erhvervsrettet andetsprogsdansk i erhvervsuddannelserne (grund- og erhvervsfagsbekendtgørelsen) med uddannelsestiden 50 timer svarende til 2 uger.
 7) Erhvervsøkonomi på C-niveau fra valgfagene i de gynmasiale uddannelser eller bekendtgørelse om grund- og erhvervsfag i erhvervsuddannelserne, med uddannelsestiden 50 timer svarende til 2 uger.
 8) Større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 9) Eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 10) Valgfag i form af et fag på C-niveau, uddannelsestid 75 timer svarende til 3 uger, og et løft af niveau i et fag, uddannelsestid 125 timer svarende til 5 uger.
 Stk. 4. Skolen skal mindst give eleven mulighed for at kunne vælge:
 1) Matematik på A-niveau.
 2) Fysik på B-niveau.
Stk. 5. Alle skoleperioder, med undtagelse af den sidste, skal bestå af undervisning i både gymnasiale fag og erhvervsuddannelsesfag i et sådant omfang, at der er mulighed for samspil og synergi mellem de enkelte aktiviteter.
Skolens samlede tilrettelæggelse af undervisningen i eux-forløbet skal sikre synergien mellem erhvervsuddannelsens kompetencemål og målene for de gymnasiale fag efter stk. 3. Skolen skal sikre, at undervisningen i fag på gymnasialt niveau så vidt muligt knytter an til den konkrete elevgruppes erhvervsuddannelser, herunder at opgaver, projekter m.v. i rimeligt omfang giver mulighed for at inddrage viden, begreber og indhold fra den enkelte elevs uddannelse.
Stk. 6. Uddannelsestiden for de gymnasiale fag i hovedforløbet omfatter den samlede lærerstyrede elevaktivitet, dvs. den tid, eleverne deltager i forskellige former for lærerstyret undervisning og i øvrige aktiviteter, som er organiseret af skolen til realisering af fagets formål, herunder faglig og metodisk vejledning.
Uddannelsestid omfatter dog ikke elevernes forberedelse til undervisningen, det skriftlige arbejde og de officielle prøver.
Skolen skal ved tilrettelæggelsen af undervisning i gymnasiale fag, hvor der ikke i uddannelsestiden indgår tid til afholdelse af prøver, sørge for at medregne fornøden tid hertil.
Stk. 7. Omfanget af det skriftlige arbejde i fagene opgøres i elevtid.
Elevtiden er den forventede tid, en gennemsnitlig elev på det pågældende niveau skal bruge for at udfærdige en besvarelse af de skriftlige opgaver i faget.
For elever i eux-forløb skal der mindst afsættes 500 timers elevtid til den enkelte elevs skriftlige arbejde.
Elevtiden fordeles af skolen med passende inddragelse af de principper, som fremgår af reglerne for fordeling af fordybelsestid i de gymnasiale uddannelser.
Dele af elevtiden kan af hensyn til synergien i det samlede eux-forløb og elevernes progression afvikles i forbindelse med andre dele i forløbet end de gymnasiale fag, herunder grundfag i grundforløbet.
 Stk. 8. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelserne om merit er fastsat i bilag 1.
 Stk. 2. Elevens uddannelsesforløb afkortes yderligere i det omfang elevens individuelle kompetencer giver grundlag herfor.
 Stk. 3. Reglerne om merit i de gymnasiale uddannelser finder anvendelse for merit i fag på gymnasialt niveau, når fagene indgår som led i et eux-forløb.
Afsluttende prøve § 6. Uddannelsen afsluttes med en prøve.
Prøven afholdes, når eleven opfylder øvrige forudsætninger for udstedelse af skolebevis, jf. stk. 3.
Stk. 2. Som del af den sidste skoleperiode afholder skolen en afsluttende mundtlig prøve, der varer 30 minutter.
Prøven tager udgangspunkt i kompetencemålene for det enkelte speciale.
Eksaminations- og bedømmelsesgrundlaget for prøven er et projekt, eleven skal løse inden for en varighed af 5 dage med normal arbejdstid.
Elevens præstation bedømmes med én karakter, hvor projektbesvarelsen og den mundtlige præstation vægtes lige.
Projektet udarbejdes på grundlag af en opgave, der stilles af skolen i den næstsidste skoleperiode og indeholder praktiske elementer, der er relateret til elevens praktikvirksomhed.
Opgavens praktiske elementer udføres i praktikvirksomheden mellem næstsidste og sidste skoleperiode.
Opgavens indhold, forløb og praktiske elementer tilrettelægges af skolen i samråd med praktikvirksomheden.
Stk. 3. For at der kan udstedes skolebevis, skal eleven have opnået karakteren 02, beregnet som gennemsnittet af karaktererne for alle grundfag og uddannelsesspecifikke fag i hovedforløbet.
Eleven skal tillige have opnået karakteren 02 i det mest centrale uddannelsesspecifikke fag.
Eventuelle fag, hvor der ikke gives karakter, skal være gennemført efter reglerne om faget.
Den afsluttende prøve for specialet skal være bestået.
 Stk. 4. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
 Stk. 5. Ved uddannelsens afslutning udsteder skolen et uddannelsesbevis.
Gymnasial eksamen (erhvervsfaglig studentereksamen) § 7. I alle gymnasiale fag gives afsluttende standpunktskarakterer, der udtrykker graden af den enkelte elevs opfyldelse af målene for faglig viden, indsigt og metode i den pågældende læreplan ved afslutningen af faget.
Der udarbejdes en undervisningsbeskrivelse for det enkelte fag i overensstemmelse med de regler herom, der gælder for de gymnasiale uddannelser.
 Stk. 2. Eux-elever skal, ud over hvad der følger af § 6:
1) aflægge mindst seks prøver i hovedforløbet efter udtræk blandt fag på gymnasialt niveau, 2) udarbejde en større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, og 3) aflægge en mundtlig prøve med udgangspunkt i et skriftligt eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser.
Stk. 3. Projektet efter stk. 2, nr. 3, udarbejdes i biologi og mindst et fag fra erhvervsuddannelsens uddannelsesspecifikke fag efter elevens valg.
Efter elevens valg kan projektet udarbejdes i et yderligere fag.
Projektet kan tilrettelægges sammen med erhvervsuddannelsens afsluttende prøve.
Tilrettelæggelsen kan medføre, at elevens afsluttende prøve finder sted indtil seks måneder før uddannelsens afslutning.
Stk. 4. Ved uddannelsens afslutning udsteder skolen udover det i § 6, stk. 6, nævnte uddannelsesbevis bevis for at have opnået en gymnasial eksamen (erhvervsfaglig studentereksamen), der giver generel studiekompetence.
Beviset benævnes eux-bevis.
 Stk. 5. Eux-beviset indeholder prøvekaraktererne i fag på gymnasialt niveau, jf. stk. 2, nr. 1, karakteren for den større skriftlige opgave, karakteren fra prøven med udgangspunkt i det skriftlige eksamensprojekt og afsluttende standpunktskarakterer (årskarakterer) i alle fag på gymnasialt niveau.
Ikrafttrædelse og overgangsbestemmelser § 8. Bekendtgørelsen træder i kraft den 1. juli 2017.
Stk. 2. Bekendtgørelsen finder ikke anvendelse for undervisning af elever i eux-forløb i fag med skriftlige prøver, som vil skulle afsluttes i en eksamenstermin, hvor der endnu ikke aflægges prøve efter lov om de gymnasiale uddannelser eller regler fastsat i medfør af denne lov.
For disse elever finder de hidtil gældende regler anvendelse.
Stk. 3. Bekendtgørelse nr. 269 af 15. marts 2016 om erhvervsuddannelsen til skov- og naturtekniker ophæves.
Bekendtgørelsen finder dog fortsat anvendelse for elever, som er påbegyndt eller overgået til uddannelsen efter bekendtgørelsen.
 Stk. 4. Elever, jf. stk. 3, og elever på den tilsvarende erhvervsuddannelse, som undervises i medfør af § 2, stk. 2, i bekendtgørelse nr. 282 af 23. marts 2015 om ophævelse af forskellige bekendtgørelser i forbindelse med gennemførelsen af erhvervsuddannelsesreformen Bedre og mere attraktive erhvervsuddannelser kan overgå til uddannelsen efter denne bekendtgørelse i overensstemmelse med overgangsordninger fastsat af skolen i den lokale undervisningsplan.
 Stk. 5. Hvis eleven var fyldt 25 år på tidspunktet for sin påbegyndelse af uddannelsen før den 1. august 2015, skal eleven ved overgangen til uddannelsen efter denne bekendtgørelse gennemføre uddannelsen som erhvervsuddannelse for voksne (euv).
