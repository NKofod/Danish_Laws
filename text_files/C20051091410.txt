Cirkulæreskrivelse  

 om statsamternes mulighed for at få assistance i familieretlige sager fra  

 danske ambassader og andre repræsentationer Familiestyrelsen har på baggrund af en henvendelse fra  

 Statsamtet Vestsjælland anmodet Udenrigsministeriet om en udtalelse om  

 statsamternes mulighed for at få assistance i familieretlige sager fra danske  

 ambassader og andre repræsentationer.
I den konkrete separationssag anmodede statsamtet ambassaden i  

 Bern om bistand til afholdelse af vilkårsforhandling med den ene ægtefælle,  

 der  

 var bosat i Schweiz.
Ambassaden meddelte statsamtet, at de fremsendte  

 dokumenter skulle oversættes, inden den pågældende part blev indkaldt til  

 møde  

 på ambassaden.
Ambassaden afviste at påtage at oversætte de fremsendte  

 dokumenter.
 Udenrigsministeriet har redegjort således for de problemer, som  

 sagen rejser:
"Spørgsmål om  

 gebyrer: Danske repræsentationers service over for statsamterne i  

 familieretlige  

 sager Idet henvises til Familiestyrelsens brev af 13. april 2005,  

 Deres j.nr. 03-5019-00026, hvormed Styrelsen på baggrund af en konkret sag  

 mellem Statsamtet Vestsjælland og ambassaden i Bern udbeder sig en nærmere  

 afklaring af spørgsmålet om, hvilke (betalingsfri) ydelser statsamterne kan  

 påregne  

 fra de danske repræsentationer i familieretlige sager, skal  

 Udenrigsministeriet  

 meddele som følger:
Grundlæggende element i Udenrigsministeriets betalingsordning,  

 kap. 1 Borgerservice, der er hjemlet i Bekendtgørelse nr. 917 af 9. september  

 2004 om betaling for tjenestehandlinger i udenrigstjenesten, er, at en given  

 rekvirent skal betale for de borgerserviceydelser, som udføres af  

 Udenrigsministeriet  

 samt de udsendte og honorære repræsentationer.
I Vejledningen til  

 betalingsordningen,  

 afsnit A, pkt.  

 2 a,  

 er en række offentlige instanser, herunder statsamterne, imidlertid generelt  

 undtaget for denne betalingspligt.
Dette indebærer som anført i Vejledningen,  

 at der ikke skal opkræves betaling i ægteskabs-, faderskabs-, adoptions-  

 eller  

 asylsager, når disse modtages fra statslige myndigheder.
Den betalingsfri ydelse, som udføres for de nævnte instanser,  

 indebærer i praksis, at repræsentationen bistår og yder sagsbehandling til  

 den  

 rekvirerende danske myndighed ved eksempelvis efter anmodning at indkalde  

 relevante parter til vilkårsforhandlinger på repræsentationen, deltagelse i  

 disse møder samt afrapportering herfra til ressortmyndigheden.
Endvidere kan  

 repræsentationerne på vegne af den rekvirerende danske myndighed tage kontakt  

 til stedlige myndigheder og organisationer med henblik på afklaring af  

 forskellige lokale forhold.
Repræsentationerne kan derimod ikke betragtes som  

 en statslig translatørtjeneste.
Det følger således af Vejledningens afsnit B,  

 pkt. c, at oversættelser i princippet bør udfærdiges af rekvirenten selv,  

 eller  

 også bør rekvirenten henvises til at søge opgaven løst andetsteds, samt at  

 ikke-oversatte sagsakter efter omstændighederne vil kunne returneres med  

 anmodning om, at oversættelse foretages i Danmark, før repræsentationen  

 foretager den ønskede sagsbehandling.
Repræsentationerne har dog mulighed for  

 at foretage oversættelse af mindre standarddokumenter så som kørekort,  

 dåbsattester o.l.
For denne ydelse opkræves kr. 160,00 pr. dokument, jfr.  

 Betalingsordningens § 5, stk.1.
Ligeledes gælder i medfør af Vejledningens afsnit A, pkt. 2 b,  

 at udlæg altid skal godtgøres af rekvirenten, uanset om bistanden er belagt  

 med  

 gebyr, timetakst eller ej.
Det betyder eksempelvis, at dersom et statsamt  

 anmoder en repræsentation om at indhente et responsum om en given  

 retstilstand  

 eller forhold, vil det pågældende statsamt skulle refundere repræsentationens  

 faktiske udgifter til advokat eller anden fagspecialist.
Inden en sådan  

 opgave  

 iværksættes, forventes repræsentationen over for rekvirenten at fremsætte  

 skriftligt tilbud over udgifterne forbundet med opgaven. Familiestyrelsen kan henholde sig hertil.
 Det bemærkes, at Udenrigsministeriets betalingsordning findes  

 på Udenrigsministeriets hjemmeside www.um.dk.
