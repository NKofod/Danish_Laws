 I medfør af § 16, stk. 2, i merværdiafgiftsloven, jfr. lovbekendtgørelse  

 nr. 68 af 18. februar 1985, fastsættes:
 § 1.  Bestemmelserne i denne bekendtgørelse finder  

 anvendelse på investeringsgoder, der ved anskaffelsen helt eller delvis  

 anvendes i forbindelse med momsregistreret virksomhed.
 Stk. 2.  Ved investeringsgoder forstås:
a.
Maskiner, inventar og andre driftsmidler, hvis anskaffelsespris, excl.  

 merværdiafgift, overstiger 50.000 kr. og er undergivet værdiforringelse.
b.
Fast ejendom.
c.
Til- og ombygnings- eller moderniseringsarbejder samt reparations- og  

 vedligeholdelsesarbejder på fast ejendom til en samlet afgiftspligtig værdi  

 af mere end 50.000 kr.
 § 2.  Såfremt der i en registreret virksomhed sker  

 ændringer i den fradragsret, som virksomheden opnåede ved anskaffelsen af et  

 investeringsgode, skal der ske regulering af virksomhedens indgående afgift,  

 jfr. dog § 6, stk. 4.
 Stk. 2.  For driftsmidler foretages der kun regulering  

 for ændringer, som indtræder inden for de første 5 regnskabsår, for fast  

 ejendom og for til- og ombygningsarbejder m.v. på fast ejendom dog de første  

 10 regnskabsår, efter anskaffelsen, incl. det regnskabsår, hvori  

 investeringsgodet er anskaffet.
 Stk. 3.  Regulering skal foretages i følgende tilfælde:
a.
Når et investeringsgode, for hvilket virksomheden ved anskaffelsen har  

 haft fuld eller delvis fradragsret, overgår til en anvendelse, for hvilken  

 virksomheden ikke har fradragsret.
b.
Når et investeringsgode, for hvilket virksomheden ved anskaffelsen har  

 haft fuld fradragsret, overgår til en anvendelse, for hvilken virksomheden  

 har delvis fradragsret.
c.
Når grundlaget for et ved anskaffelsen opnået delvis fradrag ændres  

 således, at virksomheden bliver berettiget til mindre delvis fradrag.
Stk. 4.  Der kan tilsvarende ske regulering, når  

 virksomheden bliver berettiget til større fradrag, end den var berettiget til  

 ved anskaffelsen.
Der kan dog ikke ske regulering for et investeringsgode,  

 for hvilket virksomheden ved anskaffelsen ikke har haft fradragsret, eller  

 for hvilket der tidligere er foretaget regulering efter stk. 3, litra a.
 Stk. 5.  Opgørelsen af virksomhedens fradragsret for  

 investeringsgoder foretages for hvert regnskabsår efter bestemmelserne i  

 bekendtgørelse om delvis fradragsret for merværdiafgift.
 § 3.  Der skal ikke ske regulering i følgende  

 tilfælde:
a.
Ved salg af investeringsgoder i afgiftsberigtiget stand i henhold til  

 merværdiafgiftslovens § 11, stk. 4.
b.
Ved salg af investeringsgoder, der kan holdes uden for den  

 afgifspligtige omsætning i medfør af merværdiafgiftslovens § 12, stk. 1.
c.
Ved salg af investeringsgoder på tvangsauktion.
§ 4.  Ved overdragelse af fast ejendom eller  

 overdragelse af driftsmidler i henhold til merværdiafgiftslovens § 12, stk.  

 5, inden for reguleringsperioden, kan en køber, der har mindst samme  

 fradragsret for investeringsgodet, som sælger havde på  

 anskaffelsestidspunktet, overtage hele reguleringsforpligtelsen for den  

 resterende del af reguleringsperioden.
Er købers fradragsret mindre end  

 sælgers, kan køber overtage den del af sælgers reguleringsforpligtelse, der  

 svarer til købers fradragsret for investeringsgodet.
Den resterende del af  

 reguleringsforpligtelsen skal da efterreguleres af sælger.
 Stk. 2.  Det er en betingelse for hel eller delvis  

 overdragelse af sælgers reguleringsforpligtelse, at køber erklærer sig  

 indforstået med at overtage reguleringsforpligtelsen for afgiftsbeløbet for  

 den resterende del af reguleringsperioden.
 Stk. 3.  Ved overdragelse af fast ejendom eller  

 overdragelse af driftsmidler i henhold til merværdiafgiftslovens § 12, stk.  

 5, i andre tilfælde end de i § 3 og § 4, stk. 1, nævnte, skal der ske  

 regulering.
 § 5.  Rutebiler, der er anskaffet inden 1. januar  

 1979, eller for hvilke fradragsret ved anskaffelsen højst har udgjort 20  

 pct., er uanset bestemmelserne i § 2 og § 4 fritaget for regulering.
§ 6.  Regulering i de enkelte regnskabsår foretages  

 for driftsmidler med 1/5, for fast ejendom og til- og ombygningsarbejder m.v.  

 på fast ejendom dog 1/10, af det afgiftsbeløb, som er betalt i forbindelse  

 med anskaffelsen af det pågældende investeringsgode.
Virksomheder, der skal  

 betale afgift af projekterings- og byggearbejder efter bestemmelserne i  

 bekendtgørelse om merværdiafgift af byggeri m.v. til salg, udlejning eller  

 eget brug, skal medregne afgiften af virksomhedens eget arbejde i  

 reguleringsgrundlaget.
Stk. 2.  Reguleringen foretages på grundlag af de  

 ændringer i fradragsretten, som finder sted inden for det enkelte regnskabsår  

 i forhold til fradragsretten i det regnskabsår, hvor det pågældende  

 investeringsgode er anskaffet.
Ved regulering af de i § 2, stk. 3, litra a,  

 og § 4, stk. 3, nævnte tilfælde skal der ske regulering for den resterende  

 del af reguleringsperioden.
Stk. 3.  Virksomheder, som i henhold til § 4 har  

 overtaget en reguleringsforpligtelse, skal - såfremt fradragsretten bliver  

 mindre, eller såfremt fradragsretten bortfalder inden for den resterende del  

 af reguleringsperioden - foretage regulering.
Der kan tilsvarende ske  

 regulering, når fradragsretten bliver større.
Reguleringen foretages på  

 grundlag af det afgiftsbeløb, som virksomheden i henhold til § 4, stk. 1, har  

 overtaget reguleringsforpligtelsen for.
 Stk. 4.  Der foretages ikke regulering, såfremt  

 udsvinget i fradragsprocenten er mindre end 10 i forhold til  

 fradragsprocenten på anskaffelsestidspunktet.
§ 7.  Toldvæsenet kan meddele tilladelse til, at der  

 stilles sikkerhed for en reguleringsforpligtelse, der påhviler en fast  

 ejendom.
Det er dog en betingelse, at sikkerhedsstillesen opretholdes uændret  

 i reguleringsperioden, samt at reguleringsbeløbet for den resterende del af  

 perioden forfalder til betaling, hvis den faste ejendom overdrages på ny,  

 jfr. dog § 3, litra c.
 § 8.  Bogføring m.v. i forbindelse med anskaffelse,  

 salg og regulering skal ske efter bestemmelserne i bekendtgørelse om  

 regnskabsførelse efter merværdiafgiftsloven.
 Stk. 2.  Reguleringsbeløbet skal medtages ved opgørelsen  

 af virksomhedens indgående afgift for den afgiftsperiode, i hvilken omfanget  

 af reguleringen kan konstateres, f.eks. ved et investeringsgodes overgang til  

 anden anvendelse eller ved regnskabsårets afslutning.
 § 9.  Den, der forsætligt eller groft uagtsomt afgiver  

 urigtige eller vildledende oplysninger eller fortier oplysninger til brug for  

 afgiftskontrollen i forbindelse med ændring af et investeringsgodes  

 anvendelse, straffes med bøde, medmindre højere straf er forskyldt efter  

 merværdiafgiftslovens § 35, stk. 3. Bestemmelserne i lovens § 35, stk. 4, og  

 § 36 finder anvendelse.
 § 10.  Bekendtgørelsen træder i kraft den 1. april  

 1985. Samtidig ophæves bekendtgørelse nr. 312 af 26. maj 1978 om regulering  

 af indgående afgift for investeringsgoder.
 Stk. 2.  Bekendtgørelsen finder anvendelse på  

 registrerede virksomheders beholdninger af investeringsgoder pr. 1. april  

 1985. Der kan ikke ske regulering i forbindelse med en virksomheds  

 registrering eller ved udvidelse af en virksomheds afgiftspligt.
