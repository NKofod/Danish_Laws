Skriftlig fremsættelse (3. oktober 2018) Erhvervsministeren (Rasmus Jarlov):
 Herved tillader jeg mig for Folketinget at fremsætte:
Forslag til lov om ændring af lov om Dansk Internationalt Skibsregister (Overenskomstdækning ved offshore-aktiviteter på skibe på dansk søterritorium og kontinentalsokkelområde) (Lovforslag nr.
L 50) Lovforslaget har til formål at sikre mulighed for overenskomstdækning med danske faglige organisationer for alle søfarende på skibe, der primært udfører en række offshore-aktiviteter på dansk søterritorium eller kontinentalsokkelområde.
Lovforslaget vil indebære, at overenskomster med danske faglige organisationer vil kunne omfatte alle søfarende på skibe, der er registreret i Dansk Internationalt Skibsregister, når skibene primært udfører de aktiviteter, der typisk udføres af vagt- og supplyskibe, rørlægnings- og kabelskibe, vindmølle- og konstruktionsskibe, ishåndteringsskibe og ASV'er (Accomodation and Support Vessels, som også kaldes hotelskibe) på dansk søterritorium og kontinentalsokkelområde.
Skibe, der udfører aktiviteter, som allerede i dag er omfattet af den såkaldte DIS-skatteordning, vil som udgangspunkt ikke berøres af lovforslaget.
 Forslaget er en opfølgning på aftalen mellem regeringen (Venstre, Liberal Alliance og Det Konservative Folkeparti), Dansk Folkeparti og Radikale Venstre om erhvervs- og iværksætterinitiativer, der blev indgået den 12. november 2017.
Lovforslaget skal ses i sammenhæng med lov nr. 359 af 29. april 2018 om ændring af kildeskatteloven, ligningsloven, sømandsbeskatningsloven og tinglysningsafgiftsloven, som udvider DIS-skatteordningen.
Når udvidelsen træder i kraft, vil søfarende på skibe, der udfører en række aktiviteter, der typisk udføres af vagt- og supplyskibe, rørlægnings- og kabelskibe, vindmølle- og konstruktionsskibe, ishåndteringsskibe og ASV'er blive omfattet af reglerne om skattefri nettohyre.
Ordningen blev udvidet for at fastholde og styrke den danske offshore-sektors konkurrenceevne på det globale marked.
Udvidelsen skal ses i forlængelse af en udvidelse af tonnageskatteordningen ved lov nr. 1886 af 29. december 2015 om ændring af tonnageskatteloven og sømandsbeskatningsloven.
I aftalen om erhvervs- og iværksætterinitiativer er det forudsat, at arbejdsmarkedets parter i forlængelse af udvidelsen af DIS-skatteordningen, indgår en aftale for de skibe, der primært udfører de aktiviteter, som omfattes af udvidelsen, på dansk sokkel.
En sådan aftale skulle sikre overenskomstdækning og ordnede forhold på arbejdsmarkedet.
Arbejdsmarkedets parter repræsenteret ved medlemmerne af det såkaldte DIS-kontaktudvalg har efterfølgende anbefalet, at der findes en lovbaseret løsning til sikring af danske arbejdsvilkår.
Dette lovforslag indeholder dermed et forslag til lovbaseret løsning.
Det foreslås, at tidspunktet for lovens ikrafttræden fastsættes administrativt, således at ikrafttræden kan ske, når udvidelsen af tonnageskatteordningen og DIS-skatteordningen træder i kraft.
Sidstnævnte ordninger kan først træde i kraft, når der foreligger en godkendelse fra Europa-Kommissionen efter statsstøttereglerne.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
