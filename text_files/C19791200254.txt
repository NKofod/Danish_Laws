 Efter at der ved lov nr. 555 af 15. november 1978 om ændring af lov om  

 arbejdsformidling og arbejdsløshedsforsikring m.v. med virkning fra 1. januar  

 1979 er gennemført efterløn til medlemmer af anerkendte arbejdsløshedskasser,  

 der forlader arbejdslivet i alderen 60-66 år, har folketingets finansudvalg  

 givet tilslutning til, at der indføres regler, hvorefter der af de enkelte  

 styrelser kan ydes opsat understøttelse til personer, som er omfattet af  

 adgangen til understøttelse efter bestemmelserne i cirkulære nr. 25 af 26.  

 januar 1972 om ændrede regler om ydelse af understøttelse til  

 ikke-pensionssikret personale i statens tjeneste, og som fratræder deres  

 beskæftigelse i alderen 60-66 år for at overgå til at modtage efterløn.
 Disse regler finder tilsvarende anvendelse for understøttelser, der  

 udredes af kirkekasserne i henhold til kirkeministeriets cirkulærskrivelse af  

 16. februar 1973 med ændring af 23. september 1975.
 Til orientering for stiftsøvrigheden og provstiudvalgene vedlægges et  

 antal eksemplarer af finansministeriets cirkulære af 27. april 1979.
 Under henvisning til disse nye bestemmelser skal man anmode om, at der ved  

 forelæggelse for ministeriet af sager om ydelse af understøttelse til  

 ikke-pensionssikret personale i folkekirkens tjeneste i aldersgruppen 60-66  

 år medfølger oplysning om, hvorvidt den pågældende er medlem af en anerkendt  

 arbejdsløshedskasse.
 P.M.V.
 E.B.
