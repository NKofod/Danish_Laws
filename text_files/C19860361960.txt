Indledning Med hjemmel i § 57, stk. 6, i lov om arbejdsformidling og  

 arbejdsløshedsforsikring m.v. har arbejdsministeriet i bekendtgørelse nr. 612  

 af 18. december 1985 fastsat nærmere regler om den  

arbejdsgiverdokumentation, der skal foreligge, før udbetaling af  

 arbejdsløshedsdagpenge og efterløn kan påbegyndes.
Den i bekendtgørelsen omhandlede arbejdsgiverdokumentation er således en  

betingelse for, at udbetaling af arbejdsløshedsdagpenge og efterløn  

 kan finde sted.
Hvis en arbejdsløshedskasse udbetaler dagpenge eller  

 efterløn, uden at den omhandlede dokumentation foreligger, vil det betyde, at  

 arbejdsløshedskassen mister retten til refusion for afholdte udbetalinger,  

 jfr. arbejdsløshedsforsikringsloven § 79, stk. 3.
Dokumentation for arbejdsfortjenesten I bekendtgørelsens § 2 er det fastsat, at der skal foreligge  

 arbejdsgiverdokumentation for arbejdsfortjenesten i beregningsperioden.
 Det fremgår endvidere af § 2 sammenholdt med § 8, at  

 arbejdsgiverdokumentationen enten kan bestå af lønsedler eller oplysninger,  

 som arbejdsgiveren har afgivet på en af direktoratet udarbejdet blanket.
 For at sikre, at ordningen medfører så lille en merbelastning som muligt,  

 kan arbejdsløshedskasserne som udgangspunkt anvende lønsedler  

 som dokumentation.
 Arbejdsløshedskasserne bør derfor informere medlemmerne om, at lønsedler  

 bør opbevares med henblik på en eventuel ledighedssituation eller overgang  

 til efterløn.
 Det er dog en betingelse for, at lønsedler kan anvendes som dokumentation,  

 at lønsedlerne tilstrækkeligt sikkert og utvetydigt angiver medlemmets  

 lønindtægt m.v. i beregningsperioden.
 Hvis medlemmet ikke er i stand til at aflevere lønsedler til  

 arbejdsløshedskassen, eller hvis lønsedlerne ikke i tilstrækkeligt omfang  

 indeholder de oplysninger om medlemmets lønindtægt m.v., der er nødvendige  

 for at foretage en korrekt beregning, skal arbejdsløshedskassen indhente den  

 fornødne dokumentation fra arbejdsgiveren ved hjælp af en  

 arbejdsgivererklæring (blanket AR 274 (dagpenge) eller blanket AR 275  

 (efterløn)).
Oplysninger om medlemmets fravær Mens oplysningerne om medlemmets lønindtægt m.v. i beregningsperioden skal  

 dokumenteres af arbejdsgiveren, skal medlemmet selv på tro og love afgive  

 oplysningerne vedrørende fraværet i beregningsperioden.
 Der skal således ikke indhentes arbejdsgiverdokumentation om et eventuelt  

 fravær.
Dokumentation for opfyldelse af arbejdskravet I bekendtgørelsens § 3 er det fastsat, at der skal foreligge  

 arbejdsgiverdokumentation for opfyldelse af arbejdskravet.
 Dette betyder, at tro og love erklæringer fra og med den 1. januar 1986  

 ikke længere har kunnet anvendes som dokumentation for, at et medlem opfylder  

 arbejdskravet, jfr. arbejdsløshedsforsikringslovens §§ 55 og 72.
 Det i § 3 omhandlede dokumentationskrav skal også være opfyldt for  

 medlemmer, der er omfattet af det skærpede arbejdskrav, jfr. § 4, stk.  

 1, i direktoratets bekendtgørelse nr. 737 af 28. december 1982 om retten til  

 arbejdsløshedsdagpenge for medlemmer, der under ledighed har bibeskæftigelse  

 ved selvstændig virksomhed (emnenr. 3.3112).
 Arbejdsgiverdokumentationen kan være lønsedler eller oplysninger, som  

 arbejdsgiveren har afgivet på en af direktoratet udarbejdet blanket.
 Med henblik på at sikre, at ordningen medfører så lille en merbelastning  

 som muligt, kan arbejdsløshedskasserne som udgangspunkt anvende  

lønsedler som dokumentation.
 Det er dog en betingelse for, at lønsedler kan anvendes som dokumentation,  

 at lønsedlerne indeholder de nødvendige oplysninger.
 Lønsedler, hvoraf man direkte kan aflæse omfanget af medlemmets  

 beskæftigelse, og lønsedler, hvoraf man ved hjælp af kendskab til  

 overenskomster eller lignende kan beregne antallet af løntimer/beskæftigede  

 timer, vil kunne anvendes som dokumentation.
 Sådanne lønsedler skal suppleres med en tro en tro og  

 love-erklæring fra medlemmet om, hvorvidt medlemmet har haft fravær i  

 ansættelsesforholdet.
 Hvis medlemmet har haft fravær i ansættelsesforholdet, skal medlemmet  

 endvidere på tro og love afgive oplysninger om fraværsårsagens(ernes) og  

 fraværsperiodens(ernes) årsag, længde og placering.
 Til dette brug anvendes blanket AR 296.
 I tilfælde, hvor der foreligger allerede udarbejdede  

 arbejdsgiveroplysninger om antal arbejdstimer, sygefravær, ferie m.v.,  

 eksempelvis i form af tjeneste-/indberetningslister eller lignende, hvis  

 rigtighed er bekræftet af arbejdsgiveren, vil sådanne - efter en konkret  

 vurdering - kunne anvendes til brug for fortolkning af foreliggende lønsedler  

 eller i stedet for lønsedler.
Lønsedler, hvor der er tvivl om arbejdstimernes placering i lønperioden i  

 tilfælde, hvor der har været tale om arbejde på nedsat tid, vil ikke alene  

 kunne anvendes som arbejdsgiverdokumentation.
Dette kan eksempelvis være  

 tilfældet, hvor et medlem har været beskæftiget 15 timer i den første uge og  

 25 timer i den anden uge.
I sådanne tilfælde skal arbejdsløshedskassen altid  

 indhente nærmere oplysninger hos arbejdsgiveren om arbejdstimernes placering.
 Oplysninger om antallet af arbejdstimer og ansættelsesperiode(r) kan  

 indhentes hos arbejdsgiveren ved hjælp af blanket AR 263 (Oplysninger fra  

 Arbejdsgivere II).
 Denne ordning om arbejdsgiverdokumentation for opfyldelse af arbejdskravet  

 bygger således på, at beskæftigelsens omfang og varighed dokumenteres  

 af arbejdsgiveren, mens årsag til fravær, fraværets omfang og fraværets  

 placering dokumenteres ved hjælp af medlemmets egen oplysninger.
 Arbejdsgiverdokumentationen skal foreligge som grundlag for den første  

 beregning af, om arbejdsbetingelserne er opfyldt, ligesom den skal foreligge  

 ved senere beregninger af arbejdsbetingelserne, jfr. herved punkt I i  

 direktoratets cirkulære af 12. april 1984 (emnenr. 3.3112).
 I bekendtgørelsens § 4 er det fastsat, at reglerne om  

 arbejdsgiverdokumentation ikke finder anvendelse på nyuddannede,  der  

 opnår dagpengeret i henhold til arbejdsløshedsforsikringslovens § 54.
Dokumentation for årsag til arbejdsophør I bekendtgørelsens § 5 er det fastsat, at arbejdsløshedskassen, hvis den  

 finder, at der er behov for arbejdsgiverdokumentation for årsagen til  

 medlemmets seneste arbejdsophør, kan indhente oplysninger herom hos  

 medlemmets tidligere arbejdsgiver.
 Bestemmelsen indeholder således ikke en pligt for  

 arbejdsløshedskasserne til i alle tilfælde at indhente  

 arbejdsgiverdokumentation for årsagen til medlemmets seneste arbejdsophør.
 Bestemmelsen indebærer imidlertid, at arbejdsløshedskasserne i alle  

 tilfælde skal foretage en konkret vurdering af, om arbejdsgiverdokumentation  

 skal indhentes.
 Denne vurdering skal foretages på grundlag af medlemmets oplysninger på  

 ledighedserklæringen eller på dagpengekortene og øvrige foreliggende  

 oplysninger om årsagen til det seneste arbejdsophør.
 Hvis arbejdsløshedskassen herefter er i tvivl om, hvorvidt der bør træffes  

 foranstaltninger i henhold til arbejdsløshedsforsikringslovens § 63, stk. 1,  

 nr. 2, skal kassen indhente nærmere oplysninger om årsagen til  

 arbejdsophøret hos medlemmets tidligere arbejdsgiver.
 Til brug herfor skal arbejdsløshedskassen anvende blanket AR 264  

 (Oplysninger fra Arbejdsgivere III).
 Dispensationer m.v.
 I bekendtgørelsens § 6 er det fastsat, at Direktoratet for  

 Arbejdsløshedsforsikringen kan tillade, at dokumentationsreglerne i § 2 og §  

 3 fraviges for enkelte fag og faglige områder, hvor ganske særlige  

 forhold gør sig gældende.
 Det bemærkes, at det ved udarbejdelsen af bekendtgørelsen er forudsat, at  

 dispensationsadgangen kun bør benyttes i begrænset omfang, hvor ganske  

 særlige forhold gør sig gældende.
 I bekendtgørelsens § 7 er det fastsat, at dagpenge og efterløn kan  

 udbetales i indtil 2 måneder, uden at der foreligger de i §§ 2 og 3  

 omhandlede arbejdsgiveroplysninger, hvis dokumentationen ikke kan fremskaffes  

 så hurtigt, at udbetalingen af dagpenge og efterløn kan ske uden forsinkelse.
 Udbetalingen skal i så tilfælde ske på grundlag af medlemmets oplysninger  

 på tro og love, og kassen skal tage forbehold over for medlemmet for eventuel  

 senere regulering.
 Bestemmelsen forudsætter, at arbejdsløshedskassen følger reglerne om  

 rekvirering af arbejdsgiveroplysninger, rykkerprocedure og  

 politianmeldelse i direktoratets bekendtgørelse nr. 537 af 14. november  

 1983 og de i tilknytning til denne bekendtgørelse udsendte cirkulærer af 30.  

 november 1983 (emnenr. 3.312).
 Hvis det godtgøres, at den nævnte dokumentation ikke kan  

 fremskaffes, f.eks. fordi virksomhedens bogholderi er gået til grunde, kan  

 udbetalingen af dagpenge og efterløn fortsat ske på grundlag af medlemmets  

 oplysninger på tro og love med forbehold om eventuel senere regulering.
 Kassen skal dog også i sådanne tilfælde sammenholde medlemmets oplysninger  

 med andre tilgængelige oplysninger, eksempelvis overenskomster eller  

 lignende.
Det forudsættes, at arbejdsløshedskassen sikrer sig fornøden dokumentation  

 for, at den ikke kan fremskaffe de pågældende oplysninger.
Dette kan  

 eksempelvis ske ved en erklæring fra politiet om, at oplysningerne ikke på  

 nuværende tidspunkt kan fremskaffes.
 Hvis der foreligger en sådan erklæring fra politiet, er der i princippet  

 ingen øvre grænse for, hvor længe dagpenge og efterløn kan udbetales uden  

 arbejdsgiverdokumentation.
 Imidlertid kan der opstå tilfælde, hvor tidsforbruget i forbindelse med  

 arbejdsløshedskassens forsøg på at indhente de nødvendige  

 arbejdsgiveroplysninger og politiets efterfølgende behandling af sagen  

 betyder, at dokumentationsspørgsmålet ikke er afklaret indenfor 2 måneders  

 fristen.
 I disse tilfælde kan der udbetales dagpenge ud over de 2 måneder, hvis det  

 er dokumenteret, at det ikke for nærværende har været muligt at  

 fremskaffe oplysningerne.
 For at sikre dokumentation herfor må der også her foreligge en erklæring  

 fra politiet om, at det ikke for nærværende har været muligt at  

 indhente de ønskede oplysninger.
 I forbindelse med udløbet af 2 måneders fristen skal kassen derfor anmode  

 politiet om at erklære, at det ikke for nærværende har været muligt for  

 politiet at fremskaffe de pågældende arbejdsgiveroplysninger til  

 arbejdsløshedskassen.
En sådan erklæring fra politiet kan enten foreligge skriftligt eller  

 mundtligt.
Er der tale om en mundtlig erklæring, skal kassen skriftligt  

 registrere, hvem der har givet beskeden, hvem der har modtaget beskeden,  

 hvornår beskeden er modtaget og årsagen til, at oplysningerne ikke  

 foreligger.
Blanketter De af direktoratet udarbejdede blanketter, der er nævnt i denne  

 vejledning, skal arbejdsløshedskasserne som udgangspunkt anvende ved  

 rekvirering af oplysninger fra arbejdsgiveren.
I tilfælde, hvor der er  

 fastsat særlige regler om anvendelse af bestemte blanketter, skal  

 arbejdsløshedskasserne dog anvende disse.
 Hvis blanketterne ikke er hensigtsmæssige inden for bestemte faglige  

 områder, kan kasserne dog udarbejde egne blanketter.
 Inden anvendelsen af egne udarbejdede blanketter påbegyndes, skal  

 blanketterne godkendes af direktoratet.
 En godkendelse vil sædvanligvis forudsætte, at blanketten mindst  

 indeholder de samme oplysninger som direktoratets blanketter, og at  

 blanketten ikke er vanskeligere at anvende og udfylde end direktoratets  

 blanketter.
En godkendelse kan ikke begrænses til en bestemt afdeling af en decentral  

 kasse og vil således forudsætte, at blanketterne skal anvendes af alle  

 kassens afdelinger.
Dette gælder dog ikke i tilfælde, hvor en  

 arbejdsløshedskasse består af afdelinger, hvor hver afdeling har sit  

 specielle faglige område.
Udbetaling af feriedagpenge Beskæftigelsesforhold, der på tro og love er angivet på blanket AR 257  

 (Erklæring vedrørende Feriedagpenge) til brug for beregningen af omfanget af  

 retten til feriedagpenge, skal ikke dokumenteres ved hjælp af  

 arbejdsgiveroplysninger, da bekendtgørelse nr. 612 af 18. december 1985 alene  

 vedrører udbetaling af arbejdsløshedsdagpenge og efterløn.
I henhold til arbejdsløshedsforsikringslovens § 75h, stk. 1, 2. pkt., skal  

 et medlem, der ønsker at modtage feriedagpenge, opfylde betingelserne for at  

 modtage dagpenge.
Det vil blandt andet sige, at medlemmet skal opfylde  

 arbejdsløshedsforsikringslovens §§ 55 eller 72.
 Hvis det i forbindelse med udbetalingen af feriedagpenge er nødvendigt at  

 undersøge, om arbejdskravet er opfyldt, skal arbejdsløshedskassen indhente  

 arbejdsgiverdokumentation i overensstemmelse med foranstående.
 Dette gælder, uanset om der er tale om udbetaling af feriedagpenge i et  

 arbejdsforhold eller under ledighed.
 Ikrafttræden m.v.
 Bekendtgørelsen trådte i kraft den 1. januar 1986.
 Dette indebærer, at arbejdsløshedskasserne skal sikre sig, at der for  

 medlemmer, der den 1. januar 1986 eller senere første gang melder sig ledige  

 eller begærer efterløn, foreligger arbejdsgiverdokumentation i  

 overensstemmelse med reglerne i bekendtgørelsen og denne vejledning.
 Sigtet hermed er, at det af administrative grunde skal sikres, at løbende  

 udbetalinger på grundlag af ledighedserklæringer, arbejdserklæringer og  

 efterlønsbegæringer fra før den 1. januar 1986 kan fortsætte uændret, således  

 at der i disse tilfælde ikke skal indhentes arbejdsgiverdokumentation.
 For så vidt angår reglerne om arbejdsgiverdokumentation for opfyldelse af  

 arbejdskravet indebærer dette, at ikrafttrædelsesreglerne skal ses i  

 sammenhæng med reglerne i afsnit I i direktoratets cirkulære af 12. april  

 1984 om beregning af arbejdsbetingelserne i arbejdsløshedsforsikringslovens §  

 55 m.v. (emnenr. 3.15).
I tilfælde, hvor der før den 1. januar 1986 er sket en beregning af, om  

 arbejdsbetingelserne er opfyldt, kan udbetalinger på grundlag af denne  

 beregning også ske efter den 1. januar 1986, uden at der skal foreligge  

 dokumentation i overensstemmelse med bekendtgørelsen og denne vejlednings  

 regler.
Det forudsættes dog, at der foreligger dokumentation for opfyldelse  

 af arbejdskravet i overensstemmelse med de før den 1. januar 1986 gældende  

 regler.
 I disse tilfælde kan der således ske løbende udbetalinger af  

 arbejdsløshedsdagpenge/efterløn uden arbejdsgiverdokumentation indtil det  

 tidspunkt, hvor arbejdsløshedskassen foretager en ny beregning af, hvorvidt -  

 og i givet fald hvor længe - arbejdsbetingelserne er opfyldt.
 Ved denne »andengangs beregning« af, om arbejdsbetingelserne er  

 opfyldt, skal der foreligge arbejdsgiverdokumentation i overensstemmelse med  

 bekendtgørelsens og vejledningens regler for den nye beskæftigelse,  

 der ikke er indgået i forbindelse med tidligere beregninger af  

 arbejdskravet, også selv om det pågældende arbejde eventuelt måtte ligge  

 forud for den 1. januar 1986.
For så vidt angår personer, der overgår til efterløn efter den 1. januar  

 1986 på grundlag af en ledighedserklæring, der er afgivet før den 1. januar  

 1986, jfr. reglen i afsnit I, litra f, i direktoratets cirkulære af 22.  

 oktober 1981 (emnenr. 3.322), bemærkes, at der i sådanne situationer vil  

 kunne ske ovegang til efterløn, uden at bekendtgørelsens regler om  

 arbejdsgiverdokumentation for opfyldelse af arbejdskravet er opfyldt.
Det  

 forudsættes dog, at de regler vedrørende dokumentation, som var gældende  

 forud for den 1. januar 1986, er opfyldt.
 Hvis medlemmet i perioden efter ledighedens indtræden har haft arbejde,  

 som ikke tidligere er indgået ved beregningen af arbejdskravet, og som efter  

 den 1. januar 1986 bruges til at beregne en ny faldsdato, skal der for denne  

 beskæftigelse - uanset om den ligger før eller efter den 1. januar 1986 -  

 foreligge arbejdsgiverdokumentation i overensstemmelse med bekendtgørelsens  

 og vejledningens regler.
 Til belysning af de ovenfor behandlede problemstillinger skal der henvises  

 til følgende eksempel:
 Et medlem, der har meldt sig ledig før den 1. januar 1986, har på  

 grunndlag af en tro og love erklæring (arbejdserklæring) fået beregnet, at  

 medlemmet falder for arbejdskravet den 1. juli 1986.
 Medlemmet har været uafbrudt ledig bortset fra perioden fra den 1.  

 november 1985 til den 1. februar 1986, hvor medlemmet har haft et 3 måneders  

 vikariat på fuld tid.
 Kassen kan indtil den 1. juli 1986 udbetale dagpenge på grundlag af  

 arbejdserklæringens oplysninger, uanset de nye regler om  

 arbejdsgiverdokumentation for opfyldelse af arbejdskravet.
 Senest den 1. juli 1986 skal kassen foretage en ny beregning af, om  

 arbejdskravet fortsat er opfyldt for at kunne afgøre, om der kan udbetales  

 dagpenge efter den 1. juli 1986.
 Til brug for denne nye beregning skal der foreligge  

 arbejdsgiverdokumentation i overensstemmelse med bekendtgørelsens regler for  

 hele beskæftigelsesforholdet fra den 1. november 1985 til den 1. februar  

 1986.
 Arbejdsforhold, der har været medtaget ved den tidligere beregning af  

 arbejdskravet, og som også medtages ved den nye beregning af arbejdskravet,  

 skal alene dokumenteres ved hjælp af de tidligere afgivne tro og love  

 oplysninger.
 Følgende regler er hermed ophævet:
 Cirkulære af 8. juli 1981 (3.312, 3.322).
 Vejledning af 24. januar 1986 (3.15, 3.3112, 3.31135, 3.312, 3.3213,  

 3.322).
 Rundskrivelse af 18. marts 1986 (F-AK-NR. 9/86, F-AF-NR. 7/86).
Arbejdsgivernes oplysningspligt Arbejdsgiverne er forpligtede til at afgive de i bekendtgørelsen  

 omhandlede oplysninger, jfr. arbejdsløshedsforsikringslovens § 91, stk. 1, og  

 undladelse heraf kan medføre bødestraf, jfr. arbejdsløshedsforsikringslovens  

 § 101, stk. 1. Der henvises herved til direktoratets bekendtgørelse nr. 537  

 af 14. november 1983 og de i tilknytning til denne bekendtgørelse udsendte  

 cirkulærer af 30. november 1983 (emnenr. 3.312).
