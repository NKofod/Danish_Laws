 Den del af udgifterne til en vandkunst, som vedrørte en bronzestatue,  

 kunne hverken afskrives efter afskrivningslovens regler eller betinge fradrag  

 som driftsomkostning efter statsskattelovens § 6 a, idet statuen ikke kunne  

 antages at være udsat for fysisk forringelse.
 A A/S klagede for skatteåret 1987/88 over, at de stedlige  

 skattemyndigheder ikke fuldt ud havde godkendt selskabets afskrivning på en  

 vandkunst.
Selskabet havde i regnskabsåret 1986 bekostet en vandkunst med et muret  

 anlæg, et springvand og en bronzestatue, der var opstillet på selskabets  

 parkeringsplads i X.
Den samlede udgift havde andraget 322.393 kr., og  

 selskabet havde fratrukket et afskrivningsbeløb på 10%, eller 32.239 kr.
Den påklagede indkomstansættelse beroede på, at de stedlige  

 skattemyndigheder havde nægtet afskrivningsret vedrørende den del af den  

 samlede udgift, der vedrørte bronzestatuen, 187.393 kr., og derfor havde  

 forhøjet den selvangivne indkomst med 18.739 kr.
Forhøjelsen var begrundet  

 med, at statuen ikke kunne antages at undergå forringelse, og der var herved  

 henvist til en kendelse, offentliggjort i Landsskatterettens Meddelelser som  

 1961 nr. 116, en sag, hvor afskrivning var nægtet med tilsvarende begrundelse  

 vedrørende tre bronzestatuer og nogle malerier.
Selskabets revisor nedlagde påstand om godkendelse af hele den fratrukne  

 afskrivning.
Til støtte herfor henviste revisoren til en afgørelse (H.10.916)  

 fra det daværende Ligningsdirektorat.
Ved denne afgørelse, der angik et  

 springvandsanlæg, der var taget i brug i 1968, blev der indrømmet afskrivning  

 på udgravningsudgifter og udgifter til støbning af springvandsbassin i medfør  

 af § 18 c i afskrivningsloven, afskrivning på udgiften til centrifugalpumpen  

 efter lovens afsnit I og afskrivning på de øvrige udgifter over en 10-årig  

 periode som reklameudgift.
 Revisoren, som anførte, at sagen angik et springvandsanlæg bekostet af en  

 musikhandler i Y, gjorde gældende, at lighedsgrundsætningen i dansk ret måtte  

 føre til, at der kunne afskrives på et springvandsanlæg i X såvel som i Y.
Landsskatteretten fandt, at afskrivning på springvandsanlægget - bortset  

 fra bronzestatuen - med rette var tilladt fratrukket i den skattepligtige  

 indkomst for 1986. Men retten måtte tillige være enig med de stedlige  

 skattemyndigheder i, at bronzestatuen ikke kunne antages at være udsat for  

 fysisk forringelse som følge af brugen.
Afskrivning på denne del af anlægget  

 kunne derfor hverken begrunde fradrag i henhold til afskrivningslovens regler  

 eller i henhold til reglerne om fradrag af driftsudgifter i henhold til  

 statsskattelovens § 6 a.
Den påklagede ansættelse blev herefter stadfæstet.
 LV 1989, L 5.1.
