Ankestyrelsens principafgørelse O-41-80 om daginstitutioners driftsudgifter Resume:
 Udgifter til daginstitutioners enkeltstående arrangementer såsom udflugter og teaterbesøg vil normalt kunne afholdes som andre driftsudgifter.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 73 Sagsfremstilling:
 Spørgsmålet om forældres betaling til enkeltstående forlystelsesarrangementer på et fritidshjem blev inddraget for Socialministeriet på baggrund af en afgørelse fra Socialstyrelsen.
 Socialstyrelsen havde i denne afgørelse udtalt, at forældres betaling direkte til enkeltstående forlystelsesarrangementer for børn i fritidshjemmet konteres som ikke-tilskudsberettigede indtægter, der modsvares af et udgiftsbeløb af samme størrelse, der konteres som ikke-tilskudsberettiget udgift.
Styrelsen tænkte herved på mindre engangsudgifter i forbindelse med udflugter til Zoologisk Have, teaterforestillinger eller lignende.
Denne fremgangsmåde var af Socialstyrelsen indtil den 1. april 1976 i forbindelse med godkendelse af institutionernes regnskaber betragtet som almindelig anerkendt praksis.
Det krævedes alene, at forældrenes bidrag figurerede i regnskabet og modsvaredes af et tilsvarende udgiftsbeløb.
 Begrundelsen var, at disse aktiviteter ikke blev betragtet som en integreret del af daginstitutionens virksomhed, og at udgifterne derfor ikke blev dækket efter de for andre udgifter vedrørende institutionerne gældende regler, men at der kunne træffes nærmere aftale med forældrene om betalingen.
Det er imidlertid nu Socialstyrelsens opfattelse, at udadvendte aktiviteter af pædagogiske grunde i stigende grad er blevet en del af daginstitutionernes hverdag, og at man derfor normalt bør betragte udflugter og teaterbesøg m.m. som en integreret del af institutionernes virksomhed.
Udgifterne må derfor afholdes som andre udgifter vedrørende institutionen, således at udgifterne indgår i institutionens budget og regnskab, og betalingen deles mellem forældre, stat og kommune efter de sædvanlige regler - adgangen til statsrefusion dog inden for maksimumsgrænserne.
 Socialstyrelsen erklærede sig enig med styrelsen.
