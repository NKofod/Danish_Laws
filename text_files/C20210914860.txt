Vejledning om ansøgning om støtte fra ansøgningspuljen til rådgivning af skilsmisseramte familier Ansøgningsfrist den 7. april 2021 kl. 12.00 INDHOLDSFORTEGNELSE 1 Indledning 2 Ansøgningspuljens formål 3 Ansøgerkreds 4 Målgruppe 5 Projektperiode 6 Tildelingskriterier og vurdering 7 Tilskudsberettigede udgifter 8 Ikke tilskudsberettigede udgifter 9 Udarbejdelse af budget 10 Ansøgningsfrist og -procedure 11 Statsstøtte 1 Indledning Som led i Aftale mellem regeringen, Radikale Venstre, Socialistisk Folkeparti, Enhedslisten og Alternativet om finansloven for 2021 blev der afsat i alt 4,85 mio. kr. til ansøgningspulje til rådgivning af skilsmisseramte familier.
Midlerne er afsat i finansloven for 2021 på § 15.12.06.30.
2 Ansøgningspuljens formål Ansøgningspuljens formål er at afhjælpe konflikter som følge af ventetiderne i Familieretshuset gennem tilbud om rådgivning til skilsmissefamilier.
Med rådgivningstilbuddet flyttes ikke myndighedsansvar.
Det er alene en midlertidig støtte til familierne, mens de venter, og tilbuddene træder derfor ikke i stedet for Familieretshusets tilbud og hjælp.
3 Ansøgerkreds Ansøgningspuljens ansøgerkreds er civilsamfundsaktører, der kan tilbyde rådgivning til skilsmissefamilier.
4 Målgruppe Ansøgningspuljens målgruppe er forældre, der har en sag i Familieretshuset.
Der kan alene tilbydes rådgivning til forældrene og ikke til børnene.
5 Projektperiode Midlerne anvendes i perioden 1. maj 2021 til 31. december 2022.
6 Tildelingskriterier og vurdering Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier Når ansøgningsskemaet udfyldes, skal ansøger beskrive nedenstående:
 Ad 1) Formål, målgruppe og målsætninger:
 Det vil blive vurderet, om projektets formål og målgruppe ligger inden for ansøgningspuljens formål og målgruppe.
 Ansøger skal tilkendegive, at projektets formål er at afhjælpe konflikter som følge af ventetiderne i Familieretshuset gennem tilbud om rådgivning til skilsmissefamilier.
Ansøger skal endvidere tilkendegive, at projektets målgruppe er forældre, der har en sag i Familieretshuset.
Videre skal det beskrives, hvordan det sikres, at de forældre, der tilbydes rådgivning har en sag i Familieretshuset, f.eks. ved at forældrene skal fremvise dokumentation for dette.
Derudover skal der angives et realistisk bud på, hvor mange forældre der forventes at deltage i projektet, samt hvordan antallet af deltagende forældre vil blive opgjort.
Ad 2) Rådgivningstilbuddet Det vil blive vurderet, om kravene til rådgivningstilbuddet er opfyldt.
 Rådgivningstilbuddet skal være en opskalering af et af ansøgers eksisterende rådgivningstilbud, der skal kunne sættes i gang her og nu.
Givet akut behov for rådgivning, som følge af lange ventetider i Familieretshuset, skal ansøger kunne igangsætte rådgivning af forældrene umiddelbart efter tildeling af midler fra puljen.
Derfor skal ansøger have et eksisterende tilbud om rådgivning, der uden større tilpasninger, kan opskaleres her og nu, herunder så flere forældre kan få gavn af det.
Der kan således ikke ansøges om midler til et helt nyt rådgivningstilbud, som vil kræve nærmere udvikling og dermed længere igangsætningsperiode.
Til brug for vurderingen af, om kriteriet er opfyldt, skal indholdet af rådgivningstilbuddet beskrives, herunder i forhold til tilrettelæggelsen af rådgivningen og opgavefordelingen mellem projektmedarbejderne.
Det skal endvidere fremgå, hvordan rådgivningstilbuddet er en opskalering af et af ansøgers eksisterende tilbud.
Derudover skal det beskrives, hvordan rådgivningstilbuddet kan sættes i gang med det samme.
 Ansøger skal have et eksisterende rådgivningstilbud, der er akkrediteret af RådgivningsDanmark.
For at sikre, at ansøger kan varetage kvalificeret rådgivning til forældrene, er det et krav, at ansøger har et eksisterende rådgivningstilbud, der er akkrediteret af RådgivningsDanmark.
Ansøgers rådgivningstilbud, der opskaleres, skal således være akkrediteret.
Socialstyrelsen indhenter oplysninger herom på RådgivningsDanmarks rådgivningsportal, hvor akkrediterede tilbud er registreret.
 Med rådgivningstilbuddet skal begge forældre kunne rådgives, hvorfor det ikke må være målrettet enten mødre eller fædre.
 Til brug for vurderingen af om kriteriet er opfyldt, skal det beskrives, hvordan rådgivningen tilrettelægges, så den målrettes begge forældre.
Ad 3) Kompetencer Det vil blive vurderet, om kravene til kompetencer er opfyldt.
 Ansøger skal have solid viden og erfaring med håndtering af brud i familien.
 Til brug for vurderingen skal ansøger  på organisationsniveau  beskrive viden og erfaring hermed.
 De medarbejdere, der skal rådgive forældrene, skal have erfaring med relationsarbejde eller konfliktmægling samt have relevant uddannelse.
 Den enkelte projektmedarbejder, der rådgiver forældrene, skal have erfaring med relationsarbejde eller konfliktmægling samt have en relevant uddannelse (psykolog, socialrådgiver, konfliktmægler, pædagog eller lign.). Ansøger skal tilkendegive, at kvalifikationskravene for projektmedarbejdere overholdes.
 Ad 4) Budget:
 Det vil blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet må kun indeholde tilskudsberettigede og nødvendige udgifter, som direkte kan henføres til det konkrete projekts gennemførsel.
Der må således ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til.
Bemærk, at det skal oplyses, hvis der er en økonomisk interesse mellem ansøger og projektets samarbejdspartnere.
Dette vil eksempelvis være tilfældet, hvis der er personsammenfald mellem projektets medarbejdere og leverandører.
Budgettet skal indtastes i Excel-dokumentet Budgetskema, som ligger på ansøgningspuljens side på Socialstyrelsens hjemmeside.
Ved indsendelse af ansøgningen vedhæftes budgetskemaet.
 Læs mere om krav til budgettet m.m. i vejledningens afsnit 7-9.
Ad 5) Sammenhæng Det vil blive vurderet, om der er sammenhæng mellem projektets formål, målgruppe, aktiviteter, organisering mv.
 Vurderingen foretages på baggrund af ansøgers samlede beskrivelse af projektet under ovenstående tildelingskriterier.
7 Tilskudsberettigede udgifter Ansøger skal udvise sparsommelighed ved fastlæggelse af niveauerne i budgetposterne.
Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1) Lønudgifter til aflønning af medarbejdere i projektet.
Lønudgifter skal budgetteres med antal timer og sats pr. time.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i overenskomster for arbejdet på området.
Yderligere information kan fås ved henvendelse til de relevante fagforeninger.
Hvis området ikke er dækket af en overenskomst, må lønniveauet ikke være højere end det, der er aftalt i de statslige overenskomster for lignende arbejde.
2) Udgifter til revisor.
Der kan løbende afholdes udgifter til revisor.
 3) Lovpligtige forsikringer, herunder arbejdsskadeforsikringer.
 4) Udgifter til rådgivningsaktiviteter.
 5) Udgifter til specifikke uddannelses- og kursusaktiviteter for frivillige af begrænset omfang.
 6) Udgifter til formidling.
 7) Udgifter til lokaler.
8) Udgifter til kontorhold (f.eks. mindre kontorartikler, porto mv.) 9) Udgifter til mindre materielanskaffelser indtil 50.000 kr. pr. projektår (f.eks. indkøb af computer og telefon ved nødvendig opnormering af projektmedarbejdere). Såfremt der søges om tilskud til materielanskaffelser, skal formålet med anskaffelsen fremgå af ansøgningen eller i en note til budgettet.
10) Andre relevante udgifter til projektets gennemførelse.
Relevansen beskrives i en note til budgettet.
8 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1) Materielanskaffelser for over 50.000 kr. pr. projektår.
 2) Køb af fast ejendom.
 3) Anlægsudgifter (f.eks. ombygning og renovering).
 4) Dækning af underskud eller anden gæld.
 5) Støtte til enkeltpersoners underhold.
 6) Aktiviteter, der fuldt ud er finansieret fra anden side.
 7) Generelle uddannelses- og kursusaktiviteter for frivillige.
 8) Aktiviteter eller tilsvarende til personer uden lovligt ophold.
 9) Projekter forankret i udlandet samt Grønland og Færøerne.
9 Udarbejdelse af budget Budgettet skal være realistisk, sparsommeligt og leve op til de krav, der er til udgiftstyper og niveauer.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter i forhold til det ansøgte projekt.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer)  Ansøgers navn og adresse Krav til budgettet Udgifter skal specificeres i budgettet.
Udgifter kan ikke samles i overordnede budgetposter som overhead, administrationsbidrag og diverse.
Der kan ikke budgetteres med uforudsete udgifter.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis udgifterne har en klar tilknytning til projektet.
Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to ens aktiviteter inden for det samme projektår, og hver af aktiviteterne koster 10.000 kr., anføres to enheder á 10.000 kr.
Noter til budgettet Ved behov skal der udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
10 Ansøgningsfrist og -procedure Ansøgningsfristen er den 7. april 2021 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på deres ansøgning i april.
 Spørgsmål kan stilles til Lise Emilie Berendt i Socialstyrelsen via lber@socialstyrelsen.dk.
Ansøgningen skal udarbejdes i det medfølgende ansøgningsskema i Word og indsendes i PDF-format via den digitale løsning, som Socialstyrelsen stiller til rådighed på www.socialstyrelsen.dk.
For yderligere information om ansøgningsprocessen henvises til vejledningen herom på socialstyrelsens hjemmeside.
Der sendes en kvittering, når Socialstyrelsen har modtaget ansøgningen.
Bilag til ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
Afvisning af ansøgning ved manglende opfyldelse af formalia Socialstyrelsen har ret til at afvise ansøgninger, som ikke opfylder formalia.
Det vil f.eks. være tilfældet, hvis ansøgningspuljens ansøgningsskema og budgetskema ikke er udfyldt, samt hvis alle obligatoriske bilag ikke er vedlagt ansøgningen.
Anslagsbegrænsning Bemærk, at der er anslagsbegrænsning i tekstfelterne i ansøgningsskemaet til ansøgningspuljen.
Socialstyrelsen har ret til at afvise ansøgninger, som ikke overholder kravene til anslagsbegrænsning.
It-problemer ved indsendelse af ansøgning Du skal gøre følgende, hvis du oplever it-problemer i forbindelse med indsendelse af din ansøgning.
 Hvis du oplever it-problemer på egne systemer, er det dit eget ansvar at afhjælpe disse, fx i samarbejde med din eventuelle it-leverandør/it-support.
 Hvis du oplever it-problemer på Socialstyrelsens ansøgningsportal, kan du kontakte Tilskudsforvaltning på mail tilskudsforvaltning@socialstyrelsen.dk eller telefon 72 42 41 33.
Der er ikke tale om it-tekniske problemer, hvis fx din medarbejdersignatur ikke virker.
Som ansøger bærer du således ansvaret herfor.
VIGTIGT: DETTE SKAL DU GØRE FØR ANSØGNINGSFRISTEN Hvis it-problemet på Socialstyrelsens ansøgningsportal ikke kan løses før ansøgningsfristens udløb, kan du:
1) fremsende ansøgningen på anden vis, så den er Socialstyrelsen i hænde inden ansøgningsfristens udløb.
Ansøgningen kan sendes til sikkermail.tilskud@socialstyrelsen.dk.
2) inden ansøgningsfristens udløb kontakte Tilskudsforvaltning og dokumentere, at de it-tekniske problemer skyldes fejl på Socialstyrelsens ansøgningsportal.
Fejlen kan fx bestå i, at hjemmesiden er nede, eller at link til at sende en ansøgning ikke virker.
En del af dokumentationen skal være et skærmprint, der fx viser en fejlmeddelelse på Socialstyrelsens ansøgningsportal.
Dokumentationen kan sendes til tilskudsforvaltning@socialstyrelsen.dk.
I umiddelbar forlængelse heraf skal du indsende din ansøgning med tilhørende budget og evt. bilag til Tilskudsforvaltning.
Ansøgningen kan sendes til sikkermail.tilskud@socialstyrelsen.dk.
Ansøgninger, som modtages senere end 1 time efter ansøgningsfristen, vil ikke komme i betragtning.
 Ovenstående er en forudsætning for, at din ansøgning kan indgå i Socialstyrelsens sagsbehandling.
11 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
