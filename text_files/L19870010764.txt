I henhold til kgl. resolution af 18. april 1986 har Danmark ratificeret en  

 i Helsingfors den 9. juli 1985 underskrevet protokol til konventionen om  

 grænseoverskridende luftforurening over store afstande, angående en reduktion  

 af svovludsendelser eller disses grænseoverskridende strømme med mindst 30  

 procent - jf.
Udenrigsministeriets bekendtgørelse nr. 70 af 23. august 1984,  

 Lovtidende C.
 Protokollen har følgende ordlyd:
Oversættelse Protokol til konventionen af 1979 vedrørende grænseoverskridende  

 luftforurening over store afstande, angående reduktion af svovludsendelser  

 eller disses grænseoverskridende strømme med mindst 30 procent.
Parterne, som er fast besluttede på at gennemføre konventionen om  

 grænseoverskridende luftforurening over store afstande, som frygter, at de nuværende udsendelser af luftforurenende  

 stoffer forårsager udbredte skader i udsatte dele af Europa og Nordamerika på  

 naturressourcer af vital miljømæssig og økonomisk vigtighed, såsom skove,  

 jord- og vandområder, samt på materiale (herunder historiske monumenter) og  

 under visse omstændigheder har skadelig indvirkning på den menneskelige  

 sundhed, som er opmærksomme på den kendsgerning, at de kilder til  

 luftforurening, som bidrager væsentligt til forsuring af miljøet, er  

 forbrændingen af fossile brændsler i forbindelse med energiproduktion og de  

 vigtigste teknologiske processer i forskellige industrisektorer, såvel som  

 transport, der fører til udsendelse af svovldioxid, kvælstofdioxider og andre  

 luftforurenende stoffer, som tager i betragtning, at der bør gives høj prioritet til en  

 reduktion af svovludsendelser, der vil have en positiv indvirkning på  

 miljøet, på den overordnede økonomiske situation og på den menneskelige  

 sundhed, som erindrer sig beslutningen i De Forenede Nationers Økonomiske  

 Kommission for Europa (ECE) på dens niogtredivte møde, som understreger  

 vigtigheden af intensiverede bestræbelser for at nå til koordinerede  

 nationale strategier og politikker i ECE-regionen, med henblik på at reducere  

 svovludsendelser effektivt på nationalt niveau, som erindrer sig, at forvaltningsorganet for konventionen på sit  

 første møde har erkendt nødvendigheden af effektivt at nedbringe de samlede  

 årlige udsendelser af svovlforbindelser eller deres grænseoverskridende  

 strømme inden 1993-1995, idet 1980-niveauerne anvendes som basis for  

 reduktionsberegningerne, som erindrer sig, at den multilaterale konference vedrørende  

 årsager til og forhindring af skader på skove og vandområder som følge af  

 luftforurening i Europa (Munchen 24.-27. juni 1984) har anmodet  

 forvaltningsorganet for konventionen om, som en sag med højeste prioritet, at  

 vedtage et forslag om en speciel aftale vedrørende reduktion af årlige  

 nationale svovludsendelser eller deres grænseoverskridende strømme senest  

 inden 1993, som bemærker sig, at nogle af konventionens kontraherende parter  

 har besluttet at gennemføre reduktioner af deres nationale årlige  

 svovludsendelser eller deres grænseoverskridende strømme med mindst 30  

 procent så snart som muligt og senest inden 1993, idet 1980-niveauerne  

 anvendes som basis for reduktionsberegningen, som på den anden side erkender, at nogle af konventionens  

 kontraherende parter, selv om de ikke kan underskrive nærværende protokol på  

 det tidspunkt, da den åbnes for undertegnelse, ikke desto mindre vil bidrage  

 betragteligt til reduktionen af grænseoverskridende luftforurening eller vil  

 fortsætte med bestræbelser på at kontrollere svovludsendelser som anført i  

 det dokument, der er vedføjet rapporten fra forvaltningsorganets tredje møde, er blevet enige om følgende:
Artikel 1 Definitioner I denne protokol forstås ved 1. Konvention': konventionen om grænseoverskridende  

 luftforurening over store afstande, vedtaget i Geneve den 13. november 1979.
 2. EMEP': samarbejdsprogrammet for overvågning og  

 vurdering af transport af luftforurenende stoffer over store afstande i  

 Europa.
 3. Forvaltningsorganet': forvaltningsorganet for  

 konventionen, der er oprettet i medfør af konventionens artikel 10, stk. 1.
 4. EMEPs geografiske område': det areal, der er  

 defineret i artikel 1, stk. 4, i protokollen til 1979-konventionen om  

 grænseoverskridende luftforurening over store afstande, om den langsigtede  

 finansiering af samarbejdsprogrammet for overvågning og vurdering af  

 transport af luftforurenende stoffer over store afstande i Europa (EMEP),  

 vedtaget i Geneve den 28. september 1984.
 5. Parter': medmindre andet fremgår af teksten,  

 parterne i nærværende protokol.
Artikel 2 Grundlæggende bestemmelser Parterne skal reducere deres nationale årlige svovludsendelser eller  

 disses grænseoverskridende strømme med mindst 30 procent så snart som muligt  

 og senest inden 1993, idet 1980-niveauerne anvendes som basis for  

 reduktionsberegningen.
Artikel 3 Yderligere reduktioner Parterne erkender behovet for hver især på nationalt niveau at studere  

 nødvendigheden af yderligere reduktioner, ud over de i artikel 2 omhandlede,  

 af svovludsendelser eller disses grænseoverskridende strømme, hvor  

 miljøbetingelserne tilsiger dette.
Artikel 4 Rapportering af årlige udsendelser Hver part skal årligt meddele forvaltningsorganet sit niveau for nationale  

 årlige svovludsendelser og det grundlag, på hvilket det er blevet beregnet.
Artikel 5 Beregninger af grænseoverskridende strømme EMEP skal i god tid før de årlige møder i forvaltningsorganet tilsende  

 dette beregninger over svovlbudgetter samt over grænseoverskridende strømme  

 og afsætninger af svovlforbindelser for hvert forudgående år inden for EMEPs  

 geografiske område under udnyttelse af passende modeller.
I områder uden for  

 EMEPs geografiske område skal anvendes modeller, der svarer til de særlige  

 forhold for parterne i disse områder.
Artikel 6 Nationale programmer, politikker og strategier Parterne skal inden for konventionens rammer, uden unødig forsinkelse,  

 udvikle nationale programmer, politikker og strategier, der skal tjene som et  

 middel til at reducere svovludsendelser eller disses grænseoverskridende  

 strømme med mindst 30 procent snarest muligt og senest inden 1993, og skal  

 rapportere til forvaltningsorganet herom såvel som om de skridt, der er taget  

 for at nå dette mål.
Artikel 7 Ændringer af protokollen 1. Enhver part kan foreslå ændringer af denne  

 protokol.
2. Ændringsforslag skal forelægges skriftligt for  

 eksekutivsekretæren for Den Økonomiske Kommission for Europa, som skal  

 videresende dem til alle parter.
Forvaltningsorganet skal diskutere de  

 foreslåede ændringer på sit næste årsmøde, forudsat at sådanne forslag mindst  

 90 dage forud har været rundsendt til parterne af eksekutivsekretæren for den  

 Økonomiske Kommission for Europa.
 3. En ændring af denne protokol skal vedtages ved  

 konsensus af parternes repræsentanter og træde i kraft for de parter, som har  

 godkendt den, på den halvfemsindstyvende dag efter den dag, på hvilken to  

 tredjedele af parterne har deponeret deres godkendelsesinstrument vedrørende  

 ændringen. Ændringen skal træde i kraft for enhver anden part på den  

 halvfemsindstyvende dag efter den dag, på hvilken den pågældende part  

 deponerer sit godkendelsesinstrument vedrørende ændringen.
Artikel 8 Afgørelser af tvister Hvis der mellem to eller flere parter opstår en tvist med hensyn til  

 fortolkningen eller anvendelsen af denne protokol, skal de søge tvisten  

 bilagt gennem forhandling eller gennem enhver anden metode til bilæggelse af  

 tvister, som tvistens parter kan acceptere.
Artikel 9 Undertegnelse 1. Denne protokol er åben for undertegnelse i  

 Helsingfors (Finland) fra 8. juli 1985 til og med 12. juli 1985 for de  

 stater, der er medlemmer af Den Økonomiske Kommission for Europa, og for  

 stater, som i medfør af stk. 8 i resolution 36 (IV) af 28. marts 1974,  

 vedtaget af Det økonomiske og sociale Råd, har rådgivende status ved Den  

 Økonomiske Kommission for Europa, samt for organisationer for regional  

 økonomisk samordning, som består af suveræne stater, der er medlemmer af Den  

 Økonomiske Kommission for Europa, og som har kompetence til at forhandle,  

 indgå og anvende internationale aftaler om anliggender, som er omfattet af  

 denne protokol, under forudsætning af at de pågældende stater og  

 organisationer er parter i konventionen.
2. For så vidt angår spørgsmål, som henhører under  

 deres kompetence, udøver disse organisationer for regional økonomisk  

 samordning på egne vegne de rettigheder og påtager sig de forpligtelser, som  

 denne protokol giver deres medlemsstater.
I sådanne tilfælde er disse  

 organisationers medlemsstater ikke bemyndiget til at udøve sådanne  

 rettigheder individuelt.
Artikel 10 Ratifikation, accept, godkendelse og tiltrædelse 1. Denne protokol skal ratificeres, accepteres eller  

 godkendes af signatarerne.
 2. Denne protokol åbnes den 13. juli 1985 for  

 tiltrædelse af de i artikel 9, stk. 1, omhandlede stater og organisationer.
 3. En stat eller organisation, der tiltræder denne  

 protokol efter at den er trådt i kraft, skal gennemføre artikel 2 senest  

 inden 1993. Hvis protokollen imidlertid tiltrædes efter 1990, kan artikel 2  

 gennemføres senere end 1993 af den pågældende part, men ikke senere end 1995,  

 og en sådan part skal gennemføre artikel 6 tilsvarende.
 4. Ratifikations-, accept-, godkendelses- eller  

 tiltrædelsesinstrumenterne skal deponeres hos De Forenede Nationers  

 generalsekretær, der fungerer som depositar.
Artikel 11 Ikrafttræden 1. Denne protokol træder i kraft den  

 halvfemsindstyvende dag efter datoen for deponeringen af det sekstende  

 ratifikations-, accept-, godkendelses- eller tiltrædelsesinstrument.
 2. For hver i artikel 9, stk. 1, omhandlet stat eller  

 organisation, som ratificerer, accepterer eller godkender denne protokol  

 eller tiltræder den efter deponering af det sekstende ratifikations-,  

 accept-, godkendelses- eller tiltrædelsesinstrument, træder protokollen i  

 kraft på den halvfemsindstyvende dag efter datoen for den pågældende parts  

 deponering af sit ratifikations-, accept-, godkendelses- eller  

 tiltrædelsesinstrument.
Artikel 12 Opsigelse En part kan når som helst, efter at der er gået fem år fra den dato, da  

 denne protokol trådte i kraft for den pågældende part, opsige protokollen ved  

 skriftlig meddelelse herom til depositaren.
Enhver sådan opsigelse træder i  

 kraft den halvfemsindstyvende dag efter datoen for depositarens modtagelse af  

 den.
Artikel 13 Autentiske tekster Originaleksemplaret af denne protokol, hvis engelske, franske og russiske  

 tekster er lige autentiske, skal deponeres hos De Forenede Nationers  

 generalsekretær.
 TIL BEKRÆFTELSE HERAF har undertegnede, som er behørigt bemyndiget dertil,  

 underskrevet nærværende protokol.
 UDFÆRDIGET i Helsingfors i dag den ottende juli nitten hundrede og  

 femogfirs.
 Danmarks ratifikationsinstrument deponeredes den 29. april 1986 hos De  

 Forenede Nationers generalsekretær.
 I medfør af artikel 11, stk. 1, trådte protokollen i kraft den 2.  

 september 1987 for følgende lande:
 Bulgarien, Canada, Danmark, Finland, Frankrig, Den hviderussiske  

 socialistiske Sovjetrepublik, Liechtenstein, Nederlandene, Norge,  

 Sovjetunionen, Sverige, Tjekkoslovakiet, Forbundsrepublikken Tyskland, Den  

 ukrainske socialistiske Sovjetrepublik, Ungarn og Østrig.
