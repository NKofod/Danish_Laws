Bekendtgørelse om gebyr for redningsberedskabets udrykning til blinde alarmer I medfør af § 23 a i beredskabsloven, jf. lovbekendtgørelse nr. 660 af 10. juni 2009, som ændret ved lov nr. 514 af 26. maj 2014, fastsættes:
§ 1. Kommunalbestyrelsen kan for redningsberedskabets udrykning til blinde alarmer fra brandtekniske installationer, der i henhold til lovgivningen er etableret med automatisk alarmoverførsel til redningsberedskabet, opkræve et gebyr fra anlægsejeren til dækning af udgifter i forbindelse med udrykningen.
Gebyret fastsættes til 5.050 kr. pr. udrykning (2014-niveau).
 Stk. 2. Ved en blind alarm fra en brandteknisk installation, jf. stk. 1, forstås en automatisk tilkaldelse af redningsberedskabet, uden at der er brand eller overhængende fare for brand.
Stk. 3. Beredskabsstyrelsen regulerer grundbeløbet, jf. stk. 1, én gang årligt med satsreguleringsprocenten, jf. lov om en satsreguleringsprocent.
Det regulerede beløb afrundes til det nærmeste med 5 delelige beløb.
 § 2. Bekendtgørelsen træder i kraft den 1. juli 2014.
 Stk. 2. Bekendtgørelse nr. 1675 af 20. december 2013 om gebyr for redningsberedskabets udrykning til blinde alarmer ophæves.
