Ligebehandlingsnævnets afgørelse om køn - kompetence J.nr. 18-39387 En forening, der varetager fædres rettigheder, klagede over forskelsbehandling på grund af køn i forbindelse med, at de ikke blev inviteret som talere til indklagedes arrangement på Folkemødet.
Ligebehandlingsnævnet vurderede, at en forening ikke er beskyttelsessubjekt efter ligestillingsloven, og at klagen på den baggrund faldt uden for nævnets kompetence.
 Nævnet afviste derfor at behandle klagen.
 Klagen angår påstået forskelsbehandling på grund af køn i forbindelse med, at en forening, som varetager fædres rettigheder, ikke blev inviteret som talere til indklagedes arrangement på Folkemødet.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Klager er en forening, der varetager fædres rettigheder.
Klagen vedrører forskelsbehandling på grund af køn i forbindelse med, at indklagede ikke inviterede foreningen som talere til et arrangement på Folkemødet.
 Klagen blev modtaget i Ligebehandlingsnævnet den 8. juni 2018.
Klagers bemærkninger Klager gør gældende, at det er udtryk for forskelsbehandling på grund af køn, at indklagede alene inviterede mor- og barn-organisationer som talere på Folkemødet.
 Det fremgår af indklagedes program for Folkemødet, at der som talere ikke deltog organisationer, som repræsenterer fædre og børn.
Klager er en forening, der varetager fædres rettigheder.
Foreningen er en af de største og mest erfarne interesseorganisationer for børn og fædre.
Klager har ved henvendelse til indklagede fået bekræftet, at indklagede ikke har inviteret foreningen som talere.
Indklagede har over for klager henvist til, at en af de inviterede organisationer også afholder indlæg om børn og fædre.
Imidlertid har den pågældende organisation hverken reel indsigt i, viden om eller erfaring med børn og fædre.
Denne organisation har således en klar overvægt i fokus og viden om mødre, ligesom organisationen offentligt har erklæret sig som modstandere af afgørelser om fælles forældremyndighed ved domstolene og afgørelser om deleordninger om børn.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligestilling af kvinder og mænd (ligestillingsloven).
 Det fremgår af ligestillingslovens § 2, stk. 1, at ingen må udsætte en anden person for direkte eller indirekte forskelsbehandling på grund af køn.
 Nævnet vurderer, at klager som forening ikke er beskyttelsessubjekt efter ligestillingsloven, og at klagen derfor falder uden for nævnets kompetence.
 Nævnet kan derfor ikke behandle klagen.
Retsregler Afgørelsen er truffet efter følgende bestemmelser:
