 Allerede ved efterårssemestrets begyndelse bør læreren give de studerende  

 på holdet en orientering om 2.årsopgaven og de krav der stilles til dens  

 udformning, således at de studerende kan bestemme deres interessefelt, og  

 begynde at overveje, om dette eventuelt vil kunne danne basis for en opgave i  

 faget.
Omkring 1. oktober må læreren gennem samtaler med de studerende der har  

 valgt at skrive opgave i musik søge at indsnævre interessefeltet til et  

 område.
Det er en meget vigtig fase i vejledningen, dels fordi læreren gennem  

 en grundig drøftelse af området kan bidrage væsentligt til at den studerende  

 får det størst mulige udbytte af arbejdet med opgaven, dels fordi det er  

 umuligt for læreren at nå frem til en god opgaveformulering på et senere  

 tidspunkt, hvis han ikke har et godt kendskab til den studerendes interesser  

 og viden.
Den tidligere fastlæggelse af området indebærer også den fordel at  

 læreren får god tid til at sætte sig ind i emner som han måske ikke kender  

 noget videre til på forhånd, eller til at »tænke forfra« hvis det  

 drejer sig om emner som han har en omfattende specialviden om, således at  

 denne specialviden ikke resulterer i en alt for vanskelig opgaveformulering.
Når området er fastlagt, bør læreren være den studerende behjælpelig med  

 at finde relevant litteratur i et rimeligt omfang.
Det er langtfra givet at  

 folkebibliotekaren (eller måske endda musikbibliotekaren) har tilstrækkelig  

 føling med det niveau der arbejdes på, og hvis litteratursøgningen helt og  

 holdent overlades til kommunebiblioteket, er resultatet alt for ofte at de  

 studerende får udleveret litteratur der enten er for populær og overfladisk  

 eller for speciel og vanskelig tilgængelig.
Både af hensyn til den studerendes arbejde og af hensyn til den censor der  

 skal bedømme opgaven, bør opgaveformuleringen indeholde en skitse til en  

 disposition.
Principielt bør opgaven stilles således at den kan løses ved  

 hjælp af de redskaber den studerende har fået i hænde gennem undervisningen;  

 herved opnås det at den studerende ikke pålægges et helt urimeligt  

 ekstraarbejde under udformningen af opgaven.
Om der i formuleringen skal  

 indgå et krav om en konkret analyse af et stykke musik, må afhænge af  

 opgavens art.
Hvis kravet stilles, må analysen væren en naturlig og nødvendig  

 del der skal bruges ved løsningen af den øvrige del af opgaven.
En påklistret  

 analyse for analysens skyld er værdiløs.
 Man kan fastslå at arbejdet med 2. årsopgaven består af tre faser:  

 fastlæggelse af interessefelt (den studerende), fastlæggelse af område (den  

 studerende og læreren) og opgaveformulering (læreren). Når man går over til  

 en ny fase, må der ske en indsnævring i forhold til den foregående, f.eks.  

 som i de følgende eksempler:
 Eksempel 1.
 Interessefelt: Sange med klaverledsagelse.
 Område: Schubert som sangkomponist.
 Opgavetitel: Beskriv de forskellige liedtyper og gør rede for forholdet  

 mellem tekst og musik med specielt henblik på den musikalske fortolkning  

 (melodisk og harmonisk) af teksten i følgende sange af Schubert:  

 ....................
 Eksempel 2.
 Interessefelt: Jazzmusik i 60'erne.
 Område: Miles Davis.
Opgavetitel: Der ønskes en beskrivelse af korene i numrene ..... og ......  

 fra »Miles in the Sky«.
Med udgangspunkt i beskrivelsen gives en  

 redegørelse for de stiltræk der er karakteristiske for denne plade.
Der  

 lægges særlig vægt på at adskille træk der kan henføres til »cool  

 jazz« stilen og træk der peger frem mod Miles Davis' senere stil.
 Man kan altså ikke ud fra området »Røde Mor« stille opgaven:  

 »En gennemgang af Røde Mors pladeproduktion« eller ud fra området  

 »Beethovens Klaverkoncerter« stille opgaven »En sammenligning  

 af Bethovens Klaverkoncerter«.
Til slut et par bemærkninger om selve udformningen af opgaven.
Også  

 opgaver i musik skal leve op til almindelige krav om fornuftig disponering af  

 stoffet, præcise litteraturhenvisninger m.v.
