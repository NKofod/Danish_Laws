 Begrundelsen var, at medlemmet ikke opfyldte betingelsen om at være  

 fuldtidsforsikret i mindst 5 år inden for de sidste 10 år, deraf  

 mindst 26 uger umiddelbart før overgangen til efterløn.
Medlemmet havde været fuldtidsforsikret og overgik herefter til  

 deltidsforsikring da han i maj 1989 havde fået 19 timers arbejde som  

 servicemedarbejder.
Ved denne lejlighed  underskrev medlemmet en af  

 fællestillidsmanden udfyldt ansøgning til kassen om  

 ændring af forsikringsstatus fra fuldtidsforsikret til  

 deltidsforsikret.
Hans forsikringsstatus blev herefter ændret til  

 deltidsforsikring.
Ca. 1 år efter fik medlemmet fuldtidsarbejde, og  

 fællestillidsmanden havde ifølge medlemmet lovet at sørge  

 for ændring af forsikringsstatus til fuldtidsforsikring.
Dette skete  

 imidlertid ikke.
Kassen udstedte i april 1999 efterlønsbevis med en  

 efterlønssats som fuldtidsbeskæftiget på grundlag af  

 medlemmets lønsedler.
Af følgebrevet til  

 efterlønsbeviset fremgik, at medlemmet havde garanti for at fremtidig  

 efterløn kan blive beregnet  på baggrund af den  

 arbejdsfortjeneste, som fremgik af de fremlagte lønsedler, selv om  

 medlemmet måtte gå ned i løn.
Det var en  

 forudsætning, at medlemmet bevarede den forsikringsstatus, der var lagt  

 til grund for efterlønsbeviset.
 I januar 2000 søgte medlemmet om efterløn og fik da at vide,  

 at han alene var berettiget til efterløn som  deltidsforsikret.
 Medlemmet henviste til efterlønsbeviset og ønskede at  

 få udbetalt efterløn med fuldtidssats.
 Ankenævnet fandt, at kassen ved udstedelsen af  

 efterlønsbeviset i april 1999 om ret til efterløn med  

 fuldtidssats havde truffet en ulovlig afgørelse.
Ankenævnet fandt ikke grundlag for at opretholde kassens  

 afgørelse.
Ankenævnet lagde vægt på, at der ikke var  

 hjemmel til den afgørelse, som kassen havde truffet, idet medlemmet  

 som deltidsforsikret ikke opfyldte betingelserne for ret til udbetaling af  

 efterløn med fuldtidssats.
Ankenævnet fandt, at det var medlemmets ansvar, at han fik  

 ændret forsikringsstatus.
Ankenævnet lagde i denne forbindelse  

 vægt på følgende:
at medlemmet ikke hæftede sig ved, at han ikke på tilsvarende  

 måde, som da han havde bedt fællestillidsmanden sørge for  

 ændring af forsikringsstatus til deltidsforsikring, nu hvor han  

 ønskede at skifte til fuldtidsforsikring, igen skulle underskrive en  

 skriftlig begæring til kassen, at medlemmet ikke hæftede sig ved, at han ikke modtog en  

 bekræftelse fra kassen på, at han nu var deltidsforsikret, at han ikke hæftede sig ved, at medlemsbidraget ikke steg, ligesom  

 det ikke svarede til de oplysninger om medlemsbidrag for fuldtidsforsikrede,  

 der var oplyst i fagbladet, samt at fællestillidsmanden på arbejdspladsen ikke ved aftale eller  

 på anden måde fremtrådte som repræsentant for  

 kassen.
Manglende ret til efterløn som  

 fuldtidsforsikret Vedrørende XXX, cpr. nr.
XXX, Deres j. nr.
XXX Deres klients sag om manglende ret til efterløn som  

 fuldtidsforsikret har været behandlet på ankenævnets  

 møde den 18. oktober 2001.
Der blev truffet følgende A F G Ø R E L S E Deres klient kan ikke overgå til efterløn som  

 fuldtidsforsikret den 1. januar 2000.
 Begrundelsen er at Deres klient  ikke opfylder betingelsen  

 om at være fuldtidsforsikret i mindst 5 år inden for de sidste 10  

 år, deraf mindst 26 uger umiddelbart før overgangen til  

 efterløn.
 Kassen har ved udstedelse af efterlønsbevis af 27. april 1999 om  

 ret til efterløn ud fra mindst den hidtidige daglige  

 arbejdsfortjeneste på 774 kr. som fuldtidsforsikret  truffet en ulovlig  

 afgørelse, og udgangspunktet er at denne afgørelse skal  

 annulleres.
 Under ganske særlige omstændigheder kan en  

 afgørelse der lider af en væsentlig retlig mangel  

 opretholdes.
 Ankenævnet finder ikke at der i Deres klients sag  

 foreligger sådanne omstændigheder.
 Nævnet har herved lagt vægt på at der er tale om en grov  

 retlig mangel ved  efterlønsbeviset  idet Deres klient  som  

 deltidsforsikret ikke opfylder betingelserne for ret til udbetaling af  

 efterløn med fuldtidssats.
Nævnet har videre lagt vægt på at det er Deres klients  

 ansvar at han ikke i 1990 fik ændret forsikringsstatus til  

 fuldtidsstatus.
I denne henseende har det været af betydning for  

 nævnets vurdering at  Deres klient ikke hæftede sig  ved -	at han ikke skulle underskrive en udfyldt skriftlig begæring om  

 ændring af forsikringsstatus, således som han gjorde det i maj  

 1989 ved ændring fra fuldtidsstatus til deltidsstatus, -	at han ikke modtog en bekræftelse fra kassen om ændret  

 forsikringsstatus, -	at kontingentet, der blev opkrævet via arbejdsgiveren og  

 fremgår af  lønsedlen, ikke på noget tidspunkt steg  

 væsentligt, ligesom kontingentets størrelse ikke svarede til de  

 oplysninger om kontingentet for fuldtidsforsikrede der oplystes i hvert af  

 decembernumrene af fagbladet, samt -	at fællestillidsmanden for servicemedarbejdergruppen ikke ved  

 aftale eller på anden måde i øvrigt fremtrådte som  

 repræsentant for a-kassen.
Nævnet finder således ikke det får betydning for sagens  

 vurdering at Deres klient kunne have troet at en fællestillidsmand  

 ville sørge for at overførsel til fuldtidsforsikring fandt sted  

 i 1990, eller at Deres klient kunne have opfattet fællestillidsmanden  

 for serviceemedarbejdergruppen (forbundet) som repræsentant for  

 arbejdsløshedskassen Endvidere er nævnet enig med direktoratet i at  

 efterlønsbeviset ikke er en garanti mod eventuelle fejl en kasse  

 måtte begå, men en sikring af retten til efterløn,  selv  

 om et medlem efterfølgende måtte blive syg.
 Der henvises til arbejdsløshedsforsikringlovens §  

 75d, stk.1, og § 75e, stk. 1.
 Ankenævnet tiltræder således  

 direktoratets afgørelse af 19. december 2000.
På ankenævnets vegne XXX XX På de følgende sider kan De læse om det  

 faktiske grundlag og retsgrundlaget, som sagen er afgjort efter.
 Kopi til:
XXX XXX XXX 1. Sagsforløb Direktoratet har den 19. december 2000 fremstillet  

 sagen således:
"Det fremgår af sagen, at Deres klient den 29.  

 januar 1999 søgte om efterlønsbevis.
Den 27. april 1999 traf  

 A-kassen afgørelse om Deres klients efterlønsbevis.
Det  

 fremgår heraf, at Deres klients efterløn ville udgøre  

 143.520 kr. på årsbasis, hvis han gik på efterløn  

 på bevistidspunktet (den 1. januar 1999). Af følgebrevet  

 fremgår, at Deres klients efterlønssats er 552 kr.
Det  

 fremgår videre, at satsen kun kan sættes ned, når Deres  

 klient har modtaget efterløn så længe eller været  

 ledig så længe, at reglerne om skift til 82 pct. satsen  

 gælder.
 Den 2. november 1999 søgte Deres klient  

 efterløn pr. den 1. januar 2000.
 Ved brev af 13. januar 2000 meddelte a-kassen, at Deres  

 klients ansøgning om efterløn nu var færdigbehandlet, og  

 at hans efterlønssats var 380 kr. om dagen.
Ved brev af 26. januar 2000 har De påklaget denne afgørelse.  

 De har bl.a. oplyst, at Deres klient har været deltidsansat med en  

 ugentlig arbejdstid på 19 timer i perioden fra den 1. maj 1989 til den  

 1. oktober 1990. Herefter var Deres klient ansat med en ugentlig arbejdstid  

 på 37 timer.
I forbindelse med overgangen til  

 fuldtidsbeskæftigelse blev Deres klient oplyst om, at han nu skulle  

 betale fuldt a-kassekontingent.
Den pågældende tillidsmand  

 oplyste at ville sørge herfor.
Deres klient har herefter troet, at han  

 betalte fuldt a-kassekontingent.
Han har ikke sammenlignet bidraget på  

 lønsedlen med hans kollegers, og har heller ikke fået oplysning  

 om, hvad det fulde bidrag var i forhold til deltidsforsikringen.
De har  

 endvidere henvist til, at Deres klient ifølge efterlønsbevis af  

 13. januar 2000 blev garanteret en efterlønssats på kr. 552 kr.  

 om dagen.
De har vedlagt lønsedler, hvoraf det fremgår, at der  

 er opkrævet fagforeningskontingent.
Det fremgår ikke, hvilket  

 beløb bidrag til arbejdsløshedsforsikringen udgør, eller  

 hvilken forsikringsstatus Deres klient har.
A-kassen har den 11. februar 2000 fastholdt sin afgørelse.
A-kassen  

 har henvist til, at a-kassen på intet tidspunkt har fået besked  

 om, at Deres klient var påbegyndt fuldtidsarbejde, og at det  

 påhviler ham at holde sig a jour med det indbetalte kontingent.  

 A-kassen har videre henvist til, at Deres klient burde have undret sig over,  

 at han stadig indbetalte deltidskontingent, at han ikke blev orienteret om  

 fuldtidskontingentets størrelse, at han ikke modtog bekræftelse  

 på den ændrede forsikringsstatus, at han via fagforeningens  

 årlige generalforsamling burde være orienteret om  

 kontingentsatserne, at det burde have stået ham klart, at han skulle  

 indgive skriftlig ansøgning om fuldtidsforsikring, når han  

 skriftligt havde søgt deltidsforsikring, og at det fremgår af  

 efterlønsbeviset, hvilken sats der maksimalt vil kunne udbetales med  

 til henholdsvis deltidsforsikrede og fuldtidsforsikrede.
A-kassen har dog  

 videre anført, at den ved almindelig agtpågivenhed burde have  

 noteret sig, at Deres klient var i fuldtidsbeskæftigelse i forbindelse  

 med hans fremsendte lønsedler ved ansøgt efterlønsbevis,  

 at a-kassen ved en beklagelig fejl har oplyst satsen for fuldtidsforsikrede,  

 men at dette ikke bør give Deres klient en sats, som han grundet egne  

 forhold ikke er berettiget til.
A-kassen vedlagde Deres klients ansøgning om ændring af  

 forsikringsstatus pr. den 15. oktober 1989, underskrevet af Deres klient den  

 1. december 1989. På blanketten var tillige en rubrik, som skulle  

 afkrydses, hvis Deres klient igen ville skifte til fuldtidsforsikring.
I  

 givet fald skulle der vedlægges dokumentation for ændringen.
I brev af 2. marts 2000 har De bl.a. anført, at Deres klient ikke  

 har haft indflydelse på  betalingen af fagforenings- eller  

 a-kassekontingent, idet beløbene blev trukket direkte fra  

 lønnen inden udbetaling af denne.
De har videre henvist til  

 "Organisationsaftale for medhjælpere ved en række  

 statsinstitutioner", hvoraf det fremgår, at ansættelse  

 på fuld tid er udgangspunktet, og at Deres klient derfor havde ret til  

 at antage, at a-kassen var orienteret om overgangen til  

 fuldtidsbeskæftigelse.
Endelig har De henvist til, at a-kassen  

 også kunne have konstateret, at Deres klient var ansat på fuld  

 tid, da han i foråret 1999 fremsendte sine lønsedler til  

 a-kassen.
Forsikringsstatus fremgår heller ikke af de tilsendte  

 årsopgørelser fra a-kassen/forbundet.
De har igen anført,  

 at Deres klient ikke havde grund til at undersøge  

 kontingentsatserne.
I brev af 5. april 2000 har De videre anført, at  

 Deres klients fagforening har været bekendt med, at Deres klient blev  

 fuldtidsansat, og at fagforeningen derfor har været forpligtet til at  

 opkræve fuldt kontingent samt meddele ændringen til a-kassen.
Det  

 er derfor Deres opfattelse, at sagen kunne have været undgået,  

 hvis fagforeningen havde opfyldt sin forpligtelse.
De mener videre, at det  

 skyldes fagforeningens egne forhold, at Deres klient ikke har betalt fuldt  

 a-kassekontingent.
I brev af 17. april 2000 har De fremsendt kopi af Dansk  

 Funktionærforbund - Serviceforbundets vedtægter.
De har henvist  

 til, at det følger af § 11, litra g, at pligten til opkrævning  

 af a-kasse-  

 kontingent påhviler forbundet, og at Deres klient derfor ikke har haft  

 indflydelse på opkrævningen.
De mener fortsat, at Deres klient er  

 berettiget til efterløn som fuldtidsforsikret, idet han er blevet  

 garanteret dette ved udstedelsen af efterlønsbeviset.
De har henvist  

 til, at det er direktoratets pjece "Om at få fleksibel  

 efterløn" fremgår, at "hvis du på  

 efterlønstidspunktet har samme forsikrings-  

 status, som da dit efterlønsbevis blev udstedt, kan din sats aldrig  

 blive lavere end den, der står på  

 efterlønsbeviset".
 A-kassen har i brev af 30. juni 2000 oplyst, at der i forbundets fagblad  

 hvert år i december gives oplysning om det kommende års  

 kontingentsatser, at der ved indkaldelser til de årlige general-  

 forsamlinger i den faglige organisation gives besked om kommende  

 kontingentsatser og at det på a-kassens interne bilag til brug for  

 ændring af forsikringsstatus oplyses, at blanketten straks ved  

 påbegyndelse af arbejdsforhold skal indsendes til afdelingen, og at  

 ændringen først er gældende fra den dato, hvor blanketten  

 er modtaget.
A-kassen har telefonisk den 24. juli 2000 oplyst til direktoratet, at  

 Deres klient ikke har fået særskilt orientering om  

 efterlønsbidrag, idet han er omfattet af den gamle  

 efterlønsordning.
Da opkrævning af kontingent sker via  

 arbejdsgiver på lønseddel, har a-kassen ikke sendt girokort til  

 Deres klient.
Girokortene indeholder ellers oplysninger om  

 forsikringsstatus.
I brev af 25. juli 2000 har a-kassen oplyst, at der ikke i det  

 informationsmateriale, der er sendt til Deres klient, konkret er nævnt  

 kontingentsatser for deltids- og fuldtidsforsikring.
Det er fortsat a-kassens  

 opfattelse, at Deres klient er vejledt - såvel i forbindelse med  

 optagelse som deltidsforsikret som ved påbegyndelse af fuldtidsarbejde,  

 samt senere - i et sådant omfang om satsernes størrelse, at han  

 har haft mulighed for til enhver tid at kontrollere, om den kontingentsats  

 han betalte svarede til den forsikringsstatus som han mente at have.
 A-kassen har telefonisk den 2. oktober 2000 oplyst til direktoratet, at  

 Deres klient blev overflyttet fra XXX til XXX pr. den 15. oktober 1989 som  

 fuldtidsforsikret, men at Deres klient den 1. december 1989 søgte om  

 ændring af status til deltidsforsikring pr. den 15. oktober 1989.
Ved brev af 1. december 2000 hørte direktoratet Dem  

 om de indhentede oplysninger, og bad Dem om at fremkomme med eventuelle  

 bemærkninger inden 14 dage.
Direktoratet har ikke modtaget Deres  

 eventuelle bemærkninger." Ankenævnets sekretariat har ikke yderligere at  

 tilføje.
2. Direktoratet for Arbejdsløshedsforsikringens  

 afgørelse Direktoratet meddelte den 19. december 2000  

 følgende afgørelse:
 "Deres klient har ikke ret til at få  

 efterløn som fuldtidsforsikret.
Begrundelse Til deltidsforsikrede medlemmer og til fuldtidsforsikrede medlemmer, der  

 ikke opfylder betingel-  

 serne i lovens § 75 d, stk. 1, ydes efterløn med et beløb, der  

 svarer til medlemmets dagpenge beregnet efter reglerne for deltidsforsikrede.  

 Det fremgår af  § 75 e, stk. 1, i lov om arbejdsløs-  

 hedsforsikring m.v.
 For at få ret til efterløn med satsen for  

 fuldtidsforsikrede, er det blandt andet et krav, at man har været  

 fuldtidsforsikret i sammenlagt 5 år inden for de sidste 10 år,  

 jf. § 75 d, stk. 1.
 Ved afgørelsen er lagt til grund, at Deres klient blev overflyttet  

 fra XXX til XXX den 15. oktober 1989 som fuldtidsforsikret, at han den 1.  

 december 1989 søgte om at ændre status til deltidsforsikret med  

 virkning fra den 15. oktober 1989, at der ikke er sket ændringer i  

 Deres klients forsikrings-  

 status siden 1989, og at Deres klient derfor siden udgangen af 1989 alene har  

 betalt kontingent som deltidsforsikret.
 Deres klient opfylder således ikke kravet om at have  

 været fuldtidsforsikret i 5 år inden for de sidste 10 år  

 pr. den 1. januar 2000. Det bemærkes, at Deres klient heller ikke  

 opfyldte kravet den 1. januar 1999 ved udstedelsen af  

 efterlønsbeviset.
 Deres klient opfylder derfor ikke betingelserne for ret  

 til efterløn med satsen for fuldtidsforsikrede pr. den 1. januar  

 2000.
 Direktoratet har ved afgørelsen af, at Deres klient ikke kan  

 få ret til efterløn som fuldtidsforsikret, videre lagt  

 vægt på, at der hverken i § 75 d, stk. 1 eller 7, eller i andre  

 bestemmelser i lov om arbejdsløshedsforsikring m.v. er hjemmel til at  

 Deres klient kan anses for fuldtidsforsikret med tilbagevirkende kraft til  

 optagelsestidspunktet eller senere.
 Det er videre direktoratets opfattelse, at et medlem selv må  

 være nærmest til at vide - og bære risikoen for - , om  

 medlemmet har den korrekte forsikringsmæssige status i forhold til  

 beskæftigelsen.
 Direktoratet har herved også lagt vægt på, at Deres  

 klient tidligere havde været fuldtidsforsikret hos XXX, at han frem til  

 den 15. oktober 1989 betalte kontingent som fuldtidsforsikret, at han i den  

 forbindelse underskrev en blanket den 1. december 1989 om ændring af  

 forsikringsstatus til deltid, at der på denne blanket også var en  

 rubrik, som skulle afkrydses, hvis han igen ville skifte til  

 fuldtidsforsikring, at der i givet fald skulle vedlægges dokumentation  

 for ændring til fuldtidsfor-  

 sikring, at han derfor burde have været klar over, at han igen skulle  

 underskrive en blanket om skift af forsikringsstatus fra deltid til fuldtid,  

 at han betalte kontingent som deltidsforsikret i næsten et år fra  

 den 15. oktober 1989, og at han efter påbegyndelsen af arbejde på  

 fuld tid fra den 1. oktober 1990 burde have opdaget, at kontingentet ikke  

 blev forhøjet væsentligt, selv om a-kassen i fagbladet hvert  

 år i december måned oplyste om kontingentsatserne.
 Direktoratet finder videre, at a-kassen gennem fagbladene og den  

 årlige generalforsamling har opfyldt sin generelle  

 vejledningsforpligtelse, jf. § 1, stk. 1, i bekendtgørelse nr. 310 af  

 19. maj 1999 om en a-kasses pligt til at vejlede m.v., og i de tidligere  

 bekendtgørelser.
Det er desuden direktoratets opfattelse, at a-kassen ikke har haft pligt  

 til af egen drift at give en individuel konkret vejledning efter § 1, stk. 2,  

 i bekendtgørelsen,  idet Deres klient ikke på noget tidspunkt  

 oplyste til a-kassen, at han var påbegyndt fuldtidsarbejde.
A-kassen  

 har derfor ikke kunnet vide, om Deres klient havde behov for en vejledning,  

 der rakte videre end den generelle vejledning.
 Det forhold, at a-kassen i sin afgørelse af 27. april 1999  

 (efterlønsbeviset) fejlagtigt har truffet afgørelse om, at  

 Deres klient ville være berettiget til efterløn med årligt  

 kr. 143.520,-, kan uanset § 75 e, stk. 6, i loven, og § 1, stk. 3 og § 3,  

 stk. 2, i dagældende bekendtgørelse nr. 1075 af 22. december  

 1998 om efterlønsbevis, heller ikke føre til, at Deres klient  

 har ret til efterløn med denne højere sats.
Direktoratet skal bemærke, at formålet med et  

 efterlønsbevis bl.a. er at give et medlem, der er berettiget til at  

 gå på efterløn, mulighed for at udskyde  

 tilbagetrækningen fra arbejdsmarkedet med en sikkerhed for, at retten  

 til efterløn ikke fortabes, hvis medlemmet senere skulle blive syg  

 eller frihedsberøvet.
Selv om det er beklageligt, at a-kassen har  

 angivet en forkert sats i efterlønsbeviset, er efterlønsbeviset  

 ikke en garanti mod eventuelle fejl.
I den forbindelse bemærkes, at det  

 årlige efterlønsbeløb angivet i et efterlønsbevis  

 alene er et anslået beløb, som ikke er udtryk for, at medlemmet  

 altid har ret til at modtage det fulde årlige beløb ved  

 overgangen til efterløn, idet medlemmet f.eks. i overgangsåret  

 skulle kunne skifte fra trin 1 til trin 2. Dette har a-kassen også  

 gjort Deres klient opmærksom på i brev af 27. april 1999, som var  

 vedlagt efterlønsbeviset.
Direktoratet finder derfor ikke, at Deres klient kan  

 opnå en bedre retstilling, end reglerne giver mulighed for.  

 Såfremt Deres klient mener at have lidt et tab, må krav på  

 erstatning herfor rettes mod fagforeningen eller a-kassen, evt. via  

 domstolene." 3. Klagen til ankenævnet De har i klagebrev af 16. januar 2001 skrevet  

 følgende:
 "Som advokat for XXX skal jeg ved nærværende  

 påklage den af Direktoratet for Arbejdsløsheds-  

 forsikringen trufne afgørelse af 19. december 2000 vedrørende  

 min klients ret til at få efterløn som fuldtidsforsikret.
 Indledningsvis bemærker jeg at Direktoratet for  

 Arbejdsløshedsforsikringens skrivelse af 19. december 2000 er  

 indgået på mit kontor den 21. december 2000.  

 Nærværende påklage over Direktoratet for  

 Arbejdsløshedsforsikringens afgørelse af 19. december 2000 er  

 således i henhold til Direktoratets klagevejledning, jf. skrivelsens  

 side 7, indbragt rettidigt.
 Direktoratets afgørelse af 19. december 2000 er  

 truffet forinden direktoratets modtagelse af min skrivelse af 20. december  

 2000 til Direktoratet for Arbejdsløshedsforsikringen.
 På baggrund af min skrivelse af 20. december 2000  

 til Direktoratet for Arbejdsløshedsforsikringen er det telefonisk  

 aftalt med fuldmægtig XXX, at der skulle udarbejdes selvstændig  

 klageskrivelse til Arbejdsmarkedets Ankenævn.
 Jeg skal på vegne af min klient anmode om, at Ankenævnet  

 ændrer Direktoratet for Arbejdsløsheds-  

 forsikringens afgørelse af 19. december 2000, således at min  

 klient får ret til efterløn som fuldtids-  

 forsikret fra tidspunktet for hans overgang til efterløn.
 Jeg skal generelt til støtte for denne anmodning henvise til det i  

 min klageskrivelse til Direktoratet for Arbejdsløshedsforsikringen af  

 26.januar 2000 anførte, det i min skrivelse af 2. marts 2000  

 anførte og til det i min skrivelse af 20. december 2000  

 anførte.
 Jeg har i øvrigt følgende yderligere  

 kommentarer til Direktoratet for Arbejdsløshedsforsikringens (DFA's)  

 afgørelse af 19. december 2000:
 Det fremgår af DfA's begrundelse side 2,   at det er DfA's  

 opfattelse, at et medlem selv må være nærmest til at  

 bære risikoen for om medlemmet har den korrekte  

 forsikringsmæssige status i forhold til beskæftigelsen for at  

 kunne opnå fuld efterløn.
 DfA har herefter henvist til proceduren omkring min klients  

 forsikringsstatusændring fra fuldtids-  

 forsikret til deltidsforsikret pr. 1. december 1989.
 Jeg skal i anledning heraf præcisere at min klient i  

 forbindelse med ændring af forsikringsstatus fra heltidsforsikret til  

 deltidsforsikret pr. 15. oktober 1989 blev kontaktet personligt på sin  

 arbejdsplads af et medlem af betjentenes klub på  

 politigården.
 Anmeldelsesblanketten hvorved min klient ansøgte om at skifte fra  

 heltidsforsikret til deltids-  

 forsikret var udfyldt af den pågældende person.
 Min klient blev bedt om at underskrive blanketten, og den  

 pågældende person medtog herefter blanketten til videre  

 behandling i arbejdsløshedskassen.
Da min klient pr. 1. oktober 1990 fik fuldtidsarbejde som betjent ved XXX,  

 meddelte tillidsmand XXX, at min klient skulle overgå fra  

 deltidsforsikring til heltidsforsikring.
XXX meddelte end-  

 videre min klient, at han nok skulle sørge herfor.
 Min klient er som følge heraf naturligt blevet  

 bibragt den opfattelse, at de forskellige tillidsmænd fra betjentenes  

 klub var bemyndiget og berettiget til at ændre folks  

 forsikringsstatus.
 Når hertil kommer, at opkrævningen af dagpengene foregik via  

 centralt lønindeholdelse fra politiets bogholderi, bør  

 direktoratets opfattelse om at ethvert medlem selv må være  

 nærmest til at vide og bære risikoen for om medlemmet har den  

 korrekte forsikringsmæssige status fraviges.
 Min klient har ikke haft nogen anledning til at kontrollere sin  

 forsikringsmæssige status,  da han jo netop havde tillidsmandens ord  

 for, at hans forsikringsstatus var ændret i forbindelse med hans  

 ansættelse på fuld tid.
 At en sådan henvendelse fra en fællestillidsmand har fundet  

 sted, sandsynliggøres også af det forhold, at fagforeningerne  

 har en interesse i at sørge for, at alle, der arbejder fuld tid  

 også betaler fuldtidsforsikring til  

 arbejdsløshedsforsikringerne, således at det solidariske princip  

 i arbejdsløs-  

 hedskassesystemet bevares.
 Det anføres videre i DfA's afgørelse af 19. december 2000,  

 at det er DfA's opfattelse, at A-kassen ikke har haft pligt til af egen drift  

 at give en individuel konkret vejledning efter § 1, stk. 2, i  

 bekendtgørelsen, idet min klient ikke på noget tidspunkt oplyste  

 til A-kassen, at han var påbegyndt fuldtidsarbejde.
 Det er DfA's opfattelse, at min klient på dette  

 grundlag ikke kunne vide, om min klient havde behov for vejledning, der rakte  

 videre end den generelle vejledning.
 DfA s opfattelse på dette punkt er bemærkelsesværdig set  

 i lyset af ovenstående beskrivelse af handlingsforløbet i  

 forbindelse med min klients overgang fra fuldtidsforsikret til  

 deltidsforsikret pr. 1. december 1989.
 Som anført ovenfor blev min klient kontaktet af en tillidsmand fra  

 politigården, der allerede havde udfyldt en anmodning om ændring  

 af forsikringsstatus fra heltidsforsikret til deltidsforsikret.
 Det har på den baggrund formodningen imod sig, at de  

 samme tillidsmænd ikke også har modtaget meddelelse om at min  

 klient pr. 1. oktober 1990 arbejdede på fuld tid ved XXX.
 Det har derfor også formodningen imod sig, at min  

 klient i den anledning ikke skulle være blevet kontaktet af en  

 tillidsmand med anmodning om, at min klient overgik til fuldtidsforsikret, da  

 han nu var heltidsansat, jf. også bevarelsen af det solidariske system  

 i arbejdsløshedskasserne.
 På denne baggrund må det konkluderes, at  

 arbejdsløshedskassernes repræsentanter på arbejds-  

 pladsen - Politigården  - der har bestået af diverse  

 tillidsmænd, har været vidende om min klients overgang fra  

 deltidsansættelse ved XXX til heltidsansættelse ved XXX.
Som følge heraf havde arbejdsløshedskassen  

 pligt til at yde individuel rådgivning efter § 1, stk. 2, i  

 bekendtgørelsen.
Dette har arbejdsløshedskassen undladt til  

 skade for min klient.
 DfA har yderligere som grundlag for afgørelsen af 19. december 2000  

 henvist til formålet med reglerne bag efterlønsbeviset.
 Efterlønsbeviset blev som bekendt skabt under en valgkamp for at  

 garantere, at efterlønnen også efter valget ville blive bevaret.  

 Hovedformålet med et efterlønsbevis er således ikke, som  

 anført af DfA, at give et medlem af en arbejdsløshedskasse en  

 sikkerhed for ret til efterløn til trods for sygdom eller  

 frihedsberøvelse, men derimod at garantere efterlønsrettigheder  

 af en bestemt størrelse for det enkelte medlem af  

 arbejdsløshedskassen.
 Som anført i mine skrivelser til DfA, jf. ovenfor, fremgår  

 det af det efterlønsbevis, som min klient har modtaget dateret den 27.  

 april 1999, at:
"Med udgangspunkt i beregningsgrundlaget for Deres efterløn er  

 den hidtidige, daglige arbejdsfortjeneste pr. 31. december 1998 opgjort til  

 774,87 kr., og Deres efterløn vil udgøre 143.520 kr. på  

 årsbasis, hvis De går på efterløn nu." Det fremgår endvidere efterlønsbeviset,  

 at:
"Samtidig giver beviset Dem ret til at få beregnet Deres  

 efterløn udfra mindst den hidtidige, daglige arbejdsfortjeneste  

 på 774,87,- kr., som De har nu, hvis De bevarer Deres nuværende  

 forsikrings-  

 status" Det må på baggrund heraf herefter konkluderes, at min klient  

 har ret til præcis det, som er indholdet af efterlønsbeviset,  

 dateret den 27. april 1999. Min klient har således ret til at modtage  

 efterløn som fuldtidsforsikret, jf. indholdet af det modtagne  

 efterlønsbevis.
Det er i denne sammenhæng uden betydning, om min  

 klient har betalt arbejdsløshedsforsikring som fuldtidsforsikret eller  

 som deltidsforsikret.
Min klient har modtaget et bevis, der giver ham ret til efterløn  

 som heltidssikret, hvilket er at sammenligne med en begunstigende  

 forvaltningsakt.
En begunstigende forvaltningsakt kan til trods for  

 eventuelle fejl ved dens udstedelse ikke trækkes tilbage.
 Jeg skal på baggrund af ovennævnte anmode Arbejdsmarkedets  

 Ankenævn om at omgøre DfA s afgørelse. således at  

 min klient får ret til efterløn som fuldtidsforsikret.
 Jeg tillader mig at antage, at jeg modtager DfA's eventuelle kommentarer  

 til nærværende skrivelse til partshøring.
Såfremt De har spørgsmål eller  

 kommentarer, er De velkommen til at kontakte mig." 4. Direktoratet for Arbejdsløshedsforsikringens  

 bemærkninger til klagen Direktoratet har den 15. februar 2001 fastholdt den  

 trufne afgørelse.
 Direktoratet har bemærket at forløbet ligger mere end 10  

 år tilbage og at direktoratet derfor finder det vanskeligt at få  

 af-eller bekræftet det anførte forløb.
Endvidere har direktoratet bemærket at efterlønsbeviset ikke  

 er en garanti mod eventuelle fejl som en a-kasse måtte begå, men  

 derimod en sikring af retten til efterløn, selv om medlemmet  

 efter-  

 følgende skulle blive syg.
Efterlønsbeviset kan derfor ikke  

 betragtes som en garanti som sådan, men derimod som en afgørelse  

 der kan påklages.
Efterlønsbeviset kan således sikre et medlem  retten til  

 efterløn, herunder størrelsen af efterlønnen ikke  

 efterfølgende fortabes inden overgangen til efterløn, f. eks.  

 på grund af sygdom eller indtægtsnedgang.
Efterlønsbeviset  

 skal derimod ikke sikre at et medlem, der aldrig har haft en given ret til  

 efterløn, som følge af beviset skulle kunne opnå denne  

 ret, og navnlig ikke hvis denne "ret" skyldes fejl i  

 efterlønsbeviset.
5. Nyt efter klagen De har den 20. februar 2001 anført at Deres klient ved  

 modtagelsen af efterlønsbeviset fik en berettiget forventning om  

 størrelsen af efterlønnen.  En sådan begunstigende  

 forvaltningsakt kan ikke ændres til skade for Deres klient.
De har henvist til at kassen ved udstedelsen af efterlønsbeviset  

 har pligt til at undersøge om de angivne oplysninger i  

 efterlønsbeviset er korrekte.
Denne pligt har kassen  

 forsømt.
