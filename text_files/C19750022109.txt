I medfør af § 4 i lov nr. 346 af 26. juni 1975 om begravelse og ligbrænding fastsættes herved følgende bestemmelser om udførelse af ligbrænding:
I.
Krematoriet.
1. Ligbrænding må kun finde sted i dertil indrettede  

 af kirkeministeren godkendte krematorier.
Tidligere af justitsministeren  

 meddelte godkendelser af krematorier er dog fortsat gældende.
2. Ved krematorier skal der føres en af provsten  

 autoriseret protokol, hvori der under løbende numre for hvert lig, der  

 brændes, anføres afdødes fulde navn og personnummer, dødssted, dato for  

 begravelsesmyndighedens attest og for brændingen, anbringelsessted for asken  

 samt - i tilfælde af udlevering af asken - modtagerens navn og adresse.  

 Tidligere af politimesteren (i København politidirektøren) autoriserede  

 protokoller kan fortsat anvendes.
Udskrevne protokoller afleveres til  

 landsarkivet (i København stadsarkivet) senest 30 år efter at de er  

 udskrevet.
 3. Provsten skal underrettes om, hvem der udgør  

 krematoriets bestyrelse og som sådan er ansvarlig for overholdelse af  

 reglerne i dette cirkulære.
 Provsten har ret til uanmeldt at foretage eftersyn af krematoriet, dets  

 protokol og de i § 4 nævnte attester.
II.
Kremeringen.
 4. Ligbrænding må ikke iværksættes, forinden der  

 foreligger attest fra begravelsesmyndigheden om, at liget skal brændes.
Attesten forsynes med nummer, svarende til det nummer, hvorunder  

 ligbrændingen er indført i krematoriets protokol.
Attesterne opbevares af  

 krematoriet i 5 år, hvorefter de kasseres.
5. Brændingen skal ske snarest muligt efter  

 modtagelsen af den i § 4 nævnte attest og senest inden udløbet af den for  

 foretagelse af begravelse og ligbrænding fastsatte frist.
Forlængelse af  

 denne frist kan dog ske med embedslægens tilslutning.
6. Er en kiste helt eller delvis fremstillet af  

 materialer, hvis forbrænding vil kunne medføre sundhedsfare for personalet  

 eller overtrædelse af vilkårene for krematoriets drift, kan krematoriets  

 bestyrelse nægte at lade brænding foretage.
Det samme gælder, dersom brænding  

 på grund af kistens beskaffenhed ikke vil kunne gennemføres på normal måde  

 eller vil kunne medføre fare for beskadigelse af krematoriets ovn.
 7. Krematoriets bestyrelse skal påse, at ligets  

 behandling og brænding foregår sømmeligt.
III.
Asken.
 8. Umiddelbart efter brændingen skal asken omhyggeligt  

 opsamles i dertil bestemte beholdere (urner), som straks forsynes med  

 krematoriets segl og afdødes navn.
Skal asken hensættes i kolumbarium, skal urnen være af brændt ler, sten,  

 bronce eller andet holdbart materiale.
Skal asken nedsættes i jorden, kan  

 urnen bestå af andet materiale, f.eks. jern, træ, pap eller støbt papirmasse.  

 Skal urnen forsendes, skal der anvendes en forsvarlig emballage af træ eller  

 pap, og forsendelsen skal ske som anbefalet forsigtig-postpakke.
9. Ved udlevering af urner skal det opgives til  

 krematoriet, hvor anbringelsen skal ske.
Modtageren skal gøres bekendt med,  

 at anbringelse på et andet sted end det opgivne kun må ske efter forudgående  

 meddelelse til krematoriet.
 Ønskes urnen nedsat på en kirkegård, skal modtageren tillige gøres bekendt  

 med, at nedsættelsen kun må ske efter henvendelse til kirkegårdens  

 bestyrelse.
Krematoriet skal påse, at bestemmelserne i fornævnte lovs § 3, stk. 2,  

 iagttages ved valg af anbringelsessted.
Der kræves dog ikke tilladelse fra  

 kirkeministeriet til urnens overførelse til udlandet, såfremt den, efter hvis  

 anmodning ligbrændingen er foretaget, afgiver erklæring om, at urnen skal  

 nedsættes på en kirkegård i udlandet eller anbringes i et udenlandsk  

 kolumbarium.
 Er det krematoriets bestyrelse bekendt, at spørgsmålet om valg af  

 anbringelsessted er indbragt for skifteretten, må urnen ikke udleveres,  

 forinden skifterettens afgørelse foreligger.
IV.
Meddelelser.
10. Om den stedfundne brænding giver krematoriet  

 meddelelse til ministerialbogsføreren i det sogn, hvor dødsfaldet er  

 registreret.
Meddelelsen skal indeholde oplysning om afdødes fulde navn og  

 personnummer, dødsdato, dødssted, sted og dato for brændingen samt  

 anbringelsesstedet for urnen.
Tilsvarende meddelelse sendes til bestyrelsen  

 for den kirkegård, hvor urnen skal nedsættes, medmindre kirkegården og  

 krematoriet har samme bestyrelse.
V.
Ikrafttræden.
 11. Cirkulæret, der træder i kraft den 1. januar 1976,  

 afløser justitsministeriets regulativ nr. 202 af 1. juni 1937 for udførelse  

 af ligbrænding med tillæg nr. 174 af 11. maj 1944, der er ophævet ved  

 kirkeministeriets bekendtgørelse af dags dato om begravelse og ligbrænding.
 Kirkeministeriet, den 1. december 1975.
 Jørgen Peder Hansen.
 /Arne Truelsen.
