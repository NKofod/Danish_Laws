Ankestyrelsens principafgørelse O-13-88 om kontanthjælp - hustrubidrag - det sociale udvalgs indtræden i kravet Resume:
En mand  fik ved statsamtets resolution den 14. juni 1984 pålæg om at betale bidrag til hustruen  fra den 22. marts 1984. Den 3. oktober 1984 foranledigede social- og sundhedsforvaltningen, at resolutionen blev forsynet med påtegning om, at det offentlige indtrådte i kravet mod manden.
I november 1984 blev han bekendt med påtegningen.
 Ankestyrelsen fandt, at manden var forpligtet til at indbetale det ham pålagte bidrag til social- og sundhedsforvaltningen, medmindre han kunne fremvise klar dokumentation for, at bidraget allerede var betalt.
 Kassation:
Principafgørelsen har ikke længere vejledningsværdi Love:
Lov om social bistand - lovbekendtgørelse nr. 637 af 27. september 1989 - § 8, stk. 1 Sagsfremstilling:
 Et ægtepar ophævede samlivet i januar 1984, og fra marts 1984 fik hustruen H udbetalt kontanthjælp fra social- og sundhedsforvaltningen.
Den 14. juni 1984 udfærdigede statsamtet resolution, hvorefter manden M med virkning fra den 22. marts 1984 fik pålagt at betale hustrubidrag med 3.500 kr. månedlig.
Social- og sundhedsforvaltningen foranledigede den 3. oktober 1984, at resolutionen blev forsynet med påtegning om at det offentlige indtrådte i kravet mod M. . I november 1984 blev M bekendt med påtegningen.
Social- og sundhedsforvaltningen fremsatte som følge af forvaltningens indtræden i retten til hustrubidraget krav mod M om betaling af et beløb på 8.982 kr. vedrørende perioden 22. juni 1984 og frem til separationen den 10. oktober 1984. : Afgørelsen var indanket af M, som anførte, at han havde opfyldt sin forsørgelsespligt overfor H.
M gjorde endvidere gældende, at social- og sundhedsforvaltningen havde fortabt retten til at indtræde i kravet på bidraget på grund af forvaltningens sene påtegning af resolutionen og underretning herom.
 Afgørelse:
 Efter bistandslovens § 8, stk. 1, indtræder det offentlige, hvis det efter lovgivningen om retsforholdet mellem ægtefæller eller om børns retsstilling er pålagt en person at svare underholdsbidrag m.v. til en anden person, der modtager hjælp til forsørgelse, for et beløb, der svarer til hjælpen, i kravet mod den bidragsskyldige, uanset om forsørgelsespligten efter reglerne i bistandslovens § 6 er ophørt.
 Ankestyrelsen er enig med social- og sundhedsforvaltningen i, at der har været grundlag for at bringe denne bestemmelse i anvendelse.
 Ankestyrelsen har lagt til grund, at M ifølge statsamtets bidragsfastsættelse var pligtig at betale hustrubidrag fra den 22. marts 1984 med 3.500 kr. månedlig.
 Ankestyrelsen finder derfor, at M er forpligtet til at indbetale det ham pålagte bidrag til social- og sundhedsforvaltningen, medmindre M kan fremvise klar dokumentation for, at bidraget allerede er betalt.
