 En dagpengemodtagers ansøgning om førtidspension blev af kommunen  

 fremsendt til revaliderings- og pensionsnævnet uden anbefaling.
 Fortsat ret til dagpenge måtte herefter alene afgøres ud fra en  

 vurdering af, om pågældende stadig måtte anses for uarbejdsdygtig.
 REDEGØRELSE FOR SAGEN:
En 56-årig gift deltidsbeskæftiget hjemmehjælper blev sygemeldt den 2.  

 februar 1987 på grund af astma og bronchitis og modtog sygedagpenge indtil  

 30. april 1988, hvor sygesikringskontoret standsede udbetalingen.
Pågældende  

 havde søgt førtidspension den 19. november 1986, og pensionssagen var ikke  

 afgjort, da dagpengene blev standset.
Der havde ikke været udbetalt forskud  

 på pension.
 Social- og sundhedsforvaltningen fremsendte den 7. april 1988  

 pensionssagen til revaliderings- og pensionsnævnet uden anbefaling efter  

 indhentelse af erklæring fra en speciallæge.
 AFGØRELSEN, DER KLAGES OVER:
Sikringsafdelingen var enig med sygesikringskontoret i, at sygedagpengene  

 skulle bringes til ophør pr. 30. april 1988 og begrundede afgørelsen med, at  

 betingelsen om uarbejdsdygtighed ikke længere var opfyldt, hvis der forelå en  

 stationær tilstand, uden at der var grundlag for at tilkende pension.  

 Sikringsafdelingen henviste til Sikringsstyrelsens vejledning af 30. januar  

 1987, pkt. 55, hvor det anføres, at »hvis der foreligger en stationær  

 tilstand, uden at der er grundlag for at tilkende pension, er betingelsen om  

 uarbejdsdygtighed ikke længere opfyldt.
Dagpengeudbetalingen kan derfor ikke  

 genoptages«.
 KLAGEN TIL ANKESTYRELSEN:
 Pågældendes fagforening gjorde gældende, at sygedagpengene ikke kunne  

 stoppes før revaliderings- og pensionsnævnet havde afgjort pensionssagen.
 LOVGRUNDLAG:
 Lov om dagpenge ved sygdom og fødsel § 25 og § 26.
 Sikringsstyrelsens vejledning af 30. januar 1987, pkt. 55.
 Oplysninger efter anken:
 Pågældende fik den 16. september 1988 tilkendt forhøjet almindelig  

 førtidspension efter lovens § 14, stk. 3, nr. 1, med virkning fra 1. december  

 1986.
 ANKESTYRELSENS AFGØRELSE:
 Ankestyrelsen fandt, at det foran citerede afsnit af punkt 55 i  

 Sikringsstyrelsens vejledning om dagpenge efter sin sammenhæng alene vedrørte  

 de tilfælde, hvor et revaliderings- og pensionsnævn havde givet afslag på en  

 ansøgning om førtidspension.
 Ankestyrelsen fandt derfor, at spørgsmålet om fortsat udbetaling af  

 dagpenge i en situation, hvor der forelå en ansøgning om førtidspension, som  

 var fremsendt til revaliderings- og pensionsnævnet uden kommunens anbefaling,  

 alene måtte afgøres ud fra en vurdering af, om dagpengemodtageren fortsat  

 måtte anses for uarbejdsdygtig.
 Efter de foreliggende helbredsmæssige oplysninger fandt Ankestyrelsen, at  

 pågældende den 30. april 1988 fortsat måtte anses for uarbejdsdygtig.
 Der var derfor ikke grundlag for at standse udbetalingen af dagpenge på  

 daværende tidspunkt.
 Ankestyrelsen ændrede således Sikringsafdelingens afgørelse og anmodede  

 afdelingen om at efterbetale pågældende dagpenge for perioden indtil  

 revaliderings- og pensionsnævnets afgørelse i pensionssagen forelå - dog med  

 fradrag for den beregnede pension for samme periode.
