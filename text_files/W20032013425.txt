Konkrete afgørelser vedr. § 10 fra ÅB 2003 II (N.j.nr. 2541/2002) Ansøger havde forklaret til politiet, at han var blevet overfaldet af 3 personer.
Ansøger viste tydelige tegn på at have været udsat for vold.
Ansøger oplyste til politiet, at han godt kendte gerningsmændene, men at han ikke ønskede at oplyse identiteten på dem, idet han var bange for konsekvenserne.
På trods af utallige opfordringer hertil fra politiets side ønskede ansøger ikke at medvirke til sagens opklaring.
Nævnet besluttede at meddele ansøger afslag i medfør af offererstatningslovens § 10 eller dennes analogi.
Nævnet bemærkede i forbindelse med afgørelsen, at nævnet var af den opfattelse, at en skadelidt, der søger erstatning i medfør af offererstatningsloven, har pligt til at medvirke til sagens opklaring, således at politiet kan finde frem til skadevolderen, og staten kan rette sit krav mod denne, jf. offererstatningslovens § 17.
