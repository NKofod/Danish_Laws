Fremsat den 26. oktober 2016 af Kenneth Kristensen Berth (DF), Kristian Thulesen Dahl (DF), Mikkel Dencker (DF), Søren Espersen (DF), Claus Kvist Hansen (DF), Marlene Harpsøe (DF), Peter Kofod Poulsen (DF), Peter Skaarup (DF) og Hans Kristian Skibby (DF) Forslag til folketingsbeslutning om, at regeringen tilkendegiver over for EU, at forhandlingerne om Tyrkiets optagelse i Den Europæiske Union bør standses Folketinget pålægger regeringen i indeværende folketingsår klart at tilkendegive i Rådet og Det Europæiske Råd, at forhandlinger om Tyrkiets optagelse i Den Europæiske Union bør standses.
Bemærkninger til forslaget Formålet med indeværende forslag er at sikre, at regeringen officielt tilkendegiver i EU-regi, at Danmark ønsker, at forhandlingerne om tyrkisk medlemskab af Den Europæiske Union standses, samt at sikre, at regeringen arbejder aktivt for at tilkendegive denne holdning i Rådet og Det Europæiske Råd.
Baggrunden for beslutningsforslaget er, at situationen i Tyrkiet efter kupforsøget i juli 2016 er stærkt forværret.
Den Europæiske Unions udvidelsesforhandlinger med Tyrkiet, herunder forhandlingerne om nye kapitler, der blev aftalt i forbindelse med flygtningeaftalen mellm EU og Tyrkiet1)2), bør derfor standses.
Med den nuværende situation i Tyrkiet vil en fortsættelse af forhandlingerne om muligt EU-medlemskab implicit være ensbetydende med en »blåstempling« af den tyrkiske regerings fremgangsmåde efter kupforsøget.
Fortsatte forhandlinger med Tyrkiet om EU-medlemskab vil sende et signal til tredjelande om, at den indenrigs- og udenrigspolitiske strategi, som Tyrkiet har ført siden statskuppet, er inden for rammerne af de principper, der gør sig gældende i Den Europæiske Union.
Tværtimod må forhandlinger om Tyrkiets optagelse i Den Europæiske Union standses, fordi Tyrkiets præsident, Recep Tayyip Erdogan, dag for dag aktivt trækker Tyrkiet væk fra grundlæggende europæiske værdier.
F.eks. har den tyrkiske præsident, Recep Tayyip Erdogan, opfordret til, at det tyrkiske parlament genindfører dødsstraf3)4)5). Den tyrkiske regering har gennemført udrensning på alle niveauer i uddannelsessektoren6)7), foretaget massearrestationer af dommere og anklagere8)9) og udstedt arrestordrer på journalister10). Dette er særligt bekymrende set i lyset af mange års dokumentation om tortur af fanger og politiske modstandere i tyrkiske fængsler11)12) og rapporter om tortur og anden mishandling af anholdte i kølvandet på kupforsøget i juli 201613). Ydermere synes den systematiske forfølgelse af det kurdiske mindretal at være tiltaget de seneste måneder14). Det hører med til det samlede billede af, at Tyrkiet bevæger sig væk fra grundlæggende europæiske værdier, at herboende dansk-tyrkere nu opfordres til at angive deres landsmænd via en direkte telefonlinje til præsidentkontoret i Tyrkiet15). Upåagtet kupforsøgets alvorlige karakter er denne fremgangsmåde uforenelig med nationalstater, der opererer inden for skiven af et moderne demokrati.
Her må grundprincippet være, at en nationalstat ikke udvider sine beføjelser til at forfølge borgere i en anden nationalstat, uanset borgerens tidligere nationale tilhørsforhold.
Det er vigtigt, at den tyrkiske regering for det første ikke får held med at bruge migrantkrisen til at afpresse EU for politiske indrømmelser, og for det andet at man fra EUs side ikke accepterer ulovlig forfølgelse af politiske modstandere16).
Forud for, at videreforhandlinger om Tyrkiets optagelse i Den Europæiske Union kan komme på tale, må regeringen stille krav om, at Tyrkiet overholder Københavnskriterierne17). Dette gælder således både grundlæggende politiske kriterier, der som nævnt ovenfor er under pres, og økonomiske kriterier.
På nuværende tidspunkt opfylder Tyrkiet ikke kravene om en velfungerende markedsøkonomi og økonomisk robusthed på et niveau, hvor Tyrkiet ville kunne klare konkurrencen og markedskræfterne i det indre marked.
En kombination af EU-medlemskab og manglende opfyldelse af økonomiske kriterier vil få alvorlige konsekvenser for den økonomiske situation i EU.
Forslagsstillerne har den principielle opfattelse, at EU-forhandlingerne med Tyrkiet bør standses.
Den danske regering bør derfor i Rådet og Det Europæiske Råd klart tilkendegive, at forhandlingerne om Tyrkiets optagelse i Den Europæiske Union bør standses.
Forslagsstillerne mener, at Tyrkiets samarbejde med EU  og herunder arbejdet med at trække Tyrkiet tilbage på et demokratisk spor  må finde sted inden for rammerne af EUs naboskabspolitik.
Skriftlig fremsættelse Kenneth Kristensen Berth (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at regeringen tilkendegiver over for EU, at forhandlingerne om Tyrkiets optagelse i Den Europæiske Union bør standses.
(Beslutningsforslag nr.
B 20) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
