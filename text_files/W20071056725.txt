Offererstatningslovens § 10 - for sen eller manglende anmeldelse til politiet, nævnets j. nr. 07-520-06059 I n. j.nr. 07-520-06059 blev ansøger, en pige på 19 år, den 30-07-2006 om natten udsat for voldtægt, da hun blev samlet op af en bilist, der tilbød at køre hende hjem.
Gerningsmanden blev aldrig fundet.
Efter voldtægten blev ansøger undersøgt på Center for Voldtægtsofre.
Efter undersøgelsen kontaktede ansøger sin kæreste, som hun fortalte om voldtægten.
Hun fortalte det ikke til sine forældre af frygt for, at de ville bebrejde hende, at hun kørte med en fremmed mand.
Ansøger anmeldte forholdet til politiet den 07-08-2006, altså først efter 8 dage.
Nævnet foretog høring over den sene anmeldelse, og ansøgers advokat svarede på høringen, at ansøger var meget chokeret, og at hun ikke havde modet til at anmelde det og ikke kunne overskue en afhøring af politiet inden undersøgelsen på Center for Voldtægtsofre.
Efterfølgende befandt ansøger sig ligeledes i en choktilstand og magtede først at anmelde forholdet den 07-08-2006. Nævnet gav afslag, da forholdet ikke var anmeldt uden unødigt ophold.
Nævnet fandt ikke, at der forelå oplysninger i sagen, som kunne medføre, at nævnet skulle se bort fra den sene anmeldelse.
Nævnet lagde vægt på, at ansøger umiddelbart efter voldtægten havde henvendt sig til Center for Voldtægtsofre, og det fremgik af undersøgelsen, at ansøger var psykisk upåfaldende.
Nævnet fandt ikke, at ansøger som følge af choktilstand kunne antages ikke at have været i stand til at anmelde forholdet til politiet på et tidligere tidspunkt end efter 8 dage.
Endvidere kunne det ikke udelukkes, at en tidligere politianmeldelse ville have bidraget til en opklaring af sagen.
