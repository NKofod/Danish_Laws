 Klager har i denne forbindelse anlagt nærværende sag med krav  

 om betaling for ekstraarbejder, tilgodehavende for udført arbejde,  

 erstatning for uberettiget annullation af entreprisekontrakten samt krav  

 vedrørende entreprisegarantien.
 Ved en udenretlig forligsaftale indgik parterne forlig om en del af de  

 rejste krav, således at nærværende sag alene  

 vedrører krav vedrørende entreprisegarantien.
 Indklagede har påstået frifindelse under anbringende af, at  

 kravet er forældet jf. forældelsesloven af 1908.
 Voldgiftsretten udtaler, at kravet efter dets karakter er omfattet af  

 forældelsesloven af 1908 og at den 5-årige forældelsesfrist  

 regnes "fra den tid da fordringen kan kræves betalt", hvilket i denne  

 sag er den 18. marts 1992. Kravet i denne sag er derfor forældet, da  

 kravet først er fremsat den 18. januar 1999, medmindre fristen kan  

 regnes fra et senere tidspunkt på grund af klagerens "utilregnelige  

 uvidenhed" jf. § 3.
 Klagerens dokumentation for at klageren først den 24. marts 1998  

 fik kendskab til kravet kan tiltrædes af voldgiftsretten, hvorefter  

 forældelsesfristen tidligst kan regnes fra denne dato.
 Kravet er således ikke forældet.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører forældelsesloven af 1908.
Ved klageskrift modtaget i Voldgiftsnævnet for  

 bygge- og anlægsvirksomhed den 21. juni 1993 rejste klageren herefter  

 krav mod indklagede beskrevet som betaling for ekstraarbejder,  

 tilgodehavender for udført arbejde og erstatning for uberettiget  

 annullation af totalentreprisekontrakten.
Kravet var i klageskriftet - med  

 forbehold om senere regulering - opgjort til i alt 131.941.559,70 kr. med  

 nærmere angivne renter.
Voldgiftsnævnet nedsatte i den anledning en  

 voldgiftsret bestående af civilingeniør Per Milner,  

 direktør, civilingeniør Z.
F.
Styczen og  

 højesteretsdommer Palle Kiil med sidstnævnte som  

 voldgiftsrettens formand.
Under sagens forberedelse er svarskrift indeholdende bl.a.  

 forbehold om fremsættelse af modkrav vedrørende  

 græstæppet, senere maksimeret til 5 mio. kr., modtaget den 3.  

 januar 1994, replik den 24. april 1995, klagerens processkrift I den 18.  

 januar 1999 og duplik den 24. november 1999, ligesom der er afholdt syns- og  

 skønsforretninger i flere omgange.
I processkrift I, modtaget den 18.  

 januar 1999, rejste klageren et yderligere krav, i processkriftet betegnet  

 som krav om tilbagebetaling af uberettiget hævet arbejdsgaranti, stort  

 23.383.369,00 kr.
 Ved et forberedende møde den 7. juni 2000 blev  

 sagen herefter berammet til mundtlig forhandling i perioden fra fredag den 6.  

 oktober til og med tirsdag den 17. oktober 2000, inklusive lørdag den  

 7. oktober.
 Indklagede tilpligtes at betale til klageren 23.383.369,00  

 kr. med tillæg af procesrenter fra den 18. marts 1992, subsidiært  

 fra et af voldgiftsretten fastsat senere tidspunkt, dog senest fra den 18.  

 januar 1999, til betaling sker.
 Indklagede har principalt påstået frifindelse,  

 idet det gøres gældende, at kravet er forældet efter  

 forældelsesloven af 1908. Subsidiært har indklagede  

 påstået frifindelse mod betaling af det beløb, som  

 klageren måtte blive forpligtet til at betale som dividende af  

 23.383.369,oo kr., jf. det af klagerens forsikringsselskabs anmeldte krav i  

 henhold til entreprisegaranti (arbejdsgaranti).
 Med henvisning til den foretagne anmeldelse af kravet har  

 klagers forsikringsselskab i processkrifter af 14. september og 6. oktober  

 2000 fremsat anmodning om at indtræde i sagen til støtte for  

 klageren.
Parterne modsatte sig ved begyndelsen af den mundtlige  

 forhandling, hvor repræsentanter for selskabet var til stede, at  

 anmodningen blev imødekommet, for klagerens vedkommende med den  

 tilføjelse, at det i processkrifterne anførte ville blive gjort  

 gældende af klageren under proceduren.
Voldgiftsretten afslog herefter  

 anmodningen, jf. herved Bernt Hjejle: Voldgift (1987) s. 109,  

hvorefter heller ikke biintervention bør kunne finde sted uden  

 samtykke fra såvel parter som voldgiftsret.
 "GARANTI:
 5.1. Til sikkerhed for kontraktens opfyldelse stiller  

 B inden byggeriets opstart eller udbetalinger finder sted en ubetinget  

 arbejdsgaranti på anfordring og til udbetaling uden rettergang overfor  

 A på kr. 34.620.000,00 i et af bygherren godkendt pengeinstitut eller  

 kautionsforsikringsselskab.
 5.2. Ovennævnte garanti kan efter aftale nedskrives  

 til halvdelen ved de respektive godkendte afleveringer.
5.3. Garantistillelsen tilbageholdes indtil den frigives  

 af A, når B´s forpligtelser er fuldt ud opfyldte." Garantien, skiftevis benævnt arbejdsgaranti og  

 entreprisegaranti, blev stillet af klagers forsikringsselskab den 2. februar  

 1991. I garantidokumentet hedder det bl.a.:
 "Undertegnede KLAGERS FORSIKRINGSSELSKAB bekræfter  

 herved, at vi holder til rådighed for bygherren:
 ..
et beløb af DKK 34.620.000,00 der skal tjene til sikkerhed for bygherren i  

 tilfælde af, at entreprenøren ..
 misligeholder sine forpligtelser i forbindelse med det ham  

 overdragne arbejde vedrørende:
 opførelse af idrætsanlæg i henhold til  

 de for nævnte arbejder gældende betingelser m.v.
 Garantistillelsen tilbageholdes, indtil den frigives af  

 bygherren, når entreprenørens forpligtelser er fuldt ud  

 opfyldt.
 Den ovennævnte sikkerhedsstillelse vil blive  

 udbetalt til bygherren på anfordring og mod kvittering af bygherren,  

 såfremt entreprenøren efter bygherrens skøn helt eller  

 delvis har misligeholdt sine forpligtelser.
.." Efter anmodning fra klageren stillede klagers  

 forsikringsselskab senere - den 25. juni 1991 - en forskudsbetalingsgaranti  

 vedrørende leverancer til byggeriet, betegnet garanti nr.
XX.
I  

 garantidokumentet hedder det bl.a.:
"Efter anmodning fra entreprenøren stiller KLAGERS  

 FORSIKRINGSSELSKAB herved som sikkerhed på anfordring over for  

 bygherren et beløb indtil DKK 25.000.000,00 for entreprenørens forpligtelse til  

 tilbagebetaling af forudbetalinger erlagt kontant i henhold til kontrakt  

 angående:
Producerede men ikke leverede elementer til  

 idrætsanlægget for hvilke der er krævet særskilt  

 garantistillelse.
 ..
 Garantien dækker alene den af forudbetalingen  

 omfattede entreprise/leverance.
 Sikkerhedsstillelsen reduceres ved delleverancer og  

 bortfalder helt ved leveringen.
.." "Vedrørende klager For god ordens skyld beder jeg dig venligst  

 bekræfte vor aftale omkring klager.
Hovedpunkterne i aftalen er som  

 følger:
Til din orientering kan jeg oplyse, at kautionsafdelingen  

 har valgt at afholde udgiften på 25 mio. kr. for egen regning, dvs.  

 uden bidrag fra reassurandøren.
Du bedes venligst meddele, hvordan du  

 ønsker beløbet betalt.
Aftalen er en intern aftale imellem  

 kautions- og finansafdelingen." "Vedr. arbejdsgaranti stor 34. mio. kr. og garanti for  

 materialer på lager, stor opr. 25 mio. kr.
 Under henvisning til ovennævnte garantier, der efter  

 anmodning fra klager af kautionsafdelingen er stillet overfor bygherren, skal  

 vi hermed oplyse, at klager d.d. har anmeldt betalingsstandsning, og at  

 bygherren følgelig har ophævet totalentreprisekontrakten i  

 medfør af kontraktens § 7, stk. 2.
 Byggeriet søges videreført, idet der i  

 videst muligt omfang søges entreret med eksisterende  

 underentreprenører med henblik på rettidig  

 færdiggørelse af byggeriet.
 Det må på nuværende tidspunkt forudses,  

 at der bliver behov for træk på ovennævnte garantier.  

 Nærmere oplysninger vil blive videregivet til kautionsafdelingen,  

 så snart disse foreligger.
For god ordens skyld beder vi venligst kautionsafdelingen  

 kvittere for modtagelsen af nærværende underretning på  

 vedlagte genpart af nærværende skrivelse." Kopi af skrivelsen eller anden form for underretning herom  

 blev ikke givet til klageren, der - ubestridt - først fik kendskab til  

 skrivelsen den 24. marts 1998, jf. nedenfor.
 5.4. I skrivelse af 4. juni 1992 "anmeldte"  

 kautionsafdelingen over for det beskikkede tilsyn under betalingsstandsningen  

 en række krav i "Klagers entreprise under betalingsstandsning",  

 herunder et krav vedrørende arbejdsgarantien (entreprisegarantien)  

 på 34.620.000 kr., og anførte i "anmeldelsen", at "det fra  

 bygherren foreligger oplyst, at garantien vil blive udløst i sit fulde  

 omfang". På tilsvarende måde "anmeldtes" et krav på  

 11.616.648 kr. for forskudsbetalinger i henhold til  

 forskudsbetalingsgarantien.
5.5. Den 27. august 1992 blev kautionsafdelingen  

 solgt til et andet kautionsselskab, uden at disse garantier medfulgte i  

 handlen.
Garantierne henhørte herefter under forsikringsafdelingen.  

 Den 18. september 1992 sendte finansafdelingen følgende skrivelse til  

 dette selskab med kopier til visse medlemmer af koncernen, men uden kopi til  

 klageren, der først blev bekendt med skrivelsen den 24. marts  

 1998:
"Vedr. garantier stillet af kautionsafdelingen Under henvisning til tidligere korrespondance samt  

 drøftelser om garantier stillet af kautionsafdelingen over for  

 finansafdelingen skal jeg hermed opsummere de foretagne anmeldelser over for  

 kautionsafdelingen, idet nærværende skrivelse bedes betragtet som  

 en anmeldelse i de tilfælde, hvor formel anmeldelse ikke allerede  

 måtte foreligge:
 Entreprisegaranti stor 34,62 mio. kr. og  

 forskudsbetalingsgaranti vedrørende leverancer, opr. stor 25 mio. kr.,  

 pr. 23.04.1992 nedskrevet til 11,6 mio. kr.
Ovennævnte garantier vedrører  

 opførelsen af idrætsanlæg, hvoraf idrætsdelen  

 på nuværende tidspunkt er færdig.
Garantierne gøres  

 gældende for 35 mio. kr., idet nærmere opgørelse heraf vil  

 fremkomme på et senere tidspunkt.
.." 5.6. Den 2. november 1993 fremsendte  

 forsikringsafdelingen til finansieringsselskabet, et "resumé af vor  

 aftale om afregning af mellemværender". Aftalen var indgået den  

 28. oktober 1993 og indebar bl.a., at forsikringsafdelingen pr. 1. november  

 1993 skulle afregne 16.600.000 kr. "vedr. garantier udstedt på vegne af  

 klager.
Finansieringsselskabet returnerede de i vedlagte bilag viste  

 garantier". Ifølge aftalen, som klageren først blev bekendt med  

 den 24. marts 1998, skulle alle afregninger ske med "valør pr. 1.  

 november 1993, og forrentning af mellemværendet sker fra denne dato med  

 10 % p.a." Garantierne blev herefter returneret af det selskab der tidligere  

 var finansieringsafdelingen, den 2. november 1993.
5.7. Af et fremlagt udkast til skrivelse fra  

 forsikringsafdelingen med tilhørende bilag, dateret 15. december 1993,  

 fremgår, at de fulde garantibeløb herefter var udbetalt til  

 indklagede, uden at meddelelse herom var tilgået klageren.
Dette  

 fremgik heller ikke af indklagedes svarskrift, der som foran nævnt blev  

 modtaget i Voldgiftsnævnet den 3, januar 1994.
 5.8. Den 23. september 1994 sendte en advokat  

 følgende telefax meddelelse til forsikringsafdelingen, mærket  

 "personlig/fortroligt":
 "Klager -visse garantiforhold.
 Som led i foretagelse af anmeldelse af regreskrav overfor  

 klager under konkurs har der rejst sig spørgsmål  

 vedrørende effektueringen af den mellem finans og  

 forsikringsafdelingerne den 13. marts 1992 indgåede aftale.
 Aftalen udmøntede sig i en afregning ultimo 1993,  

 hvorved finansafdelingen foranledigede returnering af garanti med nominelt  

 beløb kr. 66.291 og vedrørende henholdsvis arbejdsgaranti og  

 forskudsgaranti.
 I samme forbindelse modtog forsikringsafdelingen  

 garantidokumenter retur for så vidt angår to andre byggerier.
 Medens garantierne på disse to andre byggerier ikke  

 frembyder problemer i nogen henseende, idet de pågældende sager  

 var skaderamte og anmeldte, hvorved forsikringsafdelingen overfor klager kan  

 rejse regreskrav på henholdsvis kr. 8.500 og kr. 7.800, opstår  

 der for så vidt angår de øvrige garantier behov for en  

 særlig individuel behandling.
 I første række må det lægges til  

 grund, at forskudsgarantien ikke er anmeldt som og ikke kan betragtes som  

 skaderamt.
 Om de øvrige garantier bemærkes  

 følgende:
Arbejdsgaranti (entreprisegaranti) Der foreligger for så vidt angår denne garanti  

 efter det oplyste ingen egentlig skadesanmeldelse, imidlertid forholder det  

 sig således, at beneficianten, dels under den verserende retssag har  

 forbeholdt sig at rejse betydelige krav for fejl og mangler ved det  

 udførte arbejde og for omkostninger i forbindelse med klagers  

 økonomiske sammenbrud, dels i anden form til forsikringsafdelingen har  

 kommunikeret betydelig skade foranlediget af entreprenørens  

 forhold.
Jeg kan oplyse, at indklagedes krav under den verserende  

 voldgiftssag ikke er endeligt opgjort.
Det foreligger dog formentligt  

 allerede nu klarlagt, at der ikke overfor entreprenøren vil kunne  

 rejses krav i anledning af omkostninger ved udbedring af  

 græstæppe og stole.
En betydelig del af kravet må forventes  

 at bestå af et beløb, som klager med urette har foranlediget  

 udbetalt.
Ifølge en foreløbig syns- og skønsrapport er  

 beløbet opgjort til kr. 20 mio.
Indklagedes "tab" i denne forbindelse  

 synes vanskelig at placere som dækningsberettiget skade under  

 garantien, dels som følge af kravets karakter, dels som følge  

 af hvad der må betegnes som egen skyld.
 Det er derfor på indeværende tidspunkt ikke  

 muligt at fastslå en eventuel skades omfang endsige konstatere, at en  

 eventuel skade vil beløbe sig til garantiens maksimum eller mere.
 Om betaling med frigørende virkning:
 For samtlige udbetalinger, der blev foretaget i  

 medfør af aftale "A", gjaldt der således en fravigelse af  

 normale udbetalingsprincipper i relation til skadesanmeldelse og  

 -opgørelse.
 Dette er i sig selv ikke problematisk i forhold til  

 dokumentationen overfor klager i relation til regreskravet, jf. mit forslag  

 nedenfor, men væsentligere er spørgsmålet om  

 beneficianternes rolle imidlertid.
Da der ikke i forhold til det selskab der tidligere var  

 finansieringsafdeling er foretaget nogen fordeling af garantibeløbenes  

 henførsel til konkrete skader, er der heller ikke foretaget nogen  

 direkte relatering af garantibeløbet til den enkelte beneficiant.
For  

 så vidt angår indklagede henstår det vel som sikkert, at  

 det selskab der tidligere var finansieringsselskab ikke har videreført  

 det i garanti udbetalte beløb til rette modtager, indklagede, ud over  

 i hvert fald som egentlige gældsforhold med selskabet som kreditor.
 I forskellige situationer kunne denne fremgangsmåde  

 rejse kritik og muligvis anfægtelse af, at forsikringsafdelingen til  

 det selskab der nu har overtaget har udbetalt garantibeløbene med  

 frigørende virkning.
 Det er i denne forbindelse min opfattelse, at det forhold,  

 at beneficianterne er datterselskaber under det selskab der tidligere var  

 finansieringsafdeling og, at dette selskab samtidig med garantiudbetalingen  

 har returneret det originale garantidokument, er tilstrækkeligt til at  

 legitimere selskabets modtagelse af beløbene med frigørende  

 virkning på vegne af beneficianterne uanset senere dispositioner  

 indenfor koncernen over de tilførte beløb.
 INDSTILLING:
 På baggrund af ovenstående må det  

 lægges til grund, at der ikke synes at være nogen mulighed for  

 eller interesse i at anmelde regreskrav for så vidt angår  

 klager.
 En anmeldelse af krav hos klager for så vidt  

 angår indklagede vil være underkastet efterfølgende  

 prøvelse for så vidt angår størrelsen af det krav,  

 som det selskab der tidligere var finansieringsselskab med rette kunne rejse  

 mod klager, og en prøvelse af krav vil derfor måtte afvente  

 udfaldet af den verserende retssag.
 En foreløbig forudsætning for anmeldelse  

 må være berigtigelse af fremgangsmåden ved udbetaling og  

 det foreslås derfor, at indklagede anmodes om at bekræfte  

 kvittance af den stillede garanti som fuldt betalt, hvorefter jeg indstiller  

 anmeldelse hos klager under konkurs med et beløb stort kr. 34.620 for  

 så vidt angår denne sag.
 Uagtet anmeldelse overfor klager ikke er  

 hensigtsmæssigt foreslår jeg dog, at forsikringsafdelingen  

 gør kurator opmærksom på den noget særegne  

 selskabsretlige konstruktion og forbeholde forsikringsafdelingens  

 retsstilling i denne henseende.
 I lyset af ovenstående indstiller jeg, at det  

 i henhold til aftale "A" udbetalte beløb stort kr. 55.000 fordeles  

 på de enkelte garantier således:
Arbejdsgaranti Kr.
34.620,00 Forskudsgaranti Kr.
0,00 Garanti X Kr.
8.500,00 Garanti Y Kr.
7.800,00 Garanti Z Kr.
4.080,00 I alt honoreret Kr.
55.000,00 Alle garantierne kan gøres til genstand for  

 regreskrav over for klager med undtagelse af garanti Z.
 Jeg foreslår herefter, at klagers kurator  

 tilskrives som følger for så vidt angår de af  

 nærværende redegørelse omfattede garantier:
 "Overfor klager under konkurs anmeldes regreskrav stort  

 kr. 34.620 med indklagede som beneficiant vedrørende opførelsen  

 af idrætsanlægget.
 Til dokumentation vedlægges kopi af garantidokument,  

 garantiforsikringskontrakt og kvittancebekræftelse fra indklagede.
.." Indstillingen fra advokaten medførte ikke  

 umiddelbart nogen anmeldelse af krav i konkursboet, hvilket først  

 skete den 24. marts 1998, jf. nedenfor.
5.9. I replikken, der blev modtaget i  

 Voldgiftsnævnet den 24. april 1995, foretog klageren en  

 opgørelse af det krav, man påstod sig tilkendt.
I  

 opgørelsen indgik de hævede beløb på  

 arbejdsgarantien (entreprisegarantien) ikke.
Beløbene var heller ikke  

 medtaget i en skrivelse af 14. februar 1997 fra indklagedes advokat til  

 klagerens advokat, hvori indklagedes advokat på baggrund af  

 stadeopgørelsen nåede til, at der af indklagede var udbetalt  

 18.299.131 kr. eksklusive moms for meget á conto.
Parterne er (nu)  

 enige om, at klageren havde haft penge til gode, hvis garantibeløbene  

 havde været medregnet i opgørelsen.
5.10. I skrivelse af 27. maj 1997 anmodede kurator  

 i klagers konkursbo forsikringsselskabet om oplysning vedrørende de  

 under betalingsstandsningen "anmeldte" garantier.
I skrivelsen hedder det  

 bl.a.:
"Vedr. klager under konkurs Den 4.6.1992 anmeldte kautionsafdelingen en  

 række krav over for klager, der var under betalingsstandsning samt en  

 række andre selskaber i klagers koncern.
Af praktiske grunde  

 vedlægger jeg kopi af det omhandlede krav med bilag.
 Da der i alle tilfælde er tale om garantier, skal  

 jeg som kurator i de pågældende boer anmode Dem om venligst at  

 meddele hvorvidt og i hvilket omfang de pågældende garantier rent  

 faktisk er blevet aktuelle.
.." 5.11. I skrivelse af 24. marts 1998 foretog  

 forsikringsselskabets advokat "endelig" anmeldelse af garantier udbetalt af  

 forsikringsselskabet i anledning af klagers sammenbrud.
I skrivelse, der er  

 sendt til medkurator, hedder det bl.a.:
"Vedr. klager under konkurs I fortsættelse af anmeldelse af 4. juni 1992  

 skal jeg herved som advokat for forsikringsselskabet fremkomme med den  

 endelige anmeldelse af de garantier, der er udbetalt af forsikringsselskabet  

 i anledning af klagers sammenbrud.
De omhandlede garantier var i sin tid udstedt af  

 kautionsafdelingen.
Dette selskab blev den 27. august 1992 solgt, uden at de  

 pågældende garantier medfulgte i handlen.
Garantierne blev derfor  

 primo 1993 omtegnet til forsikringsafdelingen, således at den  

 regresberettigede anmelder i boet i dag er forsikringsafdelingen.
 Vedlagte opstillinger (bilag 1-6) udviser de garantier,  

 der er tale om, med angivelse af hvilke selskaber i klagers koncern  

 garantierne er udstedt for, samt hvilke selskaber i koncernen der  

 hæfter solidarisk for garantierne.
 ..
I mappen med de enkelte garantier er vedlagt kopi af  

 garantierne, påkravet samt dokumentation for udbetalingerne.
Der er  

 tale om anfordringsgarantier, hvor forsikringsselskabet ikke har haft  

 mulighed for at anfægte anmeldelserne og har måttet udbetale.
 Der anmeldes herefter følgende beløb i  

 nedenstående selskaber:
 ..
Vedrørende idrætsanlægget har  

 indklagede ved skrivelse af 18. september 1992 fremsat påkrav om  

 betaling af kr. 35 mio., hvilket beløb er betalt som en del af  

 beløbet kr. 40.399.000. Forsikringsselskabet er bekendt med, at der  

 verserer en voldgiftssag mellem boet og indklagede, og beder boet oplyse, om  

 indklagede har godskrevet boet betalingen på kr. 35.000.000. Der  

 forbeholdes separatiststilling for dette beløb.
Jeg beder Dem venligst  

 sende mig genpart af skriftvekslingen i sagen.
.." 5.12. Klagerens advokat sendte herefter den 16.  

 april 1998 følgende skrivelse til indklagedes advokat:
"Vedr. klager under konkurs - indklagede I fortsættelse af vor telefonsamtale den 15.  

 d.s. skal jeg herved oplyse, at forsikringsselskabet ved advokat den 24.  

 marts 1998 har fremsendt en endelig anmeldelse i boet vedrørende de  

 garantier, der angiveligt blev udbetalt af forsikringsselskabet i anledning  

 af klagers sammenbrud.
De omhandlede garantier oplyses at være udstedt  

 af kautionsafdelingen.
I anmeldelsen anføres følgende  

 vedrørende idrætsanlægget:
"Vedrørende idrætsanlægget har  

 indklagede ved skrivelse af 18. september 1992 fremsat påkrav om  

 betaling af kr. 35 mio., hvilket beløb er betalt som en del af  

 beløbet kr. 40.399.000. Forsikringsselskabet er bekendt med, at der  

 verserer en voldgiftssag mellem boet og indklagede, og beder boet oplyse, om  

 indklagede har godskrevet boet betalingen på kr. 35.000.000. Der  

 forbeholdes separatiststilling for dette beløb.
Jeg beder Dem venligst  

 sende mig en genpart af skriftvekslingen i sagen." Som bekendt har indklagede ikke godskrevet klager under  

 konkurs beløbet på kr. 35 mio., hverken i forbindelse med  

 nedlæggelse af selskabets selvstændige påstand i  

 voldgiftssagen anlagt af klager under konkurs i 1993 eller i voldgiftssagen  

 anlagt af indklagede i 1997 med påstand om mangler for et beløb  

 på kr. 150 mio.
Jeg beder Dem på denne baggrund meddele, hvorledes  

 indklagede har disponeret over det modtagne beløb på kr. 35 mio.  

 Det kan oplyses, at udbetalingen vedrørte garantierne XX begge med  

 indklagede som beneficiant.
Beløbet var en del af en samlet udbetaling  

 på kr. 40.399.000. De resterende kr. 5.399.000 udbetaltes under garanti  

 XX.
 5.13. Indklagedes advokat sendte straks den 17.  

 april 1998 kopi af skrivelsen til finansieringsselskabet, med følgende  

 telefax meddelelse:
 "Idet jeg henviser til vor telefonsamtale her til morgen,  

 overfører jeg kopi af brev af 16. d.s.
Som jeg nævnte, oplyste advokaten, at konkursboet  

 ikke hidtil havde været opmærksom på forholdene omkring  

 garantien, men at dette efter boets opfattelse naturligvis ville være  

 relevant for voldgiftssagen.
Advokaten nævnte endvidere, at dette  

 forhold efter hans opfattelse forrykkede parternes stilling under  

 voldgiftssagen på en sådan måde, at det muligvis i sig selv  

 kunne give anledning til at optage drøftelser vedrørende en  

 samlet forligsmæssig løsning.
Som jeg nævnte, har jeg ikke hidtil været  

 bekendt med de forhold, som advokaten nævner i skrivelsen af gd.
Jeg  

 imødeser derfor ved lejlighed Deres bemærkninger hertil, enten i  

 form af en skriftlig redegørelse vedrørende de forskellige  

 garantier, overdragelser m.v. eller eventuelt i forbindelse med et  

 møde." 5.14. Skrivelsen af 16. april 1998 blev besvaret af  

 indklagedes advokat den 23. oktober 1998. I skrivelsen hedder det:
 "I ovennævnte sag skal jeg herved vende tilbage med  

 stillingtagen til Deres tidligere henvendelser vedrørende  

 garantiudbetaling m.v.
 Det er korrekt, at finansieringsselskabet i forbindelse  

 med opfyldelse af en koncernintern aftale af 13. marts 1992 mellem den  

 daværende kautionsafdeling og finansieringsafdeling har modtaget et  

 beløb, hvoraf kr. 35 mio. ifølge en skrivelse af 18. september  

 1992 vedrørte to garantier stillet i forbindelse med opførelsen  

 af idrætsanlægget.
 Af hensyn til afklaring af, i hvilken udstrækning  

 dette måtte påvirke voldgiftssagen, beder jeg Dem meddele mig,  

 hvordan boet har forholdt sig over for den af advokat foretagne anmeldelse af  

 24. marts 1998. Jeg beder Dem i denne forbindelse meddele mig, hvorvidt boet  

 har nogen indsigelser mod anmeldelsen, samt hvad baggrunden måtte  

 være for advokatens forbehold om at gøre kravet gældende  

 som separatistkrav.
.." 5.15. Kravet om tilbagebetaling af den uberettigede  

 hævede arbejdsgaranti (entreprisegaranti) blev herefter rejst  

 indenretligt i klagerens processkrift I, der som tidligere nævnt blev  

 modtaget i Voldgiftsnævnet den 18. januar 1999.
6. Til støtte for påstanden har  

 klageren anført, at det er ubestridt, at der fra indklagedes side er  

 foretaget en materielt uberettiget hævning på arbejdsgarantien,  

 og at parternes øvrige mellemværender er blevet forligt med det  

 resultat, at der uden medregning af det krævede beløb fra  

 arbejdsgarantien var et nettotilgodehavende i klagers favør.  

 Spørgsmålet er derfor i første række, om det  

 berettigede krav på dette beløb som påstået af  

 indklagede er forældet.
Parterne er enige om, at kravet er omfattet af  

 forældelsesloven af 1908, men måtte voldgiftsretten komme til et  

 andet resultat, er retten naturligvis frit stillet i så henseende.  

 Kravet er opstået som følge af, at indklagede uberettiget  

 hævede beløbet på garantien.
Først efter  

 hævningen kunne klageren have stillet krav om tilbageførsel af  

 beløbene.
Indklagede havde imidlertid under sagen rejst betydelige  

 krav.
For klageren, som først fik kendskab til hævningerne den  

 24. marts 1998, måtte det derfor fremstå som helt klart, at  

 garantierne henstod urørt, indtil der var truffet en afgørelse  

 i sagen og parternes mellemværende dermed gjort endeligt op.
Hvis en  

 sådan afgørelse så gav klageren medhold, måtte  

 garantien leveres tilbage, i modsat fald måtte garantibeløbet  

 gå til hel eller delvis dækning af indklagedes krav.
Fra klagers side gøres det således  

 gældende, at den 5-årige forældelse har været  

 suspenderet efter lovens § 3 på grund af "utilregnelig uvidenhed" om  

 kravet indtil den 24. marts 1998, datoen for skrivelsen fra  

 forsikringsselskabets advokat til kurator i boet (jf. foran under pkt.  

 5.11.). Der er ikke blot tale om undskyldelig uvidenhed i gængs  

 forstand.
Klageren er tværtimod blevet bestyrket i den opfattelse, at  

 der ikke var hævet på garantien, når klageren slet ikke  

 løbende blev informeret herom, men først den 24. marts 1998 fik  

 kendskab til korrespondancen herom i årene forud.
Indtil denne dato har  

 klageren alene været bekendt med, at forskudsbetalingsgarantien var  

 blevet nedskrevet to gange.
Det måtte give klageren det helt sikre  

 indtryk, at der så i hvert fald ikke var nedskrevet eller hævet  

 på arbejdsgarantien.
I den foreløbige "anmeldelse" af 4. juni  

 1992 (jf. foran under pkt. 5.4.) siges alene, at garantien "vil blive  

 udløst" i sit fulde omfang, ikke at den allerede er udløst for  

 så vidt angår den væsentligste del af  

 garantibeløbet.
Udtrykket "vil blive udløst" kunne ikke  

 overraske klageren, når indklagede gjorde gældende at have et  

 betydeligt krav mod klageren.
Også den omstændighed, at  

 indklagedes svarskrift intet nævnte om den allerede da foretagne  

 hævning af beløb på garantien, måtte bestyrke  

 klageren i opfattelsen af, at arbejdsgarantien var intakt.
Det lå i alt  

 fald uden for klagerens fatteevne at forstå, at hævninger  

 på garantien ikke skulle have nogen indflydelse på  

 opgørelsen af parternes mellemværende.
I opgørelsen fra  

 indklagedes advokat af 14. februar 1997 (jf. foran under pkt. 5.9.) var der  

 heller ikke taget højde for, at garantibeløbet var hævet.  

 Havde beløbet været medtaget i opgørelsen, ville denne  

 have udvist saldo i klagers favør på ca. 16 mio. kr.
Når  

 arbejdsgarantien - modsat forskudsbetalingsgarantien - ikke var nævnt i  

 opgørelsen, måtte klageren tro, at der ikke var hævet  

 beløb på garantien.
Havde beløbene været med i  

 opgørelsen, ville resultatet have været, at et tilgodehavende i  

 indklagedes favør på ca. 18 mio. kr. ville være blevet  

 ændret til et tilgodehavende i klagers favør på ca. 16  

 mio. kr.
Der var formentlig tale om en fejl eller forglemmelse fra  

 indklagedes side, idet der ellers ville have været tale om et kriminelt  

 forhold.
Men man nøjedes ikke med den mere eller mindre løse  

 opgørelse.
Man nedlagde i et påstandsdokument påstand om  

 eksigibel afgørelse for de 18 mio. kr.
Der var med andre ord tale om  

 en grov fejl.
Alligevel påstår indklagede nu forældelse, et  

 standpunkt, som - helt bortset fra det rent juridiske - må betegnes som  

 i høj grad kritisabelt.
Man kan så stille det  

 spørgsmål, hvad klageren vidste ? Brevet af 27 maj 1997 fra  

 kurator til forsikringsselskabet (jf. foran under pkt. 5.10.) viser, at  

 klageren de facto intet vidste om, at garantierne var blevet hævet.
Det  

 samme viser den efterfølgende korrespondance mellem parternes  

 advokater, hvorunder et spørgsmål om forskudsbetalingsgarantien  

 blev besvaret med fremsendelse af garantien, men uden omtale af, at der var  

 hævet på arbejdsgarantien, og uden ændring af den tidligere  

 foretagne opgørelse af mellemværendet.
Først med  

 forsikringsselskabets advokats skrivelse af 24. marts 1998 (jf. foran under  

 pkt. 5.11.) kommer der en indikation, der antyder, at der er trukket på  

 garantierne, også på arbejdsgarantien.
Det oplagte svar på  

 spørgsmålet, om klageren indtil da har været i  

 utilregnelig uvidenhed om sit krav, må herefter være ja.
Man har  

 - både da man indgik aftale "A" (jf. foran under pkt. 5.1. og 5.2.) og  

 da man sendte skrivelsen af 18. september 1992 til forsikringsselskabet (jf.  

 foran under pkt. 5.5.) - undladt at orientere klageren.
Det bestrides derfor,  

 at klageren burde have indset, at der var hævet på  

 arbejdsgarantien.
Over for indklagedes subsidiære påstand har  

 klageren anført, at det krav, der gøres gældende, er et  

 selvstændigt krav, der opstod, da garantien blev hævet.
Det  

 betyder, at kravet tilkommer klageren, der i sin tid stillede garantien, ikke  

 tredjemand, eksempelvis forsikringsselskabet.
Kravet tilhører med  

 andre ord konkursboet, ikke garantistilleren, jf.
UfR 1983.566 SH og 1996.333  

 VL.
Når kravet tilkommer boet, kan boet kræve det fulde  

 beløb og ikke blot det, der svarer til dividenden af kravet, jf.
KFE  

 1996.47 VBA (s. 46, højre spalte), Hørlyck i UfR 1997B.  

 75 ff.
Den af indklagede påberåbte afgørelse i UfR  

 1995.28H kommenteret af Ørgaard og John Jacobsen i UfR  

 1995B.263 f. og 330 ff., er uden betydning for afgørelsen af dette  

 spørgsmål.
Der er her tale om et aktiv, der skal indgå i  

 boet til fordeling blandt alle kreditorerne.
Klageren har endelig anført, at der i medfør  

 af rentelovens § 3, stk. 5, bør tilkendes renter af beløbet fra  

 den 18. marts 1992, da der blev trukket et beløb på garantien,  

 som overstiger påstandsbeløbet.
For et sådant resultat  

 taler for det første "miljøet", her finanssektoren, hvor  

 beløb forrentes straks fra debitering eller kreditering, således  

 som det også fremgik af aftalen af 28. oktober 1993 mellem  

 forsikringsselskabet og finansieringsselskabet (jf. foran under pkt. 5.6.).  

 For det andet er der i denne sag tale om et så groft kritisabelt  

 forhold, at der må tillægges renter fra et tidligere tidspunkt  

 end sædvanligt.
Indklagede har haft rådighed over beløbet  

 siden den 18. marts 1992, og der mangler en god forklaring fra indklagedes  

 side på, hvorfor beløbet ikke blev medregnet i de mange  

 opgørelser under skriftvekslingen.
7. Indklagede har anført, at der - som  

 anført af klager - er enighed mellem parterne om, at kravet er  

 undergivet forældelse efter 1908-loven.
Der var tale om en  

 anfordringsgaranti, som indklagede var berettiget til at kræve  

 udbetalt, da der efter indklagedes opfattelse forelå misligeholdelse af  

 totalentreprisen.
Klagerens krav blev stiftet den 4. juni 1992, da  

 kautionsafdelingen anmeldte bl.a. kravet vedrørende arbejdsgarantien i  

 klagerens betalingsstandsningsbo (jf. foran under pkt. 5.4.). Heroverfor er  

 det uden betydning, at forsikringsselskabets advokat flere år efter  

 foretager en endelig anmeldelse af krav i konkursboet.
Det afgørende  

 er skrivelsen af 4. juni 1992. Det er fra dette tidspunkt, den 5-årige  

 forældelse løber, medmindre forældelsesfristen har  

 været suspenderet efter loven s § 3. Når klageren gør  

 dette anbringende gældende, indebærer det, at klageren er enig i,  

 at der ellers er indtrådt forældelse.
Man må så  

 spørge, hvorfor det er gået, som det er ? Rent logisk er der  

 tale om enten en fejl eller om noget kriminelt.
Fra alle sider er man enige  

 om, at der er tale om en fejl.
Det kan så forekomme urimeligt, at man  

 gør forældelsesindsigelsen gældende, men det vil nok som  

 oftest føles urimeligt i alle de situationer, hvor et for så  

 vidt berettiget krav mødes med en forældelsesindsigelse.
Her  

 foreligger fejl fra begge sider.
Man har heller ikke på indklagedes  

 side holdt sig fuldt orienteret, og der er intet, der indikerer , at den enes  

 fejl er værre end den andens.
I givet fald har klageren ikke et frit  

 svævende krav.
Klagerens krav kan ikke gøres gældende for  

 et større beløb end det, klageren måtte blive forpligtet  

 til at betale som dividende af kravet, jf.
Ranum-dommen i UfR 1995.28H.  

 Renter af kravet bør i alt fald kun tilkendes fra den 18. januar 1999,  

 idet der ikke foreligger sådanne særlige forhold, som efter  

 rentelovens § 3, stk. 5, kan begrunde, at rente skal betales fra et tidligere  

 tidspunkt.
 8. Voldgiftsretten skal udtale:
 Kravet under denne sag er et krav, som støttes  

 på totalentreprisekontrakten og den af klageren i henhold hertil  

 stillede arbejdsgaranti (entreprisegaranti), som indklagede har hævet,  

 men som ikke er medregnet ved opgørelsen af parternes  

 mellemværende med den følge, at der tilkommer klageren  

 yderligere 23.383.369,00 kr., medmindre kravet er forældet eller skal  

 reduceres som påstået af indklagede.
Voldgiftsretten kan tiltræde, at kravet efter dets  

 karakter er omfattet af forældelsesloven af 1908, jf. lovens § 1, nr.  

 1, litra e.
Efter lovens § 2 regnes den 5-årige forældelsesfrist  

 "fra den tid, da fordringen af fordringshaveren kan kræves betalt". Det  

 tidligste tidspunkt må i denne sag være den 18. marts 1992, da  

 indklagede trækker på garantien, ikke som af indklagede  

 anført den 4. juni 1992, hvor det blot blev meddelt, at garantien "vil  

 blive udløst". Uanset hvilken af disse datoer, der lægges til  

 grund som begyndelsestidspunkt, er kravet imidlertid forældet inden  

 kravets fremsættelse i processkrift I, modtaget den 18. januar 1999,  

 medmindre fristen først kan regnes fra et senere tidspunkt på  

 grund af klagerens "utilregnelige uvidenhed" om kravet, jf. suspensionsreglen  

 i lovens § 3.
Ved besvarelsen af dette spørgsmål kan  

 voldgiftsretten i det hele tiltræde det af klageren anførte, som  

 støttes af det fremlagte dokumentationsmateriale.
Det lægges  

 herefter til grund, at klageren først efter den 24. marts 1998 fik  

 kendskab til, at der sandsynligvis var hævet beløb på  

 arbejdsgarantien, som ikke var medregnet i opgørelsen af parternes  

 mellemværende.
Forældelsesfristen kan derfor tidligst regnes fra  

 denne dato, hvilket betyder, at kravet ikke er forældet.
 Kravet, hvis størrelse er ubestridt, må som  

 et krav, der tilkommer konkursboet til hel eller delvis fyldestgørelse  

 af boets kreditorer, indgå i boet med det fulde beløb og ikke  

 blot med et beløb, svarende til den dividende af kravet, som  

 måtte blive beregnet.
Af de grunde, der er anført af klageren, finder  

 voldgiftsretten, at det tilkendte beløb bør forrentes med  

 procesrente fra den 18. marts 1992. Klagerens principale påstand tages  

 således til følge, og der afsiges følgende KENDELSE:
 Indklagede skal til klageren under konkurs, betale  

 23.383.369,00 kr. med tillæg af procesrente fra den 18. marts 1992.
 Sagens omkostninger, herunder i salær til klagers  

 advokat for denne del af sagen 75.000 kr., skal betales af indklagede.
 De ikendte beløb skal betales inden 14 dage efter  

 denne kendelses modtagelse.
