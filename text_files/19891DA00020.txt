Nr BTB 20 Betænkning og indstilling vedrørende Folketingets Ombudsmands beretning  

 for året 1988   

 Nr B 20 1989-90, 1. samling Afgivet af Retsudvalget Afgivet: 19891026 I overensstemmelse med bestemmelserne i § 7, stk. 1, nr. 18, i Folketingets forretningsorden har Retsudvalget behandlet Folketingets Ombudsmands beretning for året 1988.
 Et flertal (udvalget med undtagelse af Fremskridtspartiets medlem)  

 har intet at bemærke til beretningen.
 Et mindretal (Fremskridtspartiets medlem af udvalget) indstiller  

 beretningen til forkastelse og udtaler i denne forbindelse:
 Fremskridtspartiet kan ikke stemme for ombudsmandens beretning.
 Den nuværende ombudsmand har både i handling og ord misbrugt sit embede i  

 en sådan grad, at man i dag må nære stor betænkelighed ved  

 ombudsmandsinstitutionens upolitiske og habile islæt.
 For det første har den nuværende ombudsmand ladet sin fortid som formand i  

 Dansk Flygtningehjælp skinne igennem i f.eks. hele håndteringen af den  

 såkaldte tamilsag, hvor ombudsmanden efter Fremskridtspartiets opfattelse  

 politiserer i sit embede for at fremme egne synspunkter inden for  

 flygtningepolitikken.
 Det er i øvrigt Fremskridtspartiets indtryk, at denne politisering er  

 blevet overdrevet i en sådan grad, at det har haft den modsatte virkning ude  

 i befolkningen.
 Fra at være et sted, hvor den danske befolkning kunne fremkomme med sine  

 rimelige klager over administrationen og behandlingen af sager, er  

 ombudsmandsinstitutionen blevet en slags overinstans vedrørende udenlandske  

 statsborgeres forsøg på at bosætte sig i Danmark.
Ombudsmandens politiske fortid i Flygtningenævnet har desuden i adskillige  

 sager medført unødige ekstraudgifter til sætteombudsmand i de tilfælde, hvor  

 ombudsmanden selv skønnede, at han var inhabil.
Inhabilitetslinjen blev  

 desværre ikke fulgt op, da ombudsmanden nåede til den famøse tamilsag.  

 Ombudsmandens behandling af selve tamilsagen bar præg af, at ombudsmanden  

 ikke spillede bolden, men udelukkende gik efter manden.
 Denne umådeholdne politisering inden for udlændingeområdet har bl.a. haft  

 til følge, at der ikke har været tid nok til at behandle de helt reelle  

 klager, som har været fremført fra gode danske borgere.
 Fremskridtspartiet kan i den forbindelse pege på den urimelige svar- og  

 behandlingstid, der f.eks. var i forbindelse med den klage, som blev indgivet  

 fra Bækkeskov Gods vedrørende Naturgas Sjællands ekspropriationssag og  

 tilsidesættelse af en i forvejen hvilende fredning på Bækkeskov Gods, samt  

 Overfredningsnævnets tilsidesættelse af reglerne vedrørende aktindsigt.
 Fremskridtspartiet er heller ikke enig i ombudsmandens nye krav om penge  

 til mere personale.
 Det forøgede ressourcekrav bunder nemlig i, at ombudsmanden har den  

 holdning, at det er helt forfærdeligt, at der efter ombudsmandens indtryk er  

 nogle områder (hvide pletter) i Danmark, hvor der ikke rigtig kommer nogen  

 klager over administrationen m.v. fra befolkningen.
 Dette betyder, at ombudsmanden vil undersøge, hvorfor folk fra disse  

 områder ikke klager, og af egen drift sætte klageprocenten op i disse dele af  

 Danmark.
 Et flertal (udvalget med undtagelse af Fremskridtspartiets medlem)  

 fremsætter herefter følgende:
Forslag til folketingsbeslutning om Folketingets Ombudsmands beretning for året 1988 Folketinget tager Folketingets Ombudsmands beretning for året 1988 til  

 efterretning.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Traberg Smidt (V) Knud Lind (FP) Kirsten Lee (RV) Nør  

 Christensen (CD) Inger Stilling Pedersen (KRF) Erling Christensen (S) Ole  

 Espersen (S) Søren Hansen (S) Torben Lund (S) Lissa Mathiasen (S) Carsten  

 Andersen (SF) Leif Hermann (SF) Ebba Strange (SF) nfmd.
