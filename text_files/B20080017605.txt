Bilag 1 Bilag 2 Bekendtgørelse om dyrkning m.v. af genetisk modificerede afgrøder 1) I medfør af § 3, stk. 1-3, §§ 4-6, § 7, stk. 1-2, og stk. 4, § 12, stk. 2, § 14, stk. 4, § 16, stk. 1, § 18 og § 19, stk. 2, i lov nr. 436 af 9. juni 2004 om dyrkning m.v. af genetisk modificerede afgrøder og efter bemyndigelse fastsættes:
Godkendelse m.m. med henblik på dyrkning og håndtering af genetisk modificerede afgrøder § 1. Dyrkning af genetisk modificerede afgrøder må kun foretages af personer godkendt hertil af Plantedirektoratet.
Kravet om godkendelse med henblik på dyrkning omfatter ejer eller bruger af arealet, hvorpå der dyrkes genetisk modificerede afgrøder.
 Stk. 2. Den i stk. 1 nævnte godkendelse meddeles, når direktoratet har modtaget bevis for, at den pågældende har gennemført uddannelse i sameksistens mellem genetisk modificerede, konventionelle og økologiske afgrøder jf. § 5.
 Stk. 3. Plantedirektoratet kan godkende, at et uddannelsesforløb helt eller delvist er gennemført i en anden EU-medlemsstat.
 Stk. 4. Godkendelse til dyrkning omfatter alle afgrøder, der optages som bilag til denne bekendtgørelse.
§ 2. Den, der som ansat på en bedrift, håndterer genetisk modificerede afgrøder samt den, der som ejer eller som ansat på en maskinstation, eller i en transportvirksomhed, håndterer genetisk modificeret materiale frem til første handelsled, skal have bevis på at have gennemført den i bilag 1, litra B, omhandlede uddannelse.
Bestemmelsen i § 1, stk. 3, finder tilsvarende anvendelse.
Stk. 2. En statsborger i en anden EU-medlemsstat, hvor dyrkning af genetisk modificerede afgrøder ikke er lovreguleret, som i mindst to år inden for de sidste 10 år har været beskæftiget med dyrkning eller håndtering af genetisk modificerede afgrøder, kan midlertidigt søge ansættelse på en bedrift, en maskinstation eller i en transportvirksomhed, som dyrker eller håndterer genetisk modificerede afgrøder, uden at have bevis på den i bilag 1, litra B, omhandlede uddannelse, hvis den pågældende skriftligt har anmeldt det til Plantedirektoratet.
Anmeldelsen skal være ledsaget af bevis for de erhvervsmæssige kvalifikationer.
Bestemmelsen gælder tilsvarende for statsborger i en EØS-medlemsstat, eller et andet land, som EU har indgået aftale med herom.
§ 3. Er en godkendelse til dyrkning af genetisk modificerede afgrøder frakendt, jf. § 27, skal dyrkeren gennemføre den i § 1, stk. 2, omhandlede uddannelse på ny.
Ved modtagelse af nyt kursusbevis meddeler Plantedirektoratet efter udløbet af perioden for frakendelsen fornyet godkendelse.
Godkendelse af kursusudbydere § 4. Plantedirektoratet kan efter ansøgning godkende en kursusudbyder til at afholde kurser om dyrkning m.v. af genetisk modificerede afgrøder.
Ansøgning om godkendelse, vedlagt dokumentation for, at kurset opfylder kravene fastsat i bilag 1, skal være modtaget i Plantedirektoratet senest 1 måned før kursets afholdelse.
 Stk. 2. Plantedirektoratet kan tidsbegrænse godkendelse til at afholde kurser.
 Stk. 3. Direktoratet offentliggør på hjemmesiden (www.pdir.dk) en oversigt over godkendte kursusudbydere.
§ 5. Kursusudbydere godkendt i henhold til § 4, kan udstede bevis til deltagere for, at uddannelsen er gennemført efter bestemmelserne i bilag 1, litra A, eller litra B.
Beviset skal udfærdiges på et af Plantedirektoratet udformet dokument.
 Registrering af leverandører, salg, m.v.
 § 6. Leverandører af genetisk modificeret udsæd og vegetativt formeringsmateriale skal registreres af Plantedirektoratet.
 Stk. 2. Anmodning om registrering skal ske på et skema, der fås hos Plantedirektoratet eller på www.pdir.dk.
Stk. 3. Leverandøren skal føre regnskab over køb, beholdninger og salg af genetisk modificeret frø og vegetativt formeringsmateriale.
Regnskabet skal opbevares i mindst 5 år.
 § 7. Salg eller anden form for overdragelse af genetisk modificeret udsæd og vegetativt formeringsmateriale med henblik på erhvervsmæssig anvendelse må kun ske til personer godkendt efter § 1.
§ 8. Leverandøren skal indberette oplysninger om salg eller anden form for overdragelse af genetisk modificerede frø og vegetativt formeringsmateriale til Plantedirektoratet.
Indberetningen skal indeholde oplysninger om art, sort, partinummer, navn og adresse på køber samt oplysninger om den solgte mængde angivet i kg eller antal.
Stk. 2. Indberetning om salg af udsæd og af vegetativt formeringsmateriale skal fremsendes til Plantedirektoratet.
For vårafgrøder skal indberetning ske senest den 1. juli, og for vinterafgrøder senest den 1. november.
Dyrkningsbetingelser § 9. Den, der dyrker genetisk modificerede afgrøder, skal overholde de i bilag 2 for den pågældende afgrøde anførte betingelser.
§ 10. De i bilag 2 fastsatte krav til afstanden til anden jordbrugers mark dyrket med en afgrøde af samme art eller af en slægt, der kan indkrydses, kan fraviges, hvis der foreligger en skriftlig aftale med den eller de berørte.
Det skal af aftalen fremgå, at der er givet samtykke til, at der kan dyrkes en genetisk modificeret afgrøde inden for en kortere afstand.
Stk. 2. Aftaler om fravigelse af afstandskravet skal være indgået inden såning af den genetisk modificerede afgrøde.
Aftalen skal være dateret og underskrevet af parterne.
Dokumentation skal opbevares på bedriften i mindst 5 år.
 § 11. Dyrkere af genetisk modificerede afgrøder skal sikre sig, at maskinstationer, transportvirksomheder eller andre, der på dyrkerens vegne håndterer eller transporterer genetisk modificerede afgrøder, har bevis for gennemført uddannelse heri, jf. § 2.
 Erhvervelse af ejendom m.v.
 § 12. Den, der erhverver eller på anden måde overtager retten til at anvende et areal, hvorpå der har været dyrket genetisk modificerede afgrøder, overtager forpligtelsen til at bekæmpe spildplanter og pligten til at overholde de for den pågældende afgrøde fastsatte dyrkningsintervaller, jf. bilag 2, litra B og C.
Rengøring § 13. Enhver, der erhvervsmæssigt dyrker, håndterer eller transporterer genetisk modificerede afgrøder, jf. § 1 i lov om dyrkning m.v. af genetisk modificerede afgrøder, skal sikre, at køretøjer, maskiner og materiel m.v., der anvendes til såning, høst eller transport og lignende af genetisk modificerede afgrøder, er rengjort, så der ikke kan ske spredning til konventionelle eller økologiske afgrøder.
 Stk. 2. Lagre, der har været anvendt til opbevaring af genetisk modificerede afgrøder, skal rengøres inden anvendelse til opbevaring af konventionelle eller økologiske afgrøder.
Transport § 14. Transport af genetisk modificerede afgrøder skal finde sted i overensstemmelse med betingelser fastsat i bilag 2, litra C, for den pågældende afgrøde.
Informationspligt § 15. Dyrkere, jf. § 1, af genetisk modificerede afgrøder har pligt til at informere ejere og brugere af marker beliggende inden for de i bilag 2, litra D, for den pågældende afgrøde fastsatte afstande, om den påtænkte dyrkning.
Stk. 2. Informationen skal indeholde oplysninger om afgrøden og om markens placering.
Information om påtænkt udsåning af vårafgrøder skal gives senest 1. februar.
For vinterafgrøder skal informationen være givet senest den 1. juli.
 Stk. 3. Det påhviler dyrkeren at opbevare dokumentation for overholdelse af informationsforpligtelsen i 5 år.
 § 16. Dyrkere af genetisk modificerede afgrøder har endvidere pligt til at informere maskinstationer, transportvirksomheder eller andre, der på dyrkerens vegne håndterer eller transporterer genetisk modificerede afgrøder herom, inden transporten eller håndteringen finder sted.
Stk. 2. Ejere eller brugere af køretøjer, maskiner og materiel m.v., der har været eller skal anvendes til såning, høst eller transport og lignende af genetisk modificerede afgrøder, skal informere herom inden anvendelse i forbindelse med konventionelle eller økologiske afgrøder.
En tilsvarende informationsforpligtelse gælder ved anvendelse af lagre, der tilhører andre.
§ 17. Ved salg, bortforpagtning, udlejning eller anden form for overdragelse af arealer, hvorpå der har været dyrket genetisk modificerede afgrøder, skal overdrageren skriftligt meddele erhverver herom.
Ved salg, udlejning eller anden form for overdragelse af maskiner, lagre, m.v. skal erhverver, lejer eller lign. ligeledes informeres herom.
 Stk. 2. Pligten til at informere efter stk. 1 bortfalder efter udløbet af en periode der svarer til det i bilag 2 anførte dyrkningsinterval for den pågældende afgrøde.
Indberetning af marker § 18. Dyrkere af genetisk modificerede afgrøder skal hvert år senest 21. april indberette oplysninger om:
1) placering af marker med genetisk modificerede afgrøder angivet ved markbloknr. og marknr., 2) størrelse af marker med genetisk modificerede afgrøder og 3) art og sort af den genetisk modificerede afgrøde.
 Stk. 2. Falder den 21. april på en lørdag, en søndag, en mandag eller en helligdag, skal oplysningerne indgives senest den anden hverdag (lørdag ikke medregnet), der følger her efter.
Stk. 3. De i stk. 1 nævnte oplysninger skal gives på et skema, der kan fås ved henvendelse til det lokale landbrugscenter eller til Direktoratet for FødevareErhverv.
Skemaet indgives til Direktoratet for FødevareErhverv, der videregiver de nævnte oplysninger til Plantedirektoratet.
Bidragspligt § 19. Efter § 12, stk. 1, i lov om dyrkning m.v. af genetisk modificerede afgrøder opkræver Plantedirektoratet en årlig afgift på 100 kr. pr. hektar dyrket med genetisk modificerede afgrøder.
 Stk. 2. Oplysninger indberettet i henhold til § 18, stk. 1, nr. 2, lægges til grund ved Plantedirektoratets beregning og opkrævning af den årlige afgift.
 § 20. Afgiften forfalder ved påkrav, og betaling skal ske senest 30 dage efter fakturaens dato.
Stk. 2. Betales afgiften ikke rettidigt, skal der betales en årlig rente svarende til den i renteloven fastsatte referencesats med tillæg for forfaldsdagen at regne.
Den tillagte rente udgør dog mindst 50 kr.
For erindringsskrivelser betales et gebyr på 100 kr., som reguleres pr. 1. januar med tilpasningsprocenten i love om en satsreguleringsprocent for det pågældende finansår.
Beløbet afrundes til nærmeste hele kronebeløb, der kan deles med 10 jf. § 15, stk. 3 i lov om dyrkning m.v. af genetisk modificerede afgrøder.
Kontrol § 21. Plantedirektoratet fører kontrol med, at bestemmelserne i bekendtgørelsen overholdes.
 Stk. 2. Personer og virksomheder, der er omfattet af bekendtgørelsen, skal efter anmodning fra Plantedirektoratet give alle oplysninger, herunder om økonomiske og regnskabsmæssige forhold, som har betydning for kontrollen samt vederlagsfrit yde direktoratet den fornødne bistand ved kontrol, prøvetagning, kopiering og udlevering af skriftligt materiale og udskrifter af oplysninger, som opbevares i elektronisk form.
 Stk. 3. Plantedirektoratet kan vederlagsfrit udtage prøver med henblik på kontrol for forekomst af genetisk modificeret materiale.
 § 22. Efter § 17, stk. 1, i lov om dyrkning m.v. af genetisk modificerede afgrøder har Plantedirektoratet, hvis det skønnes nødvendigt, til enhver tid mod behørig legitimation uden retskendelse adgang til offentlig og privat ejendom, lokaliteter, køretøjer, forretningsbøger, papirer m.v. herunder også materiale, der opbevares i elektronisk form for at tilvejebringe oplysninger til brug for løsninger af opgaver i henhold til loven eller bestemmelser fastsat i denne bekendtgørelse.
 § 23. Efter § 13, stk. 1, i lov om dyrkning m.v. af genetisk modificerede afgrøder kan Plantedirektoratet meddele de forbud og påbud, der anses for nødvendige for overholdelse af loven eller af bestemmelser fastsat i denne bekendtgørelse.
Stk. 2. Udgifterne til påbud og forbud meddelt efter stk. 1 påhviler den, som foranstaltningerne er rettet imod.
Efterkommes et påbud ikke inden en nærmere fastsat frist, kan Plantedirektoratet lade foranstaltningerne udføre for den ansvarliges regning.
Offentliggørelse § 24. Plantedirektoratet offentliggør på direktoratets hjemmeside (www.pdir.dk) oplysninger om placering m.v. af marker dyrket med genetisk modificerede afgrøder.
 § 25. Plantedirektoratets kontrol- og analyseresultater offentliggøres.
Klage § 26. Klage over Plantedirektoratets afgørelser efter denne bekendtgørelse skal indgives inden fire uger fra datoen for modtagelsen af afgørelsen, jf. dog § 27, stk. 2. Klagen stiles til Ministeriet for Fødevarer, Landbrug og Fiskeri og skal indsendes til Plantedirektoratet.
 Stk. 2. Uanset om der er klaget over en afgørelse jf. stk. 1, kan Plantedirektoratet genoptage sagen, hvis direktoratet vurderer, at der er mulighed for, at nye oplysninger i sagen kan føre til en anden afgørelse.
Fratagelse af godkendelse til dyrkning § 27.  Godkendelse til dyrkning meddelt efter § 1, stk. 2, kan frakendes ved dom, jf. § 14, stk.1, i lov om dyrkning m.v. af genetisk modificerede afgrøder, såfremt den pågældende ved grov eller gentagen overtrædelse af bestemmelser i loven eller denne bekendtgørelse har spredt genetisk modificeret materiale eller har fremkaldt fare herfor.
Stk. 2. Skønner Plantedirektoratet, at betingelserne for frakendelse efter stk. 1 er opfyldt, kan Plantedirektoratet, såfremt der er nærliggende fare for misbrug, midlertidigt inddrage godkendelsen.
Den, hvis godkendelse er inddraget, kan forlange inddragelsen indbragt for domstolene.
Begæring herom skal fremsættes inden 4 uger efter, at afgørelsen er meddelt den pågældende.
Straffebestemmelser § 28. Med bøde straffes den, der 1) overtræder § 1, stk.1, § 2, § 6, stk. 1 og 3, § 7, § 8, stk. 1, § 9, § 10, stk. 2, § 11, §§ 13 og 14, § 15, stk. 1, §§ 16 og 17, § 18, stk. 1, og § 21, stk. 2, eller 2) undlader at efterkomme påbud meddelt efter § 23, stk. 1.
 Stk. 2. Der kan pålægges selskaber m.v. (juridiske personer) strafansvar efter straffelovens 5. kapitel.
 § 29. Plantedirektoratet kan tilkendegive, at en sag kan afgøres uden retslig forfølgning, hvis den der har begået overtrædelsen, erklærer sig rede til, inden for en nærmere angivet frist, der efter begæring kan forlænges, at betale en i tilkendegivelsen angiven bøde.
 Stk. 2. Betales bøden i rette tid, eller bliver den efter vedtagelsen inddrevet eller afsonet, bortfalder videre forfølgning.
Ikrafttrædelse § 30. Bekendtgørelsen træder i kraft den 15. marts 2008.
 Stk. 2. Bekendtgørelse nr. 220 af 31. marts 2005 om dyrkning m.v. af genetisk modificerede afgrøder ophæves.
Plantedirektoratet, den 28. februar 2008 Ole P.
Kristensen / Birthe Schubart Bekendtgørelse om dyrkning m.v. af genetisk modificerede afgrøder Fortegnelse over bilag Bilag 1 Krav til undervisningens indhold Bilag 2 Betingelser for dyrkning, krav til håndtering af spildplanter, frø og høstede afgrøder samt krav til information om dyrkning af genetisk modificerede afgrøder 1) Bekendtgørelsen har i udkast været notificeret i overensstemmelse med Europa-Parlamentets og Rådets direktiv 98/34/EF af 22. juni 1998 om en informationsprocedure med hensyn til tekniske standarder og forskrifter (EFT 1998, L 2004, s 37). Bekendtgørelsen indeholder bestemmelser der gennemfører dele af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer (EUT 2005, L 255, s. 22).
