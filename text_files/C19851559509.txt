 Ved lov nr. 113 af 27. marts 1985 om ændring af lov om sygehusvæsenet er  

 kravet om indenrigsministerens godkendelse af sygehusbyggeri m.v. bortfaldet.  

 Sundhedsstyrelsens almindelige tilsyn i medfør af lov om sundhedsvæsenets  

 centralstyrelse § 3, stk. 2 er imidlertid uændret, og dette indebærer, at  

 sundhedsstyrelsens udtalelse skal indhentes i forbindelse med nyopførelser  

 eller væsentlige ombygninger af sygehuse.
 Hensigten med denne bestemmelse er bl.a., at sundhedsstyrelsen skal påse,  

 om sådanne projekter opfylder de nødvendige hygiejniske krav.
 Efter den anførte bestemmelse påhviler det således sygehusejerne  

 (amtskommunerne, Københavns og Frederiksberg kommuner, Rigshospitalet og  

 private sygehusejere) at indhente sundhedsstyrelsens udtalelse ved ethvert  

 nybyggeri eller enhver væsentlig ombygning, der omfatter eller berører en  

 eller flere af de nedennævnte funktioner eller bygningsafsnit:
 Hvorvidt et projekt omhandler en væsentlig eller en mindre væsentlig  

 ombygning, kan i tvivlstilfælde drøftes med sundhedsstyrelsen.
 Sygehusejernes anmodning til sundhedsstyrelsen skal være ledsaget af 3 sæt  

 projektbeskrivelse incl. dimensioneringsgrundlag og plantegninger i størrelse  

 1:200. Desuden kan der blive behov for at indhente supplerende materiale  

 f.eks. i form af funktionsbeskrivelser, normeringsplaner etc..  

 Sundhedsstyrelsen vil på grundlag heraf afgive sin udtalelse efter samråd med  

 Statens Seruminstitut (den centrale afdeling for sygehushygiejne). Det  

 forudsættes, at projekterne har været drøftet med sygehusenes lokale  

 hygiejneudvalg eller lignende før fremsendelsen til sundhedsstyrelsen.
 For afdelinger, hvor der anvendes røntgenapparatur (røntgen, operation,  

 skade, intensiv m.v.), skal der i henhold til sundhedsstyrelsens  

 bekendtgørelser om røntgenanlæg indhentes forhåndsgodkendelse hos Statens  

 Institut for Strålehygiejne, inden de bygningsmæssige arbejder påbegyndes.
 Særligt i forbindelse med nybyggeri og større ombygningsprojekter vil det  

 være hensigtsmæssigt med drøftelse af sygehushygiejniske forhold og andre  

 særlige spørgsmål på et tidligt tidspunkt i projektplanlægningen, og  

 sundhedsstyrelsen deltager gerne i drøftelser med bygherrer, brugere og  

 teknikere forud for et byggeprojekts endelige færdiggørelse.
 Anmodning om sådanne konsultationer bedes rettet til sundhedsstyrelsens  

 sygehusafdeling.
