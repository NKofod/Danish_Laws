Skriftlig fremsættelse (19. december 2022) Finansministeren (Nicolai Wammen):
 Herved tillader jeg mig for Folketinget at fremsætte:
Forslag til midlertidig bevillingslov for finansåret 2023 (Lovforslag nr.
L 2) Den midlertidige bevillingslov må forudsættes kun at skulle være gældende for en kort periode af 2023. Forudsætningen må være, at den snarest muligt erstattes af en sædvanlig 12-måneders finanslov, der tillige indeholder bevillinger til de udgifter og indtægter, der er afholdt og modtaget under den midlertidige bevillingslov, således at den midlertidige bevillingslov bortfalder i forbindelse med vedtagelsen af den endelige finanslov for 2023. Det må på samme måde forudsættes, at der for 2023 kun aflægges ét statsregnskab omfattende hele året.
 Jeg skal yderligere bemærke, at den foreliggende situation, hvor der ikke straks fra det nye finansårs begyndelse foreligger en sædvanlig finanslov, tilsiger, at der i den løbende administration udvises tilbageholdenhed med at foretage særlige dispositioner.
 På baggrund af forslagets indhold agtes der søgt dispensation fra forretningsordenens tidsfrister for behandling af lovforslag.
 Med disse bemærkninger skal jeg anmode om Tingets hurtige og velvillige behandling af forslaget.
