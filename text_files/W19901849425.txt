En ansat på en boreplatform arbejdede i 14 dage på denne og var  

 derefter i land i 14 dage som afspadsering m.v.
Fradrag efter ligningslovens  

 § 33 B blev beregnet på grundlag af hele ansættelsesperioden - altså også for  

 mellemliggende perioder i land - mod reduktion i fradrag for kontingent m.v.
 A klagede for indkomståret 1987 over, at de stedlige skattemyndigheder  

 havde forhøjet hans selvangivne indkomst med 9.597 kr. i ikke godkendt del af  

 fradrag efter ligningslovens § 33 B.
Det fremgik af sagens oplysninger, at klageren i perioden fra den 23.  

 marts til den 13. juli 1987 for en dansk arbejdsgiver havde arbejdet  

 off-shore på den norske kontinentalsokkel.
Klageren havde opholdt sig på  

 vedkommende boreplatform 14 dage ad gangen med en daglig arbejdstid på ca. 12  

 timer, afbrudt af 14 dages perioder med afspadsering m.v. i Danmark.
 Klageren havde beregnet fradrag efter ligningslovens § 33 B for 113 dage  

 af 365 dage til 16.097 kr., medens skattemyndighederne alene havde beregnet  

 fradrag for 45 dage af 360 dage til 6.500 kr.
De stedlige skattemyndigheder havde fundet, at fradraget kun kunne  

 beregnes på grundlag af det antal dage, klageren fysisk havde befundet sig på  

 boreplatformen, idet der ikke forelå nogen ansættelseskontrakt med  

 arbejdsgiveren, hvorfor hver enkelt arbejdsperiode måtte betragtes som et  

 særskilt ansættelsesforhold.
Skattemyndighederne havde endvidere bl.a.  

 henvist til, at klageren ikke blev påført de udgifter fradraget tilsigtede at  

 dække, på dage, hvor han opholdt sig i Danmark.
 Klagerens revisor påstod det selvangivne fradrag godkendt fuldt ud, idet  

 han fandt, at det pågældende ansættelsesforhold havde strakt sig over hele  

 perioden fra den 23. marts til den 13. juli 1987. Til støtte herfor henviste  

 revisoren bl.a. til en mellem arbejdsgiveren og Dansk El-Forbund indgået  

 »ramme-overenskomst« samt en erklæring fra arbejdsgiveren,  

 hvorefter den pågældende overenskomst i praksis alene indebar, at de der  

 angivne tidsfrister var opsigelsesvarsler, og ikke sagde noget om varigheden  

 af ansættelsesforholdet som sådant.
Under hensyn til, at det pågældende ansættelsesforhold faktisk havde  

 strakt sig over hele den omhandlede periode, og at den løn, klageren i denne  

 periode havde modtaget fra arbejdsgiveren, udelukkende relaterede sig til  

 arbejdet på boreplatformen, var Landsskatteretten enig med klagerens revisor  

 i, at fradraget burde beregnes på grundlag af 113 dage.
Konsekvensen heraf  

 måtte imidlertid være, at der skulle ske reduktion af de fradrag, som det  

 pågældende fradrag trådte i stedet for, jf. ligningslovens § 33 B, stk. 4.  

 Dette indebar, at det ved den påklagede ansættelse indrømmede fradrag for  

 arbejdsløshedsforsikring og fagligt kontingent, 6.430 kr., måtte reduceres  

 med 6.430 x 113/365, eller 1.990 kr., dvs. til 4.440 kr.
 Der blev herefter godkendt fradrag efter ligningslovens § 33 B med 16.097  

 kr., medens fradrag for kontingent m.v. blev nedsat fra 6.430 kr. til 4.440  

 kr.
 LV 1989, D 2.3.29.
