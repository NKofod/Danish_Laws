Skriftlig fremsættelse (24. februar 2021) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om produkter og markedsovervågning, lov om erhvervsfremme, lov om sikkerhed til søs, lov om fyrværkeri og andre pyrotekniske artikler og lov om maritim fysisk planlægning (Lovforslag nr.
L 176) Folketinget vedtog i juni 2020 enstemmigt den gældende lov om produkter og markedsovervågning (produktloven), der trådte i kraft 1. juli 2020. Loven er en rammelov for kontrol med produkters sikkerhed og overensstemmelse med gældende regler, som implementerer og supplerer EUs markedsovervågningsforordning i Danmark.
Produktloven fastsætter ensartede vilkår på tværs af en række produktområder, både hvad angår kontrol og sanktioner for overtrædelser.
Produktloven er udarbejdet med en struktur, der sikrer, at der løbende kan tilføjes nye produktområder til loven.
Med dette forslag til ændring af produktloven vil yderligere produktområder blive omfattet af lovens anvendelsesområde.
Det drejer som om krystalglas samt mærkning af fodtøj og tekstiler samt hele området for metrologi og akkreditering, som flyttes fra erhvervsfremmeloven til produktloven.
Med en produktlov, der gælder på tværs af mange produktområder, kan vi styrke kontrollen med produktsikkerhed og efterlevelse af reglerne, hvilket er til gavn for danske forbrugere.
Virksomhederne får ensartede vilkår, og eventuelle sanktioner bliver ensartede.
Derudover giver produktloven også mulighed for at gribe ind over for produkter, der markedsføres uden for EU, og dermed øge sikkerheden for forbrugerne.
Lovforslaget indebærer også en ændring af lov om sikkerhed til søs, således at kontrolbeføjelserne efter produktloven kan anvendes på tilsyn efter lov om sikkerhed til søs med skibsudstyr og fritidsfartøjer og personlige fartøjer, når de pågældende kontrolbeføjelser ikke allerede følger af lov om sikkerhed til søs.
Det betyder, at Søfartsstyrelsen i forbindelse med tilsyn vil få samme beføjelser, som Sikkerhedsstyrelsen allerede har i dag, herunder fx beføjelsen til at påbyde ejeren af en webbutik at ændre eller fjerne indhold, der henviser til erhvervsrettet skibsudstyr, der ikke er i overensstemmelse med reglerne.
 Lovforslaget vil dermed sikre en rettidig og ensartet supplering af EU's nye markedsovervågningsforordning på hele Erhvervsministeriets område.
 Lovforslaget giver endvidere bemyndigelse til, at der kan fastsættes regler for civile raketaktiviteter med henblik på at styrke reguleringen på området.
Endelig indebærer lovforslaget af ordensmæssige hensyn, at fristen for udstedelse af den første havplan udgår, da fristen ikke kan overholdes på grund af udskydelse af høringen af havplanen.
Høringen af forslag til Danmarks første havplan er udskudt, så planen kan tage hensyn til Miljøministeriets arbejde med eventuel udpegning af nye beskyttede naturområder efter havstrategidirektivet, der har vist sig mere tidskrævende end først forudsat.
 Det foreslås, at lovforslaget træder i kraft 1. juli 2021. Dog vil ændringen af havplanloven træde i kraft ved bekendtgørelse i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
