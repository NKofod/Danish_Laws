Betænkning afgivet af  

 Arbejdsmarkedsudvalget den 20. maj 1999 Betænkning over Forslag til lov om forlængelse og  

 fornyelse af overenskomster og aftaler for sygeplejersker, radiografer,  

 hjemmesygeplejersker m.fl.
 Udvalget har behandlet lovforslaget i nogle møder  

 og har herunder stillet spørgsmål til arbejdsministeren, som  

 denne har besvaret skriftligt.
 Endvidere har udvalget modtaget en mundtlig henvendelse  

 fra Dansk Sygeplejeråd.
 Der er af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets,  

 Venstres, Det Konservative Folkepartis, Centrum-Demokraternes og Det Radikale  

 Venstres medlemmer af udvalget) lovforslaget til vedtagelse  

 uændret.
 Et mindretal (Socialistisk Folkepartis og  

 Enhedslistens medlemmer af udvalget) indstiller lovforslaget til  

forkastelse ved 3. behandling.
Mindretallet finder, at indgrebet tilsidesætter den  

 frie forhandlingsret på en uhørt grov måde, som rummer en  

 udfordring for hele fagbevægelsens forhandlingsret, idet der er tale om  

 et indgreb, hvor der gribes ind efter ganske få dages reel konflikt,  

 uden at der fremlægges skygge af dokumentation for, at konflikten  

 berører livsvigtige områder.
Under udvalgsarbejdet har  

 arbejdsministeren med besvarelsen af spørgsmål 2  

 bekræftet, at der »er aftalt  

 nødberedskab, der sikrer, at opgaver, der er livsvigtige,  

 uopsættelige eller påkrævede for at undgå helbreds-  

 eller varigt førligshedstruende følger, udføres.« Der er således tale om et indgreb, der alene  

 begrundes med regeringens subjektive vurderinger af konfliktens  

 foreløbige effekter af ikke livsvigtig, uopsættelig, helbreds-  

 eller førlighedstruende karakter.
Hvis sådanne subjektive  

 kriterier for indgreb kommer til at danne grundlag for fremtidige lovindgreb  

 i overenskomstmedholdelige konflikter, kan det blive en praksis, der i  

 væsentlig højere grad end hidtil undergraver den frie  

 forhandlingsret for hele fagbevægelsen.
Indgrebets begrundelse og hast  

 har derfor principiel betydning for hele fagbevægelsen.
Dermed er  

 lovindgrebet i sin form et yderst kritisabelt angreb på den  

 konfliktret, der er et altafgørende element i den danske aftalemodel,  

 som regeringen hævder, den ønsker bevaret på bl.a. det  

 offentlige arbejdsmarked.
Indgrebet er et udemokratisk indgreb i sygeplejerskernes  

 og radiografernes demokratiske mulighed for at få indflydelse på  

 egne løn- og ansættelsesvilkår.
Mindretallet kan ikke  

 fortænke sygeplejersker og radiografer i at betragte indgrebet som en  

 hån mod deres demokratiske ret til selv at tage stilling til et  

 forhandlingsresultat.
Lovforslaget vil få vidtrækkende negative  

 konsekvenser for sundhedsvæsenet.
En fortsat udvikling i  

 sundhedsvæsenets ydelser og kvalitet forudsætter et engageret  

 personale, der værdsættes for deres indsats.
Med indgrebet skabes  

 der det modsatte heraf.
Mindretallet frygter, at indgrebet vil få den  

 konsekvens, at flere sygeplejersker og radiografer vil se indgrebet som et  

 diktatorisk nej til en løsning på deres lønproblem og  

 derfor søge væk fra det offentlige sundhedsvæsen.  

 Mindretallet frygter yderligere, at indgrebet også vil få negativ  

 betydning for nyrekrutteringen til sygepleje- og radiograffaget.
Hvis disse  

 ting sker, vil det øge sundhedsvæsenets problem med rekruttering  

 og fastholdelse og dermed vanskeliggøre politiske bestræbelser  

 på at nedbringe ventelister og udvikle behandlingskvaliteten.
 Et andet mindretal (Dansk Folkepartis medlem af  

 udvalget) indstiller lovforslaget til vedtagelse med de stillede  

 ændringsforslag.
Det er Dansk Folkepartis principielle opfattelse, at  

 sundhedssektoren skal være effektiv og velfungerende, og at det  

 offentlige skal stille de nødvendige ressourcer til rådighed for  

 området.
Det betyder, at bygninger og udstyr skal være moderne,  

 og at de ansatte skal være veluddannede.
Dansk Folkeparti  

 støtter ethvert ansvarligt økonomisk tiltag til forbedringer  

 på sundhedsområdet og vil ikke tolerere forringelser i den  

 service, som det offentlige må yde borgerne.
 Dansk Folkeparti mener, at der på  

 overenskomstområdet for ansatte i sundhedssektoren må gælde  

 løn- og arbejdsvilkår, der matcher sammenlignelige offentlige  

 faggrupper.
 Dansk Folkeparti er enig med de strejkende sygeplejersker  

 og radiografer i, at de ansatte på området fortsat lider under et  

 lønefterslæb på trods af, at en del af  

 lønefterslæbet blev indhentet ved konflikten i 1995.
 Dansk Folkeparti anerkender den frie strejkeret som et  

 lovligt konfliktredskab, men mener omvendt, at det er problematisk, at der  

 konfliktes på følsomme og vitale områder, der som her  

 rammer syge og ældre medborgere.
 Det er Dansk Folkepartis generelle opfattelse, at der  

 på sundhedsområdet må skabes løn- og  

 ansættelsesvilkår, der ikke giver anledning til strejker.
I den konkrete situation mener Dansk Folkeparti, at de  

 strejkende sygeplejerskers og radiografers løn må suppleres med  

 en kompensation for fratagelse af den lovlige strejkeret.
Der henvises til de  

 af Dansk Folkeparti stillede ændringsforslag.
 Derudover mener Dansk Folkeparti, at den kommende periode  

 må anvendes til at skabe en overenskomst, der én gang for alle  

 bringer overensstemmelse mellem sygeplejersker og radiografer og  

 sammenlignelige offentlige faggrupper, mod at strejkevåbenet af  

 sygeplejerskerne og radiograferne frivilligt afskrives som kommende  

 konfliktredskab.
 På nogle overenskomstområder på det  

 private arbejdsmarked har parterne afskrevet strejkeretten som  

 konfliktredskab og har indgået andre aftaler for justering af  

 løn- og arbejdsvilkår og om bilæggelse af stridigheder.  

 Det er Dansk Folkepartis opfattelse, at parterne på  

 sundhedsområdet må anstrenge sig for at skabe tilsvarende  

 overenskomster, som bidrager til, at strejker fremover kan undgås.
 Et tredje mindretal (Kristeligt Folkepartis medlem  

 af udvalget) indstiller lovforslaget til vedtagelse med det af  

 mindretallet tiltrådte ændringsforslag.
Ændringsforslag Af	et mindretal (DF):
Ny paragraf 1) Efter § 3 indsættes som ny paragraf:
» Af	et mindretal (DF), tiltrådt af et mindretal  

 (KRF):
Ny paragraf 2) Efter § 4 indsættes som ny paragraf:
» Bemærkninger Til nr. 1 Ændringsforslaget indebærer, at  

 sygeplejerskerne får en kompensation for, at det lovlige  

 konfliktvåben fratages dem.
Til nr. 2 Med ændringsforslaget pålægges det  

 parterne at forhandle en model for, hvordan bortfald af strejkeretten i  

 fremtiden kan kompenseres gennem forbedrede løn- og  

 arbejdsvilkår.
Carsten Hansen (S)  

Poul Erik Dyrlund (S) fmd.  

Bjarne Laustsen (S) Jytte Madsen (S)
Ole Vagn Christensen (S)   

 Ole Sohn (SF) nfmd.    Susanne Clemensen (CD)
Anders Samuelsen (RV) Frank Aaen (EL)
Charlotte Antonsen (V)
Eva Kjer Hansen (V)   

 Henning Urup (V) Jens Vibjerg (V)
Knud Erik Kirkegaard (KF)
Bendt Bendtsen (KF)
Mogens Andreasen (DF)
Ole M.
Nielsen (KRF) Fremskridtspartiet havde ikke medlemmer i udvalget.
