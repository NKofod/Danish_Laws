Bekendtgørelse om handelsnormer for fjerkrækød1) I medfør af § 7, § 15, stk. 1, § 49, stk. 1, og § 60, stk. 3, i lov om fødevarer, jf. lovbekendtgørelse nr. 820 af 1. juli 2011, fastsættes:
 § 1. Definitionen af »fersk fjerkrækød« i Rådets forordning 1234/2007, bilag XIV, del B, punkt II, nr. 2, suppleres med følgende: Dog kan fjerkrækødet være skalfrosset i den minimumstid, der er nødvendig til opskæring og håndtering af fjerkrækødet hos detailhandlere eller i lokaler ved salgssteder, hvor opskæring og håndtering udelukkende finder sted med henblik på direkte salg til forbrugeren.
 § 2. Definitionen af »tilberedning af fersk fjerkrækød« i Rådets forordning 1234/2007, bilag XIV, del B, punkt II, nr. 6, suppleres med følgende: Dog kan fjerkrækødet være skalfrosset i den minimumstid, der er nødvendig, og kun for så vidt skalfrysningen er nødvendig for at lette opskæringen og håndteringen på fabrikken under fremstillingen af tilberedninger baseret på fersk fjerkrækød.
 § 3. Der skal foretages kontrol af:
 1) Vandoptagelsen under køling og vandindholdet i frosne og dybfrosne danske kyllinger i henhold til Kommissionens forordning (EF) Nr. 543/2008 artikel 15.
 2) Vandoptagelsen i kyllinge- og kalkunkroppe bestemt til fremstilling af ferske, frosne eller dybfrosne udskæringer i henhold til Kommissionens forordning (EF) Nr. 543/2008 artikel 20, stk. 2.
 § 4. Bestemmelserne vedrørende vægtklasser i Kommissionens forordning (EF) Nr. 543/2008 artikel 9, gælder tillige for kølede færdigpakkede hele fjerkrækroppe samt for færdigpakkede kølede fjerkræparteringer.
 § 5. Med bøde straffes den, der overtræder reglerne i § 3.
Stk. 2. Straffen kan stige til fængsel i indtil 2 år, hvis overtrædelsen er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor eller 2) opnået eller tilsigtet opnået økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 6. Bekendtgørelsen træder i kraft den 1. juni 2012.
 Stk. 2. Samtidig ophæves bekendtgørelse nr. 321 af 5. maj 2003 om handelsnormer for fjerkrækød.
Fødevarestyrelsen, den 21. maj 2012 P.D.V.Hanne Larsen / Tereza Gabriel 1) Bekendtgørelsen indeholder bestemmelser, der supplerer Rådets forordning (EF) Nr. 1234/2007 af 22. oktober 2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen) med senere ændringer samt Kommissionens forordning (EF) Nr. 543/2008 af 16. juni 2008 om gennemførelsesbestemmelser til Rådets forordning (EF) nr. 1234/2007 for så vidt angår handelsnormer for fjerkrækød med senere ændringer.
Bekendtgørelsen har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
