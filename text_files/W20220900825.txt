SU - tilbagebetalingskrav vedrørende differencen mellem udeboende- og hjemmeboende SU - ikke dokumentation for at have været udeboende Resumé:
 En studerende skal tilbagebetale differencen mellem satsen for udeboende- og hjemmeboende SU for en periode, da den pågældende ikke har kunnet dokumentere at have været udeboende i perioden.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017:
 § 8, stk. 4, om at udeboende studerende får SU med udeboendesats  § 28, om at SU udbetales med foreløbige beløb i støtteåret  § 30, om at foreløbige beløb, der ikke kan tildeles endeligt, kræves tilbagebetalt.
 Bekendtgørelse om statens uddannelsesstøtte (SU-bekendtgørelsen), bekendtgørelse nr. 1515 af 13. december 2017:
  § 18, stk. 5, om at studerende, der modtager eller har modtaget SU med satsen for udeboende skal kunne dokumentere ikke at have været hjemmeboende.
  § 18, stk. 6, om at studerende, der har en faktisk og reel udgift til egen bolig skal kunne dokumentere dette med skøde, lejekontrakt el.lign. samt dokumentation for digital betaling af husleje.
  § 18, stk. 7, om at når den studerende ikke har en faktisk og reel udgift til boligen, foretager styrelsen en samlet vurdering af den studerendes dokumentation for boligforholdet, herunder om den studerende har adgang til eget værelse, antallet af personer, der er tilmeldt adressen og boligens afstand fra forældrenes bopæl.
Sagsfremstilling Styrelsen krævede differencen mellem udeboende- og hjemmeboende SU tilbagebetalt for perioden fra februar 2020 til oktober 2020, da styrelsen vurderede, at den studerende ikke havde dokumenteret at have været udeboende i denne periode.
 Den studerende havde ikke indsendt en lejekontrakt, hvorfor der skulle foretages en samlet vurdering af den studerendes dokumentation for bopælsforholdet.
Den studerende havde som dokumentation indsendt  MobilePay-overførsler på 1.000 kr. per måned i en del af perioden  Kontoudskrifter Ankenævnet stadfæstede styrelsens afgørelse.
Den studerende skulle derfor tilbagebetale differencen mellem udeboende- og hjemmeboende SU for perioden februar 2020 til oktober 2020.
 Ankenævnet lagde vægt på, at den dokumentation, den studerende havde indsendt, ikke var tilstrækkelig til at dokumentere, at vedkommende ikke havde været hjemmeboende i perioden.
 Afgørelse:
 Ankenævnet for Statens Uddannelsesstøtteordninger fandt, at den studerende skulle tilbagebetale differencen mellem udeboende- og hjemmeboende SU for perioden februar 2020 til oktober 2020.
 Begrundelse for afgørelsen:
 Vi vurderer, at du ikke opfyldte betingelserne for at blive anset som udeboende i relation til SU i perioden fra februar 2020 til oktober 2020. Du skal derfor tilbagebetale differencen mellem satsen for udeboende og satsen for hjemmeboende studerende for denne perioden.
 Det fremgår af CPR-registeret, at du siden den 3. januar 2020 har haft adresse på [adresse].
 Du har ikke fremsendt lejekontrakt.
 Vi bemærker, at hvis man ikke kan fremvise både lejekontrakt og dokumentation for digital betaling af husleje, foretager vi en samlet vurdering af dokumentationen på sagen.
 Vi er opmærksomme på dine oplysninger om, at du betaler 1.000 kr. om måneden for kost og logi.
 Vi er endvidere opmærksomme på, at du har fremsendt kontoudskrifter, hvoraf det fremgår, at du har overført 1.000 kr. per måned til [familiemedlem] i perioden februar 2020 til august 2020.
 Vi finder dog, at dette ikke i sig selv er tilstrækkeligt til at dokumentere, at du har været udeboende i perioden.
 Vi har i den forbindelse lagt vægt på, at du har et yderst begrænset forbrug i dagligvareforretning og kun få posteringer til take-away/fastfood/café.
 Vi finder, at dette ikke tyder på, at du har ført en selvstændig husholdning i perioden.
 Vi har også lagt vægt på, at mange af de posteringer, der kan placeres geografisk, er foretaget i [by], hvor dine forældre bor, og ikke i nærheden af din [familiemedlems] lejlighed.
 Vi har herudover lagt vægt på, at der ikke er dokumentation for, at du har adgang til eget værelse.
 Vi har i den forbindelse lagt vægt på, at der ifølge BBR er tale om en 3-værelses lejlighed på 80 m2.
 Vi har herefter lagt vægt på, at der i det meste af perioden fra februar 2020 til maj 2020 har været 6 personer tilmeldt adressen.
 Vi finder således ud fra en samlet vurdering, at du ikke har dokumenteret, at du var udeboende i perioden fra februar 2020 til oktober 2020.
