 Til levnedsmiddelkontrolenhederne.
Med skrivelse af 23. december 1983, j.nr.
LK 202-41/83, tilskrev  

 veterinærdirektoratet levnedsmiddelkontrolenhederne vedrørende opvarmning af  

 levnedsmidler ved selvbetjening.
 Veterinærdirektoratet meddelte heri, at man måtte vurdere en tilvirkning  

 af levnedsmidler, foretaget af kunder og udført i et levnedsmiddeludsalgs  

 lokaler, som uforenelig med detailforhandlingsbekendtgørelsens bestemmelser,  

 idet en tilvirkning af levnedsmidler i disse udsalg efter bekendtgørelsens  

 bestemmelser skal foretages af ansat personale, der er undergivet specielle  

 bestemmelser om hygiejne og sundhedstilstand.
På grundlag af denne skrivelse har veterinærdirektoratet modtaget  

 oplysninger om, at der i mange såvel offentlige som private virksomheders  

 personalekantiner rundt om i landet er opstillet ovne, som af medarbejderne  

 kan benyttes til opvarmning af færdigpakket indkøbt mad.
Det er f.eks.  

 oplyst, at der på de fleste militærkaserner i Danmark i den til kasernen  

 knyttede kantine er opstillet ovne, hvor soldaterne, primært uden for  

 kantinens almindelige åbningstid, kan opvarme mad indkøbt ved selvbetjening  

 fra kølemontre, der også er opstillet i kantinen.
 Veterinærdirektoratet er i forbindelse med oplysning om ovennævnte forhold  

 blevet forespurgt, om skrivelsen af 23. december 1983 også omfatter den  

 beskrevne form for opvarmning af levnedsmidler.
 Veterinærdirektoratet har hertil svaret, at i henhold til  

 detailforhandlingsbekendtgørelsens bestemmelser er alle former for opvarmning  

 af levnedsmidler i detailforhandlingsvirksomheder, foretaget af kunder,  

 uforenelig med bekendtgørelsens bestemmelser, idet denne, som før nævnt,  

 forudsætter, at enhver form for tilvirkning af levnedsmidler foretages af  

 ansat personale.
 Den konkrete forespørgsel har imidlertid givet veterinærdirektoratet  

 anledning til at foretage en nærmere vurdering af, om der gør sig sådanne  

 særlige forhold gældende ved den beskrevne form for opvarmning af  

 levnedsmidler i personalekantiner, at opvarmningen på trods af det ovenfor  

 anførte vil kunne tillades.
 Som bekendt er formålet med at opstille hygiejniske forskrifter for såvel  

 levnedsmiddelvirksomheder som det til virksomheden knyttede personale, at man  

 herved opnår en vis sikkerhed for, at de levnedsmidler, der forhandles til  

 forbrugerne, er af en tilfredsstillende hygiejnisk og sundhedsmæssig  

 standard.
 Personalekantiner benyttes imidlertid, i modsætning til andre  

 detailudsalg, som hovedregel ikke af forbrugerne som helhed, men af en  

 bestemt afgrænset personkreds (medarbejderne). Dette bevirker, at en  

 opvarmning af levnedsmidler foretaget af medarbejderne i personalekantiner  

 ikke ses at indebære de samme risikoaspekter, som hvis en tilsvarende  

 opvarmning af levnedsmidler blev tilladt foretaget i levnedsmiddeludsalg, der  

 betjener forbrugerne som helhed.
 Under henvisning hertil finder veterinærdirektoratet det rimeligt at  

 indtage en lempelig holdning til spørgsmålet om medarbejderes opvarmning af  

 levnedsmidler i personalekantiner, og man skal derfor i medfør af § 59 i  

 detailforhandlingsbekendtgørelsen meddele levnedsmiddelkontrolenhederne, at  

 en personalekantine vil kunne godkendes i henhold til bekendtgørelsen, uanset  

 der i kantinen er opstillet en eller flere ovne, der af medarbejderne  

 benyttes til opvarmning af færdigpakkede levnedsmidler, indkøbt i kantinen.
 P.v.v.
