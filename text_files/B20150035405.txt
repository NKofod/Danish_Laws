Bekendtgørelse om revision af de anerkendte a-kasser I medfør af § 82 a, stk. 6, og § 88, stk. 4 og 5, i lov om arbejdsløshedsforsikring m.v., jf. lovbekendtgørelse nr. 348 af 8. april 2014, og efter forhandling med Beskæftigelsesrådet fastsættes efter bemyndigelse:
Kapitel 1 Indledende bestemmelser og definitioner § 1. Revisionen af en a-kasse skal udføres af revisorer, hvoraf mindst en skal være statsautoriseret revisor, herefter benævnt revisor.
 Stk. 2. Revisor er ansvarlig for den samlede revision, selvom nogle afdelinger eventuelt har valgt egen revisor.
 § 2. Ved revisionen kontrolleres, om regnskabet er retvisende, herunder om de dispositioner, der er omfattet af regnskabsaflæggelsen, er i overensstemmelse med meddelte bevillinger, love og andre forskrifter.
Stk. 2. For den del af a-kassens virksomhed, der vedrører forskuds- og refusionsmidler, foretages revisionen i overensstemmelse med god offentlig revisionsskik, således som dette begreb er fastlagt i § 3 i lov om revisionen af statens regnskaber m.m., dog skal der ikke foretages forvaltningsrevision.
Revisionen af a-kassens øvrige virksomhed foretages i overensstemmelse med god revisionsskik.
 Stk. 3. Revisionen skal foretages i overensstemmelse med revisionsstandarder udstedt af FSR-Danske Revisorer.
 § 3. Hvis revisor til brug for revisionen anvender arbejde udført af en intern revision eller en anden intern kontrolenhed i a-kassen, skal revisor kontrollere, at den interne revision har fungeret tilfredsstillende, herunder skal revisor kontrollere, at den interne revisions arbejdsplaner er godkendt af revisor og at den interne revision har rapporteret i det forudsatte og nødvendige omfang.
§ 4. A-kassen skal give revisor de oplysninger, som må anses af betydning for bedømmelsen af a-kassens regnskab samt for revisors vurdering af administrationen.
A-kassen skal give revisor adgang til at foretage de undersøgelser, denne finder nødvendige, og skal sørge for, at revisor får de oplysninger og den bistand, som revisor anser for nødvendig for udførelsen af sit hverv.
§ 5. Bliver revisor opmærksom på lovovertrædelser eller tilsidesættelser af forskrifter af væsentlig betydning i forbindelse med a-kassens aktiviteter, påhviler det revisor straks at give a-kassen meddelelse derom samt kontrollere, at a-kassen inden 3 uger giver Styrelsen for Arbejdsmarked og Rekruttering meddelelse herom.
I modsat fald er det revisors pligt at orientere Styrelsen for Arbejdsmarked og Rekruttering.
Revisors bemærkninger indsendes sammen med meddelelsen.
 Stk. 2. Hvis revisor under sin revision eller på anden måde bliver opmærksom på, at fortsættelse af driften er usikker af økonomiske eller andre grunde, skal revisor orientere Styrelsen for Arbejdsmarked og Rekruttering inden 5 hverdage.
§ 6. Med generelle it-kontroller menes i denne bekendtgørelse politikker og procedurer, der sikrer behørig drift af it-systemer og vedrører en eller flere applikationer uden at være en del heraf, samt understøtter, at applikationskontroller, jf. stk. 2, fungerer effektivt.
Generelle it-kontroller, som opretholder informationers pålidelighed og sikkerheden af data, omfatter normalt kontroller med:
1) ledelsens styring og organisering af it-anvendelsen, 2) drift af datacentre og netværk, 3) anskaffelse, ændringer og vedligeholdelse af systemsoftware, 4) adgangssikkerhed og 5) anskaffelse, udvikling og vedligeholdelse af applikationssystemer.
Stk. 2. Med applikationskontroller menes i denne bekendtgørelse manuelle eller programmerede procedurer, der typisk anvendes på procesniveau.
Applikationskontroller relateres således til procedurer, der anvendes til at initiere, registrere og rapportere transaktioner eller andre finansielle data.
Disse kontroller hjælper med at sikre, at transaktioner har fundet sted, er godkendte og er fuldstændigt og nøjagtigt bogført og behandlet.
Kapitel 2 Revisionens tilrettelæggelse og omfang § 7. Revisionens omfang og indhold afhænger af a-kassens administrative struktur og forretningsgange, herunder omfanget af en eventuel intern revision eller anden intern kontrol og andre forhold af betydning for regnskabsaflæggelsen.
 Stk. 2. Med mindre andet fremgår af bekendtgørelsen, skal revision i medfør af denne bekendtgørelse foregå i årets løb samt efter regnskabsårets afslutning.
Stk. 3. Revisionen skal omfatte a-kassen med eventuelt tilhørende afdelinger.
Herunder skal revisor kontrollere, at hovedkassen har ført fornøden løbende kontrol med eventuelle afdelingers overholdelse af gældende regler og forskrifter.
I det omfang der revideres ved hjælp af stikprøver, skal stikprøverne omfatte både hovedkassen og afdelingerne.
Stk. 4. Som led i revisionen skal revisor undersøge de eksisterende forretningsgange og it-systemer med henblik på at kontrollere, om den interne kontrol er betryggende, herunder kontroller i de anvendte applikationer samt de generelle it-kontroller.
Ud over systemrevision udfører revisor i nødvendigt omfang substansrevision.
Substansrevision udføres som udgangspunkt ved stikprøvevise undersøgelser.
Stk. 5. Styrelsen for Arbejdsmarked og Rekruttering kan udmelde særlige revisionstemaer, eventuelt med en nærmere angivet arbejdsmetode, som supplement til den ordinære revision.
Revisionen skal tilrettelægges under hensyn hertil.
Kapitel 3 A-kassens økonomi § 8. Revisionen omfatter revision af a-kassen med tilhørende afdelingers årsregnskab, herunder refusionsopgørelse, resultatopgørelse, status, noter og beretningsdel.
 Stk. 2. Revisionen skal omfatte uanmeldt beholdningseftersyn.
Stk. 3. Revisor skal kontrollere, at årsregnskabet er opstillet i overensstemmelse med regnskabsbestemmelserne i lov om arbejdsløshedsforsikring m.v., bekendtgørelse om standardvedtægt for anerkendte a-kasser, bekendtgørelse om tilsynet med de anerkendte a-kassers økonomi og regnskabsvæsen m.v. og bekendtgørelse om udbetaling af forskud og refusion til de anerkendte a-kasser.
Videre skal revisor kontrollere, at regnskabet ikke indeholder væsentlige fejl eller mangler, og om de dispositioner, der er omfattet af regnskabsaflæggelsen, er i overensstemmelse med love og andre forskrifter samt indgåede aftaler og sædvanlig praksis.
Herunder skal revisor kontrollere, 1) at udgifterne er behørigt dokumenteret ved bilag, kontrakter m.v. og posteret på de rigtige konti, 2) at indtægter og udgifter er henført til rette regnskabsår efter gældende regler, 3) at mellemværender med Styrelsen for Arbejdsmarked og Rekruttering, faglige organisationer m.v. er afstemt, 4) at a-kassens forvaltning af mellemværender med medlemmer, offentlige myndigheder, faglige organisationer m.v. sker i overensstemmelse med de fastsatte bestemmelser, 5) at bidrag til arbejdsløshedsforsikringen, bidrag til efterløn, bidrag til ATP og eventuelle reguleringer er opgjort og afregnet i overensstemmelse med gældende regler, herunder skal revisor sandsynliggøre størrelsen af alle tre bidrag ud fra antallet af medlemmer og gældende satser på området, 6) at størrelsen af det samlede beløb indbetalt af medlemmerne til a-kasserne i administrationsbidrag er sandsynligt i forhold til antal medlemmer og a-kassens satser for administrationsbidrag, 7) eventuelle medlemsbidragsrestancer og a-kassens administration af disse, 8) at a-kassens midler holdes adskilt fra en eventuel tilknyttet faglig organisations midler, og 9) at forskuddene og refusionen ikke overstiger det beløb, som a-kassen har viderebetalt til ydelsesmodtagerne.
Kapitel 4 A-kassens administration § 9. Revisor skal som led i revisionen af a-kassens administration kontrollere, 1) at der er etableret betryggende kontrolforanstaltninger til sikring af hovedkassens og eventuelle afdelingers indtægter og aktiver, 2) at a-kassens kasse- og regnskabsmæssige forretningsgange er betryggende, herunder om der er etableret funktionsadskillelse mellem kasse og bogholderi, 3) at der er etableret anden og tilstrækkelig sikkerhed, hvis der ikke er funktionsadskillelse mellem kasse og bogholderi, 4) at attestationsregler er blevet overholdt, 5) at a-kassens forretningsgange, kontrolprocedurer m.v. underbygger korrekt udbetaling af dagpenge og minimerer risikoen for underslæb eller lignende, og 6) at a-kassens administration i øvrigt lever op til kravene i bekendtgørelse om tilsynet med de anerkendte arbejdsløshedskassers administration og kravene i bekendtgørelse om tilsynet med de anerkendte a-kassers økonomi og regnskabsvæsen mv.
§ 10. Hvis a-kassen har indgået en administrationsaftale med en faglig organisation, skal revisor kontrollere, 1) at administrationsaftalen er indgået i overensstemmelse med gældende regler, 2) at administrationsvederlaget er fastsat på grundlag af de med administrationen reelt forbundne omkostninger, og 3) at de anvendte fordelingsnøgler er korrekt beregnet og anvendt i overensstemmelse med gældende regler.
 § 11. Med det formål at give et retvisende billede af kvaliteten af a-kassens administration skal revisor gennemgå følgende administrationsområder:
 1) Korrekt belægning af ydelseskort, herunder om der er sket korrekt fradrag for G-dage, overskydende timer og mindsteudbetalingsregel.
 2) Supplerende dagpenge, herunder om medlemmet er omfattet af den tidsmæssige begrænsning i retten til supplerende dagpenge, om medlemmet har et opsigelsesvarsel, og i givet fald om frigørelsesattest er afleveret rettidigt.
 3) Selvstændig virksomhed som bibeskæftigelse, herunder om betingelserne for godkendelse af virksomheden som bibeskæftigelse er opfyldt, om a-kassen løbende har vurderet beskæftigelsens omfang, om a-kassen har omfattet medlemmet af 78 ugers reglen, og om der er sket korrekt fradrag for beskæftigelse i virksomheden.
 4) Rådighed, herunder om a-kassen har registreret medlemmets oplysninger om arbejdssøgning, om a-kassen har udfærdiget plan for jobsøgning og foretaget en løbende revidering af planen, om a-kassen har afholdt rådighedssamtaler rettidigt, om a-kassen har registreret rådighedsvurdering og begrundelse herfor, og om a-kassen har reageret på henvendelse fra Jobcentre om tvivl om medlemmets rådighed (underretningspligtige hændelser).
 5) Overgang til efterløn, herunder om anciennitetskrav er opfyldt, og om der foreligger dokumentation for ophør med drift af selvstændig virksomhed.
 6) Korrekt belægning af efterlønskort, herunder om der er sket korrekt fradrag for timer ved lønarbejde og timer ved selvstændig virksomhed samt fradrag for pensioner.
 7) Drift af selvstændig virksomhed samtidig med efterløn, herunder tilladelsen med dokumentation for virksomhedens omfang, og om der efterfølgende er sket ændringer i forhold til tilladelsen samt årserklæring.
 8) Opkrævning af krav og statskrav hos medlemmet, herunder om a-kassen rejser krav om tilbagebetaling af fejludbetalte ydelser, kræver transport i overskydende skat, tilbyder forlig, har indgået frivilligt forlig med medlemmet om tilbagebetaling, modregner, rykker og sletter medlemmet efter reglerne, og om a-kassen sender misligholdte statskrav til restanceinddrivelsesmyndigheden (RIM).
 9) EØS-administrationen, herunder om betingelserne for at få dagpenge under jobsøgning i et andet EØS-land, Schweiz eller Færøerne var opfyldt og om udbetaling af dagpenge til grænsearbejdere mv. er indberettet korrekt til Styrelsen for Arbejdsmarked og Rekruttering.
 Stk. 2. Øvrige administrationsområder skal gennemgås mindst én gang over en 3-årig periode.
 Stk. 3. Uanset at Styrelsen for Arbejdsmarked og Rekruttering eventuelt gennemfører en stikprøvevis revision af, om sagsbehandlingen i forbindelse med udbetaling af ydelser er foretaget på et korrekt grundlag, skal revisor foretage undersøgelser af udbetalingsgrundlaget i det omfang, det er nødvendigt for at skaffe sig en begrundet overbevisning om forretningsgangenes sikkerhed og pålidelighed.
 § 12. Revisor skal kontrollere, at a-kassen har betryggende procedurer til håndtering af den løbende registrering af medlems- og efterlønsbidragsperioder, jf. bekendtgørelse om dokumentation for anciennitet i en a-kasse.
Stk. 2. Revisor skal som minimum kontrollere, 1) at a-kassen har sikre forretningsgange til registrering af medlemsoplysninger til brug for udstedelse af efterlønsbevis og ved overgang til efterløn, 2) at a-kassens forretningsgange omfatter intern kontrol af grundoplysninger m.v., og 3) om der er funktionsadskillelse mellem de løbende registreringer og den interne kontrol.
 § 13. Revisor skal kontrollere, at a-kassen har betryggende procedurer til registrering og indberetning af oplysninger til brug for opgørelse af kommunernes medfinansiering af ydelser, jf. bekendtgørelse om kommunernes medfinansiering af arbejdsløshedsdagpenge, midlertidig arbejdsmarkedsydelse og befordringsgodtgørelse til de forsikrede ledige.
Stk. 2. Revisor skal som minimum kontrollere, 1) at oplysninger, der anvendes til brug for opgørelsen af kommunernes medfinansiering, registreres korrekt i a-kassens it-system, 2) at indberetningerne af oplysningerne sker rettidigt og 3) at afviste indberetninger håndteres hensigtsmæssigt.
 § 14. Revisor skal kontrollere, at a-kassen ved anvendelse af Indkomstregistret udelukkende har hentet oplysninger om a-kassens egne medlemmer, jf. bekendtgørelse om tilsynet med de anerkendte arbejdsløshedskassers administration, og at der foreligger fornøden fuldmagt fra borgeren i de tilfælde, hvor pågældende ikke er medlem af a-kassen.
Kapitel 5 It-systemer § 15. Revisor skal udføre it-revision af ind- og udbetalingssystemer, systemer der videregiver medlemsoplysninger fra en a-kasse til en anden, økonomisystemer samt øvrige væsentlige systemer, der anvendes i sagsbehandlingen, herunder digital kommunikation med myndigheder, andre a-kasser og a-kassens medlemmer, jf. kravene i bekendtgørelse om digital kommunikation i arbejdsløshedsforsikringen.
 Stk. 2. Revisor skal som led i it-revisionen kontrollere, at a-kassen har udarbejdet og ajourført forretningsgange, beskrivelser af it-systemet og it-sikkerhedspolitikker i overensstemmelse med kravene i bekendtgørelse om tilsynet med de anerkendte arbejdsløshedskassers administration eller anden tilsvarende anerkendt beskrivelsesmåde.
Stk. 3. Revisor skal som led i it-revisionen kontrollere, om a-kassen har fulgt de foreliggende forretningsgange og procedurer om anvendelse af systemerne, herunder 1) skal revisor som led i revisionen opnå forståelse af, hvordan a-kassen har reageret på risici, der opstår i forbindelse med anvendelse af it samt vurdere, hvorvidt de implementerede kontroller sikrer opretholdelse af informationernes fortrolighed, integritet, autenticitet (uafviselighed) og tilgængelighed.
Dette omfatter såvel kontroller i de anvendte applikationer samt de generelle it-kontroller, 2) skal revisor, hvis it-anvendelsen varetages af andre a-kasser eller af tredjepart, kontrollere, at a-kassen har indhentet en tilfredsstillende revisorattesteret tredjepartserklæring efter den aktuelt gældende revisionsstandard ISAE 3402, Erklæringer med sikkerhed om kontroller hos en serviceleverandør, der dækker hele regnskabsåret, 3) skal revisor, hvis it-anvendelsen varetages af andre a-kasser eller af tredjepart, påse, at når a-kassen har indhentet revisorattesterede tredjepartserklæringer efter revisionsstandard ISAE 3402, inddrager erklæringernes beskrivelse af kontroller i tilrettelæggelsen af det samlede kontrolmiljø. Revisor skal videre forholde sig til tilstrækkeligheden af det samlede kontrolmiljø for a-kassens administration af ydelser, øvrige ind- og udbetalinger, regnskab mv.
 § 16. Hvis dele af a-kassens it-anvendelse varetages af andre a-kasser eller af tredjepart skal revisor til sikring af, at persondataloven og regler udstedt i medfør heraf overholdes, påse, at a-kassen har indhentet revisorattesterede tredjepartserklæringer efter den aktuelt gældende revisionsstandard ISAE 3000, der dækker hele regnskabsåret.
Kapitel 6 Revisionspåtegning § 17. Det reviderede årsregnskab forsynes med en revisionspåtegning i overensstemmelse med bekendtgørelse om godkendte revisorers erklæringer og revisionsstandarder udsendt af FSR-Danske Revisorer.
Til brug for det skal revisor også følge de retningslinjer om revisionspåtegning, der er givet af Styrelsen for Arbejdsmarked og Rekruttering.
Det skal fremgå af revisionspåtegningen, at regnskabet er revideret i overensstemmelse med reglerne i nærværende bekendtgørelse.
I revisionspåtegningen skal revisor om nødvendigt tage forbehold og afgive supplerende oplysninger.
Kapitel 7 Revisionsprotokol § 18. Revisor skal føre en revisionsprotokol med fortløbende sidenummerering.
Protokollen skal føres løbende og omfatte årsprotokollatet og eventuelle særskilte protokollater, som er afgivet i årets løb.
 Stk. 2. Hvis revisor har taget forbehold i påtegningen, skal der i revisionsprotokollen gives en nærmere redegørelse herfor.
Stk. 3. I årsprotokollatet skal der indføres oplysninger om, hvilke revisionsarbejder der er udført og resultatet heraf, herunder alle væsentlige forhold, der har givet anledning til bemærkninger.
Revisor skal som minimum redegøre for punkterne, der fremgår af stk. 6, og redegørelsen skal gives i den viste rækkefølge.
Revisors eventuelle kommentarer til hvert enkelt punkt skal fremgå af årsprotokollatet, eller det skal fremgå, at området ikke har givet anledning til kommentarer.
 Stk. 4. Under de enkelte punkter skal fremgå eventuelle kommentarer til a-kassens afhjælpning af fejl og svagheder og revisors eventuelle forslag til ændringer i forretningsgange, herunder ændringer der i årets løb er aftalt med a-kassens ledelse.
 Stk. 5. A-kassen skal indsende en genpart af revisionsprotokollen til Styrelsen for Arbejdsmarked og Rekruttering senest 8 dage efter, at protokollen er modtaget.
 Stk. 6. Følgende skal indgå i årsprotokollatet i den viste rækkefølge:
1) Resultatet af revisors kontrol jf. § 8 af a-kassens økonomi.
Resultaterne og revisors bemærkninger skal rapporteres i den rækkefølge, de er nævnt i § 8, stk. 2 og 3.
2) Resultatet af revisors kontrol jf. § 9 af a-kassens administration.
Resultaterne og revisors bemærkninger skal rapporteres i den rækkefølge, de er nævnt i § 9.
3) Resultatet af revisors kontrol jf. § 10, hvis der er indgået administrationsaftale mellem a-kassen og en faglig organisation.
Resultaterne og revisors bemærkninger skal rapporteres i den rækkefølge, de er nævnt i § 10.
4) Resultatet af revisors kontrol jf. § 11, stk. 1 og 2, angående administrationsområder og resultatet af revisors kontrol jf. § 7, stk. 5 angående udmeldte temaer, som skal afrapporteres i årsprotokollatet.
Revisor skal redegøre for:
a) baggrunden for revisors udvælgelse af administrationsområder til den stikprøvevise kontrol af udbetalingsgrundlaget, b) hvorledes sagerne er udvalgt i de enkelte stikprøver, fx ud fra fødselsdato, c) det samlede antal sager i stikprøverne, d) antal sager i stikprøverne inden for hvert af de udvalgte administrationsområder, e) antal sager i stikprøverne i forhold til populationen inden for hvert af de udvalgte administrationsområder, angivet i procent.
Populationen skal opgøres på årsbasis, dvs. 12 måneder, for hele a-kassen, f) de bemærkninger, revisionen har givet anledning til, med en udførlig beskrivelse af baggrunden for bemærkningerne, herunder oplysning om antal fundne fejl, om forholdet har medført fejludbetalinger, størrelsen af fejludbetalte beløb, om a-kassen har påtaget sig fejludbetalingerne som eneansvar, samt om eventuelle svagheder i forretningsgange og interne kontroller og g) undersøgelser, som Styrelsen for Arbejdsmarked og Rekruttering har udmeldt som særligt revisionstema jf. § 7, stk. 5.
5) Resultatet af revisors kontrol jf. § 12 angående den løbende registrering af medlems- og efterlønsbidragsperioder.
Resultaterne og revisors bemærkninger skal rapporteres i den rækkefølge, de er nævnt i § 12.
6) Resultatet af revisors kontrol jf. § 13 angående a-kassens registrering og indberetning af oplysninger til brug for opgørelse af kommunernes medfinansiering.
Resultaterne og revisors bemærkninger skal rapporteres i den rækkefølge, de er nævnt i § 13.
 7) Resultatet af revisors kontrol jf. § 14 angående a-kassens anvendelse af Indkomstregistret.
 8) Resultatet af revisors kontrol efter § 15 angående revision af a-kassens it-systemer, herunder revisors udtalelse om:
a) at der er etableret betryggende og tiltrækkelige forretningsgange og procedurer, herunder at der foreligger ajourførte forretningsgangsbeskrivelser og it-sikkerhedspolitikker, og at de følges, b) at der er etablereret generelle it-kontroller og at de fungerer tilfredsstillende, c) at anvendte applikationskontroller fungerer tilfredsstillende, d) at reglerne i bekendtgørelse om digital kommunikation i arbejdsløshedsforsikringen er overholdt og revisors erklæringer foreligger, og e) at der er indhentet revisorattesterede tredjepartserklæringer efter revisionsstandard ISAE 3402, hvis it-anvendelsen varetages af andre a-kasser eller af tredjepart og revisors bemærkninger til dem.
 9) Resultatet af revisors kontrol efter § 16, og at der er indhentet revisorattesterede tredjepartserklæringer efter revisionsstandard ISAE 3000 til sikring af, at tredjepart overholder persondataloven mv., hvis it-anvendelsen varetages af andre a-kasser eller tredjepart.
10) Der skal i protokollen desuden indgå, a) en henvisning til de i årets løb afgivne beretninger, b) om a-kassen har efterkommet et eventuelt påbud om kontrol, c) om revisor opfylder lovgivningens krav til revisors uafhængighed, d) om revisor under revisionen har modtaget alle de oplysninger, der er anmodet om, e) om der konstateret underslæb eller lignende vedrørende arbejdsløshedskassemidler, som har øvet indflydelse på vurderingen, og f) hvis der er indgået aftaler om udførelse af detaljeret kontrol eller om afgivelse af rapporter eller erklæringer i forbindelse med rådgivning og assistance, skal oplysning om opgavernes udførelse indføres i protokollen.
Kapitel 8 Ikrafttrædelsesbestemmelser § 19. Bekendtgørelsen træder i kraft den 10. april 2015 med virkning for regnskabsåret 2015.
 Stk. 2. Samtidig ophæves bekendtgørelse nr. 1142 af 30. september 2010 om revision af de anerkendte a-kasser.
