Hermed bekendtgøres lov nr. 424 af 30. juni 1922 om  

 anvendelse af selvdøde dyr m.m. med de ændringer der følger af lov nr. 213 af  

 4. juni 1965 § 1.  Selvdøde heste, hornkvæg, får, geder og svin,  

 kød og slagteaffald af sådanne - herfra dog undtaget huder - samt andet kød  

 og slagteaffald af fornævnte dyrearter, der ikke egner sig til menneskeføde,  

 må kun sælges eller på anden måde overdrages til og købes eller på anden måde  

 erhverves af dertil af Landbrugsministeriet autoriserede  

 destruktionsanstalter, hvor destruktion, medmindre Landbrugsministeriet under  

 visse omstændigheder måtte frafalde sådan, skal finde sted på en af  

 Landbrugsministeriet nærmere foreskreven måde.
Stk. 2.  Finder afhændelse, som fornævnt, ikke sted, må  

 kadaverne ikke fjernes fra hjemstedet, men skal enten nedgraves på  

 betryggende måde i jorden eller afkoges til sæbe eller kreaturfoder.  

 Anvendelse i rå tilstand til føde for dyr er kun tilladt, såfremt det efter  

 en dyrlæges erklæring ikke kan antages at give anledning til udbredelse af  

 smitsom sygdom.
Det er tilladt en ejer af et kadaver af de fornævnte dyr  

 under iagttagelse af den fornødne forsigtighed ved forsendelsen at indsende  

 dette eller dele deraf til undersøgelse på en af statens  

 veterinærinstitutioner.
 Stk. 3.  Hvis et af de nævnte dyr dør udenfor den  

 ejendom, hvortil det hører, skal det, såfremt det ikke nedgraves på stedet,  

 enten bringes til en autoriseret destruktionsanstalt eller til hjemstedet.
Stk. 4.  Til selvdøde dyr henregnes ikke dyr, der er  

 omkommet ved ulykkestilfælde, og som i betimelig tid er slagtemæssig  

 behandlet.
Kødet af sådanne dyr må dog kun afhændes, falbydes eller sælges,  

 når en dyrlæge har stemplet det til anvendelse til menneskeføde.
 § 2.  Syge dyr af samme art som forannævnte skal efter  

 slagtning behandles i overensstemmelse med foranstående, medmindre en dyrlæge  

 efter regler, udfærdigede af Landbrugsministeriet, stempler kødet som  

 anvendeligt til menneskeføde.
§ 3.  Kadaverne af de selvdøde dyr skal ved afhændelse  

 til en destruktionsanstalt leveres i hel tilstad med huden på, medmindre de  

 på dødsstedet er obduceret af en dyrlæge.
Er dette tilfældet, skal kadaverne  

 afleveres i den tilstand, hvori de efter obduktionen efterlades af den  

 pågældende dyrlæge, og ledsages til destruktionsanstalten af en af den  

 pågældende dyrlæge udstedt erklæring om, at obduktionen er foretaget, med  

 nærmere angivelse af, i hvilken tilstand kadaveret er efterladt ved  

 obduktionen.
 § 4.  Overtrædelser af forskrifterne i denne lov eller  

 af de i medfør af samme udfærdigede bestemmelser straffes, forsåvidt  

 forholdene ikke efter deres beskaffenhed måtte falde ind under strengere  

 straffebestemmelser, med bøde eller hæfte.
 Stk. 2.  (Ophævet).
 § 5.  Den i § 3 i lov nr. 245 af 27. maj 1908  

 indeholdte bestemmelse om afhændelse af selvdøde dyr på anden måde end i  

 nærværende lov fastsat ophæves.
 § 6.  Denne lov, der ikke gælder for Færøerne, træder  

 straks i kraft, og samtidig ophæves Indenrigsministeriets bekendtgørelse af  

 5. april 1919 vedrørende afhændelse af selvdøde dyr m.m. såvel som alle i  

 Sønderjylland hidtil gældende herhenhørende bestemmelser.
 Hvorefter alle vedkommende sig have at rette.
