 Det har gennem en række henvendelser til skovstyrelsen vist sig, at der er  

 behov for oplysning om skovlovens regler og den af skovmyndighederne fulgte  

 praksis med hensyn til anvendelse af skovarealer til andet formål end  

 skovdrift.
 I denne anledning skal følgende oplyses:
De fleste af landets skove er undergivet fredskovspligt i medfør af lov  

 nr. 164 af 11. maj 1935 om skove.
Dette gælder således alle skove, der hører  

 under statsskovbruget.
For andre fredskoves vedkommende bemærkes, at  

 fredskovspligten som regel vil være noteret i tingbogen, eller der vil være  

 tinglyst fredskovsdeklaration, men man kan ikke med sikkerhed gå ud fra, at  

 dette er tilfældet.
I tvivlstilfælde bør sagen derfor forelægges for statens  

 tilsynsførende med de private skove (skovtilsynet) i vedkommende  

 skovtilsynskreds.
 Efter skovloven er det hovedreglen, at fredskovspligtige arealer skal  

 holdes bevokset med skovtræer i et sådant antal, at de danner eller vil komme  

 til at danne sluttet skov, og anden anvendelse af arealerne vil normalt kræve  

 skovstyrelsens tilladelse.
Skovstyrelsen har mulighed for at ophæve fredskovspligten.
Hvis der ikke  

 er tale om skov, som det på grund af dårlige jordbundsforhold eller lignende  

 er rimeligt at opgive skovdriften på, vil ophævelsen i almindelighed blive  

 betinget af, at et erstatningsareal pålægges fredskovspligt og tilplantes.  

 Erstatningsarealet, som skal godkendes af skovtilsynet, vil ofte udgøre 1-2  

 gange størrelsen af det areal, hvorpå fredskovspligten ophæves, men må dog  

 altid være af en sådan størrelse, at det kan drives som selvstændig skov,  

 medmindre det udlægges i forbindelse med anden fredskov af passende  

 størrelse.
 Skovstyrelsen må dog nødvendigvis udvise en vis tilbageholdenhed med  

 hensyn til imødekommelse af ansøgninger om ophævelse af fredskovspligt, ikke  

 mindst når der er tale om løvskov.
Ifølge praksis forelægges sager om ophævelse af fredskovspligt for  

 vedkommende fredningsplanudvalg.
Er sagen af større omfang, f.eks. når den  

 vedrører en hel skov eller plantage af ikke ubetydelig størrelse, indhentes  

 tillige en udtalelse fra statens skovnævn.
 Det skal særligt nævnes, at der med støtte af skovnævnet i en del tilfælde  

 er blevet nægtet ophævelse af fredskovspligt med henblik på udstykning af  

 skoven i sommerhusgrunde, selvom arealerne efter deres beliggenhed måtte  

 anses for velegnede til dette formål.
I tilfælde, hvor indtagelse af en del af et fredskovsareal til anden  

 anvendelse end skovdrift ønskes, vil den eventuelle tilladelse ofte blive  

 meddelt i form af suspension af fredskovspligten.
Sådanne tilladelser, der  

 ofte tidsbegrænses, indebærer, at arealerne fortsat er undergivet  

 fredskovspligt og skal gentilplantes, når den særlige anvendelse ophører.  

 Udlægning af erstatningsareal kræves ifølge praksis ofte, såfremt arealet  

 udgår af skovdriften for lang tid (f.eks. ved vejanlæg), eller der er fare  

 for, at skovarealet til sin tid ikke vil være fuldt egnet til frembringelse  

 af tilfredsstillende bevoksning (f.eks. efter grusgravning).
 Hvad særligt angår indtagelse af fredskovsarealer til vejformål bemærkes,  

 at man lægger vægt på, at vejprojekter, der berører fredskov, bliver forelagt  

 for skovmyndighederne på det tidligst mulige tidspunkt, for at forstlige  

 hensyn kan blive medbestemmende for linjeføringen og skadevirkningen på  

 skoven om muligt begrænses, jfr. ministeriet for offentlige arbejders  

 cirkulære nr. 91 af 25. april 1966.
 Det bemærkes i denne forbindelse, at fredskovspligten ikke kan  

 tilsidesættes ved ekspropriation.
 I tilfælde, hvor den rekreative udnyttelse af en skov ønskes intensiveret,  

 typisk ved at der anlægges åbne sletter, og den egentlige skovdrift træder i  

 baggrunden, kræves der tilladelse efter skovloven til lystskovdrift.
Med hensyn til den fysiske planlægning bemærkes, at det er forekommet, at  

 de planlæggende myndigheder har udlagt fredskovsarealer til bebyggelse uden  

 på forhånd at sikre sig, at fredskovspligten vil vige for den påtænkte  

 ændrede anvendelse af arealet.
Det vil derfor kunne tænkes, at  

 fredskovsarealer ikke vil kunne anvendes i overensstemmelse med stedfunden  

 planlægning.
 For at undgå sådanne uheldige situationer bør de planlæggende myndigheder  

 allerede i de indledende faser af planlægningen søge forholdet til skovloven  

 afklaret, således at man undgår at give skovejere en uberettiget forventning  

 om, at fredskovspligten vil kunne ophæves på deres ejendom.
 Det anførte gælder både i forbindelse med planlægningen i henhold til by-  

 og landzoneloven, lands- og regionsplanloven og kommuneplanloven.
 Miljøministeriet, skovstyrelsen, den 21. juli 1976.
H.
Frølund.
/G.
Vasa Hansen.
