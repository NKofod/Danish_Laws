I KD-meddelelse 1973-6 af 26. februar 1973 blev det på grundlag af en dom  

 afsagt af højesteret den 23. januar 1973 meddelt, at honorarer for  

 solistoptræden ville falde uden for A-indkomstbebrebet, når der var tale om  

 en enkelt optræden eller om optræden over en kortere periode.  

 Højesteretsdommen fastslog, at honorarer til 2 kunstnere for solistoptræden  

 henholdsvis 1 dag (2x20 minutter) og 5 dage (3x20 minutter pr. dag) ikke er  

 A-indkomst efter kildeskattelovens § 43, stk. 1, idet højesteret ikke fandt  

 at der forelå et egentligt tjenesteforhold.
Det anførtes i KD-meddelelsen, at  

 også honorarer til ensembler, der giver enkeltstående koncerter, ville falde  

 uden for A-indkomstbegrebet.
Var der derimod tale om et løbende engagement  

 eller i øvrigt om optræden over et længere tidsrum, var honoraret fortsat  

 A-indkomst.
Dette ville i almindelighed gælde f.eks. honoraret til en  

 hyggepianist eller til et danseorkester i en restaurant eller til artister,  

 der antages til optræden i cirkus eller et tivoli.
Ved en højesteretsdom af 14. april 1975 er det fastslået, at der heller  

 ikke forelå A-indkomst efter kildeskattelovens § 43, stk. 1, i et tilfælde,  

 hvor nogle artister var engageret til optræden i et forlystelsesetablissement  

 i et tidsrum af indtil en halv måneds varighed.
Højesteret fandt, at  

 artisterne ligesom solisterne ikke arbejdede i et egentligt tjenesteforhold.
 Efter afsigelsen af de nævnte domme har det i praksis ofte været  

 vanskeligt at træffe afgørelse, om honorarer til kunstnere o.l. er A-indkomst  

 eller B-indkomst, og da det må antages, at der ikke overalt følges samme  

 praksis, fastsætter statsskattedirektoratet, at man herefter bør lægge  

 følgende retningslinier til grund:
Vederlag for solistoptræden er B-indkomst, når der er tale om en enkelt  

 optræden eller optræden over en kortere periode op til 1/2 måned.
Vederlag  

 til artister, der engageres til at udføre et bestemt nummer i en periode, der  

 ikke overstiger 1/2 måned er ligeledes B-indkomst.
Er artisten engageret for  

 længere perioder, er vederlaget A-indkomst.
Vederlag til musikere og andre kunstnere, der engageres for perioder på  

 en, to eller tre dages varighed, anses for B-indkomst, uanset om der  

 foreligger koncert, eller der spilles til dans.
Engageres de pågældende til  

 optræden ugevis eller månedsvis, er vederlaget A-indkomst.
Dette gælder også,  

 hvis kontrakten er indgået for en måned, i hvilken der hver uge skal  

 optrædes, uanset om det kun er en eller to dage pr. uge.
 Det tilføjes, at der i alle tilfælde - altså uanset om vederlagene er  

 B-indkomst eller A-indkomst - skal indsendes oplysning til  

 skattemyndighederne om størrelsen af den samlede udbetaling, og om hvilket  

 beløb hver enkelt har indtjent, tillige med oplysning om navn, personnummer  

 og bopæl.
