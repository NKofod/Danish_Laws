 Hoslagt fremsendes særtryk af en af landbrugsministeriet under 5. august  

 1970 udstedt bekendtgørelse om navngivning af plantenyheder (* 1).  

 Bekendtgørelsen er udstedt bl.a. til opfyldelse af bestemmelserne i  

 Pariserkonventionen af 2. december 1961 om beskyttelse af plantenyheder.
Formålet med bestemmelserne om navngivning af plantenyheder er at  

 tilstræbe, at der tillægges plantenyhederne navne, som kan og skal bruges af  

 alle og enhver, og at plantenyhederne blandt publikum kendes under disse  

 navne.
Der må derfor lægges vægt på, at navnene er tilstrækkeligt  

 karakteristiske, og at der ikke oparbejdes andre navne for de samme  

 plantenyheder, samt endelig at navnene fuldt ud tilhører offentligheden.
Ved  

 det internationale samarbejde tilstræbes desuden, at samme plantenyhed bærer  

 samme navn i de forskellige lande.
Opmærksomheden henledes på bestemmelserne i bekendtgørelsens § 1,  

 hvorefter plantenyhedens navn skal være egnet, samt bestemmelserne i § 2 om  

 forholdet til andre lande.
I § 1, stk. 3, er i hovedtræk angivet, hvornår et  

 navn ikke er egnet, og det er herunder anført, at navnet ikke må være i strid  

 med god skik for navngivning af planter.
 Bestemmelsen i § 1, stk. 3, d, om navne, der er uhensigtsmæssige af  

 sproglige grunde, udelukker kun fremmedsproglige ord, såfremt disse er  

 uhensigtsmæssige, f.eks. fordi de vanskeligt kan udtales eller genkendes.
 Landbrugsministeriet er bekendt med, at den ved ovennævnte konvention  

 stiftede union for tiden forbereder forslag til internationale retningslinier  

 for de krav, der bør stilles til et foreslået navn, for at det kan anses for  

 egnet, og forslag til regler om den nærmere fremgangsmåde for konsultationer  

 mellem de konventionen tilsluttede stater om de foreslåede navnes egnethed på  

 internationalt plan, samt endelig forslag til regler om, hvad der nærmere  

 skal forstås ved udtrykket »samme eller beslægtet art« i  

 konventionens artikel 13 (2), jfr. for Danmarks vedkommende ovennævnte  

 bekendtgørelses § 3. Når landbrugsministeriet har taget stilling til disse  

 forslag, vil retningslinier blive udsendt i overensstemmelse hermed.
 Selvom Danmark ved konventionen kun er forpligtet til at tilstræbe  

 ensartethed i forholdet til de andre lande, der er tilsluttet konventionen,  

 bør det også ved samarbejde uden for kommissionens område søges undgået, at  

 der tillægges samme plantenyhed forskellige navne i forskellige lande.
 Bestemmelser i ovennævnte bekendtgørelse og nærværende cirkulære gælder  

 kun umiddelbart for plantenyheder, der er anmeldt til beskyttelse i henhold  

 til lov om beskyttelse af forædlerrettigheder for planter, men  

 landbrugsministeriets navneudvalg for planter er anmodet om at lægge samme  

 regler til grund ved godkendelse af navne for afprøvede sorter og stammer i  

 medfør af § 4 i bekendtgørelse nr. 95 af 20. marts 1970 om afprøvning og  

 anerkendelse m.m. af planter.
 Landbrugsministeriet, den 5. august  

 1970.
 P.M.V.
Vald.
Hornslet.
/P.
Skibsted.
 (* 1) Nr. 364, Lovtidende A 1970, side 1031, (U.a.) .
