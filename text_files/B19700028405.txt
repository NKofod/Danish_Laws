 I henhold til § 12, stk. 2, 3. pkt., § 14, stk. 1, og § 19, stk. 10, i  

 loven om særlig indkomstskat m.v. jfr. lovbekendtgørelse nr. 437 af 14.  

 august 1969, bestemmes følgende:
 § 1.  Særlig indkomstskat for indkomståret 1970 og  

 følgende indkomstår opkræves ved kildeskattedirektoratets foranstaltning med  

 bistand af kommunerne efter finansministerens nærmere bestemmelse, jfr. dog §  

 8. Kildeskattedirektoratet drager endvidere omsorg for udbetaling af særlig  

 indkomstskat, der skal tilbagebetales.
 Stk. 2.  Kildeskattedirektoratet afregner over for de  

 enkelte kommuner de beløb, der efter § 11 i loven om særlig indkomstskat m.v.  

 tilkommer kommunerne.
 § 2.  Særlig indkomstskat, der vedrører indkomstår  

 forud for indkomståret 1970, opkræves som hidtil ved kommunernes  

 foranstaltning.
 Stk. 2.  For indkomståret 1969, hvor opkrævningen  

 foretages til de i § 12, stk. 2, i loven om særlig indkomstskat m.v. nævnte  

 terminer, skal kommunerne indbetale den statskassen tilfaldende andel af  

 skatten senest den 15. december 1970.
§ 3.  Når en persons skattepligt efter  

 kildeskattelovens § 1 ophører, skal den pågældende snarest muligt og senest  

 inden udløbet af den efter ophøret af skattepligten følgende kalendermåned  

 indgive selvangivelse vedrørende skattepligtig særlig indkomst for det  

 indkomstår, der løber fra udgangen af det seneste indkomstår og indtil  

 ophøret af skattepligten.
Såfremt skattepligten ophører på grund af den  

 pågældendes død, gælder dog bestemmelserne i finansministeriets  

 bekendtgørelse nr. 84 af 13. marts 1970 om beskatning af dødsboer m.v.  

 Bestemmelserne i nærværende bekendtgørelse gælder ligeledes, når en persons  

 skattepligt efter kildeskattelovens § 2, stk. 1, litra c) og d), ophører,  

 medmindre denne skattepligt afløses af skattepligt efter kildeskattelovens §  

 1. Selvangivelsen skal af de i 1. punktum nævnte personer indgives til den  

 kommunale ligningsmyndighed i den kommune, hvori den skattepligtige senest  

 har haft bopæl.
Af de i 3. punktum nævnte personer indgives selvangivelsen  

 til den kommunale ligningsmyndighed i den kommune, der senest har foretaget  

 forskudsregistrering af den pågældende.
De nævnte personer er selv pligtige  

 til ved henvendelse til ligningsmyndigheden at rekvirere de fornødne  

 selvangivelsesblanketter m.v., uanset at den i statsskattelovens § 22 nævnte  

 bekendtgørelse ikke har fundet sted.
§ 4.  De i § 3 omhandlede personer skal endvidere  

 snarest muligt og senest inden udløbet af den deri angivne frist til den  

 pågældende kommune foretage indbetaling af de for tidligere indkomstår  

 pålignede beløb af særlig indkomstskat, samt foretage beregning og  

 indbetaling til den pågældende kommune af særlig indkomstskat for indkomstår,  

 for hvilke påligning endnu ikke har fundet sted.
Overskrides fristen for de  

 nævnte indbetalinger, skal der svares renter med 0,50 pct. for hver påbegyndt  

 måned efter fristens udløb.
Om den skattepligtiges indbetaling og forrentning  

 af de beløb af pålignet særlig indkomstskat, hvoraf en eller flere rater er  

 forfaldne ved udløbet af den i § 3 nævnte frist, gælder dog de almindelige  

 regler.
§ 5.  Snarest muligt efter, at selvangivelse i henhold  

 til § 3 er indgivet, eller efter, at den der nævnte frist for indgivelsen af  

 selvangivelse er udløbet, foretages der ansættelse af særlig indkomst og  

 påligning af eventuel særlig indkomstskat såvel for det i § 3 nævnte  

 indkomstår som for eventuelle tidligere indkomstår, for hvilke ansættelse og  

 påligning endnu ikke er foretaget.
Ansættelserne foretages af skatterådet i  

 den skattekreds, hvortil den i § 3 anførte kommune hører.
Den kommunale  

 ligningsmyndighed skal derfor snarest muligt videresende indgivne  

 selvangivelser med sine eventuelle bemærkninger til skatterådet.
§ 6.  Skatterådet tilsender den pågældende person  

 meddelelse om ansættelser og påligning efter § 5 med oplysning om, at  

 ansættelserne kan påklages til landsskatteretten inden 4 uger fra  

 meddelelsens dato.
Meddelelsen sendes til den af den pågældende opgivne  

 adresse.
 § 7.  Såfremt den pågældende persons opholdssted er  

 ukendt, og han ikke har opgivet nogen repræsentant, hvortil meddelelse kan  

 sendes, bekendtgøres det i Statstidende, at ansættelse er foretaget.  

 Bekendtgørelsen, der kun skal indrykkes een gang, indeholder alene meddelelse  

 om, at ansættelse er foretaget (uden beløbsangivelse), og en opfordring til  

 den pågældende om at gøre sig bekendt med ansættelsen ved henvendelse til  

 skatterådet samt oplysning om, at ansættelsen kan påklages til  

 landsskatteretten inden 4 uger efter indrykningen i Statstidende.
 § 8.  Ved ophør af skattepligt i indkomståret 1970  

 foretages opkrævningen af særlig indkomstskat for dette indkomstår af den i §  

 3 nævnte kommune, der skal indbetale den statskassen tilfaldende andel af  

 skatten senest den 15. marts 1971.
 § 9.  Hvor der ved ophør af skattepligt efter udløbet  

 af indkomståret 1970 er foretaget indbetaling i medfør af § 4 til vedkommende  

 kommune af særlig indkomstskat for indkomståret 1970 eller senere indkomstår,  

 skal sådanne skattebeløb af kommunen snarest muligt indbetales til  

 kildeskattedirektoratet.
 Finansministeriet, den 12. juni 1970.
 Poul Møller.
