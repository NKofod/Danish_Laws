Formålet med registeret er at samle alle oplysninger i forbindelse med den enkelte patients kontakt med hospitalerne, således at de let kan fremdrages ved patientens henvisning samt aktuelle og eventuelle senere behandling, samt at gøre det muligt til brug for hospitalernes patientbehandling eller forskning og statistik at fremdrage oplysninger om patienter, for hvem der er registreret bestemte diagnoser, undersøgelser, behandling m.v.
Endvidere har registeret til formål at lette og hurtiggøre kommunikationen mellem hospitalsafdelinger og lette det daglige administrative arbejde.
Derudover har registeret til formål at danne grundlag for udarbejdelsen af statistikker og indberetninger til Sundhedsstyrelsen, samt at danne grundlag for Hovedstadens Sygehusfællesskabs planlægning af hospitalsvæsenet.
Personkreds: Registeret må kun indeholde oplysninger om personer, som er henvist til, eller som er eller har været til undersøgelse eller behandling på et af Hovedstadens Sygehusfællesskabs hospitaler eller hospitaler/institutioner, hvormed Hovedstadens Sygehusfællesskab har overenskomst.
 Ikrafttrædelsesdato: 22/01/1996.
