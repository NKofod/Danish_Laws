Landsskatteretskendelse vedr. fastsættelse af afgiftspligtig værdi af motorkøretøj Resumé Landsskatteretten stadfæstede motorankenævnets skøn vedrørende fastsættelse af et køretøjs afgiftspligtige værdi, idet der ikke var grundlag for at tilsidesætte dette skøn.
Der blev lagt vægt på, at køretøjet ifølge et af SKAT rekvireret vognkort var udstyret med en AMG-styling pakke.
 Klagen vedrører fastsættelsen af den afgiftspligtige værdi af en bil af mærket X.
Landsskatterettens afgørelse Motorankenævnet har fastsat køretøjets afgiftspligtige værdi til 343.333 kr.
 Landsskatteretten stadfæster afgørelsen.
Sagens oplysninger Klageren anmeldte den 22. april 2008 en bil af mærket X til afgiftsberigtigelse.
 Første indregistrering 29. september 2005  Kilometerstand ved anmeldelse 76.000 km  224 HK, turbodiesel, 2987 ccm  Udstyr ifølge toldsynsrapport: servo, multifunktionsrat, partikelfilter, automatgear, ABS bremser, ESC stabilitetskontrol, antispinsystem, niveauregulering, 17 hjul, fjernb.c.lås, startspærre, org. tyverialarm, navigationssystem, manuel aircondition, elruder for og bag, regnsensor, fartpilot, parkeringskontrol, elsoltag, metallak, elindstillelige spejle, indfældbare spejle, xenon forlygter, lygtevasker/visker, fører- og passagerairbag, sideairbags foran og bagi, gardinairbags i loft, højdeindst. forsæde m luft og varme, elindst. sæder for m memory, lædersæder  Yderligere udstyr ifølge vognkort bl.a.: airmatic luftaffjedring, command navigation=command, bi-xenon m kurvelys, keyless-go  Køretøjet var i middel stand ifølge toldsynsrapporten Klageren har indsendt et vognkort vedrørende køretøjet, hvori ikke er anført kode 772  AMG Styling.
 SKAT rekvirerede til brug for den oprindelige værdiansættelse et vognkort, hvoraf bl.a. fremgår, at køretøjet var udstyret med følgende:
»772 AMG STYLING PACKAGE- FRONT SPOILER, SIDE SKIRT« Motorankenævnets afgørelse Motorankenævnet har fastsat køretøjets afgiftspligtige værdi til 343.333 kr. svarende til en handelspris på 911.356 kr.
Afgiften heraf er beregnet til 568.023 kr.
Bilens afgiftspligtige værdi skal fastsættes med udgangspunkt i den almindelige pris hos en forhandler her i landet.
Værdien fastsættes efter en samlet vurdering af bilens vedligeholdelsesstand, kilometerstand og udstyr.
SKATs vurderinger af tilsvarende køretøjer indgår ikke i motorankenævnets vurdering, da der i hver enkelt sag er tale om, at der er udøvet et konkret skøn på grundlag af de foreliggende oplysninger om køretøjet.
Derudover bemærkes det, at vurderingen skal foretages under hensyn til den pris, som en bruger må forventes at skulle betale for en bil af samme mærke og model ved køb hos en dansk forhandler, og der må derfor lægges afgørende vægt på oplysninger om handelspriser.
Private annonceeksempler indgår ikke i grundlaget for vurderingen, og det samme gør sig gældende for forhandlerannoncer fra ikke danske forhandlere, idet der skal tages udgangspunkt i den almindelige pris hos en dansk forhandler.
 Motorankenævnet har henvist til følgende køretøjer:
 Motorankenævnet har taget udgangspunkt i prismaterialet for de sammenlignelige køretøjer, idet der er taget hensyn til afvigelserne i forhold til klagerens køretøj, herunder at et af annonceeksemplerne er en bil, der er indregistreret i 2006, samt at annonceringstidspunktet afviger i større eller mindre grad fra anmeldelsestidspunktet for klagerens bil.
Der er videre lagt vægt på bilens høje udstyrsniveau, idet der er henvist til det originale vognkort, herunder bl.a.
AMG-styling.
Der er også henset til den oplyste kilometerstand.
En handelspris på 911.356 kr. er efter et samlet skøn anset for passende.
Klagerens påstand og argumenter Der er fremsat påstand om, at den fastsatte afgiftspligtige værdi og registreringsafgift skal nedsættes.
 Klageren har henvist til følgende eksempler fra SKATs egen hjemmeside, hvor tilsvarende biler er vurderet lavere end hans bil:
Den sidstnævnte er fra oktober 2006 og vurderet marts 2008. Bilen er 12 måneder nyere end klagerens bil, men afgiften er lavere end det SKAT har vurderet vedrørende hans bil.
Det virker helt urealistisk.
Han har endvidere indsendt et eksempel på en vurdering fra SKAT på en bil, der tilsvarer hans stort set på alle punkter.
Der er 45 punkter med udstyr på denne bil (hans har 40 punkter). Den er fra 10. måned 2005 (altså 1 måned nyere end hans). Den er betalt fri i januar måned 2008 (altså 2 måneder før klagerens bil blev vurderet). Den har kørt 30.000 km (hans har kørt 75.000 km)  altså kørt 45.000 km mindre end hans.
Her har SKAT vurderet handelsprisen til 778.867 kr. og afgiften til 487.067 kr.
Det virker igen helt urealistisk, at hans bil er vurderet til en afgift på 568.023 kr.
 Klageren har bl.a. oplyst, at han købte bilen i ren handel hos en forhandler i Tyskland, og på biler i denne prisklasse gives der ofte en stor rabat, når man køber biler i ren handel, hvilket der skal tages hensyn til.
Bilen havde ikke AMG udstyr, da han købte bilen i Tyskland, men det har han senere selv eftermonteret og AMG udstyret fremgår ikke af det datakort, han har vedlagt.
Bilen har tidligere kørt på X-fabrikken i Tyskland som werkswagen (fabriksbil).
Landsskatterettens bemærkninger og begrundelse For brugte køretøjer fastsættes den afgiftspligtige værdi ved vurdering.
Ved vurderingen fastsættes køretøjets almindelige pris, inklusiv moms, til bruger her i landet i den stand, hvori det skal registreres.
Dette fremgår af registreringsafgiftsloven § 10, stk. 1, jf.
Lovbekendtgørelse nr. 305 af 26. marts 2007.
 I medfør af registreringsafgiftsloven er der udstedt en bekendtgørelse nr. 230 af 33. marts 2006 om værdiansættelse af motorkøretøjer m.v.
Af bekendtgørelsens § 1 fremgår, at et køretøjs afgiftspligtige værdi er køretøjets almindelige pris inklusiv moms, men uden registreringsafgift, ved salg til bruger her i landet.
Værdien fastsættes på registreringstidspunktet.
Ved køretøjets almindelige pris forstås den pris, som en bruger generelt, ved køb fra en forhandler, må forventes at skulle betale for et køretøj af samme mærke og model, eller et tilsvarende køretøj.
 Af bekendtgørelsens § 8 fremgår, at udgangspunktet for vurderingen er den almindelige pris, inkl. registreringsafgift, for et tilsvarende brugt køretøj eller et køretøj af så vidt muligt tilsvarende mærke og model på anmeldelsestidspunktet i normalt vedligeholdt stand.
 Af bekendtgørelsens § 9 fremgår, at der i den afgiftspligtige værdi foretages fradrag eller tillæg på grundlag af en samlet vurdering af køretøjets kilometerstand, vedligeholdelsesstand, eventuelle forbedringer og øvrige beskaffenhed.
Motorankenævnet har fastsat den afgiftspligtige værdi med udgangspunkt i oplysninger om annoncepriser for sammenlignelige biler, der er udbudt til salg, og oplysninger om køretøjets kilometerstand og vedligeholdelsesstand.
Der ses ikke at være grundlag for at tilsidesætte motorankenævnets skøn, idet det bl.a. bemærkes, at det ud fra oplysningerne i det vognkort, SKAT rekvirerede, må lægges til grund, at køretøjet var udstyret med den såkaldte AMG-styling pakke.
 Motorankenævnets afgørelse stadfæstes derfor.
