 En aktionærs salg af en mindre aktiepost i selskabet til dettes  

 datterselskab blev anset for omfattet af aktieavancebeskatningsloven og ikke  

 skattepligtig efter ligningslovens § 16 A, stk. 1, selv om den pågældende var  

 daglig leder af selskabet og på salgstidspunktet ejede 47% af selskabets  

 aktier - samme aktiebesiddelse som en anden aktionær, der ca. 1/2 år efter  

 klagerens aktiesalg solgte hele sin beholdning af aktier til selskabet, hvis  

 aktiekapital derefter blev nedsat tilsvarende.
Direktør A klagede for indkomståret 1984 over, at de stedlige  

 skattemyndigheder havde forhøjet hans selvangivne indkomst med 163.038 kr. +  

 skattegodtgørelse heraf 40.759 kr.
Forhøjelsen skyldtes, at salg af aktier i  

 B A/S til dettes datterselskab C ApS var anset for skattepligtig i medfør af  

 ligningslovens § 16 A, stk. 1, som udlodning.
Det fremgik af oplysningerne i sagen, at klageren var leder af og aktionær  

 i B A/S.
Den 30. september 1984 havde han indgået aftale om salg af aktier  

 til pålydende 15.000 kr. i nævnte selskab til det selskabet som eneejer  

 tilhørende selskab, C ApS.
Købesummen var fastsat til skattekursen, beregnet  

 på grundlag af selskabets regnskab for 1984, eller en højere kurs, såfremt en  

 sådan kunne godkendes af skattemyndighederne på grundlag af dokumenterede  

 aktieoverdragelser mellem uafhængige parter.
På aftalens tidspunkt ejede klageren 47% af samtlige aktier i førstnævnte  

 selskab, medens andre 47% ejedes af D og 3% af E.
Aktieselskabets samlede  

 aktiekapital androg 1,5 mio. kr.
Den 19. marts 1985 var samtlige D's aktier overdraget til B A/S, og  

 aktiekapitalen var samtidig blevet nedsat med 707.500 kr.
Overdragelsen var  

 sket til kurs 1086,9. På grundlag af denne kurs blev salgssummen i henhold  

 til aftalen af 30. september 1984 fastsat til 163.038 kr., idet endelig  

 afregning blev foretaget den 2. april 1985.
 De stedlige ligningsmyndigheder havde ikke anset salget af aktierne den  

 30. september 1984 for at være omfattet af aktieavancebeskatningsloven,  

 hvorfor hele salgssummen blev anset for skattepligtig i henhold til  

 ligningslovens § 16 A, stk. 1, som udlodning.
Klagerens revisor påstod over for Landsskatteretten aktieoverdragelsen for  

 omfattet af aktieavancebeskatningsloven, således at ligningslovens § 16 A,  

 stk. 1, ikke var anvendelig.
Han gjorde i denne forbindelse gældende, at  

 klageren på salgstidspunktet var mindretalsaktionær uden bestemmende  

 indflydelse, og at den omstændighed, at han var daglig leder, intet ændrede  

 heri.
Den senere aftale om overdragelseskursen havde ikke betydning i så  

 henseende, og skyldtes, at man først efter udgangen af 1984 havde været i  

 stand til at fastsætte kursen, som skulle anvendes i henhold til de gældende  

 skatteretlige regler.
Begge de store aktiebesiddere havde i øvrigt en  

 afbalanceret indflydelse, idet mindretalsaktionæren ifølge særlig aftale ikke  

 skulle have afgørende indflydelse i vigtige anliggender.
Statsskattedirektoratet udtalte under sagens behandling, at der i  

 forbindelse med aktieoverdragelsen i realiteten var afgivet værdier uden  

 samtidig afgivelse af rettigheder, bl.a. som følge af indbyrdes afhængighed i  

 salgssituationen på grund af D's senere udtræden.
Herefter var der  

 tilstrækkeligt grundlag i ligningslovens § 16 A, stk. 1, for at statuere  

 udlodning, idet ligningslovens § 16 B om holding ikke i andre relationer  

 kunne afskære skattemyndighederne fra at anlægge udlodningsbetragtninger.
 Landsskatteretten fandt, at det ved sagens afgørelse måtte lægges til  

 grund, at klageren på aktieoverdragelsens tidspunkt var mindretalsaktionær,  

 og - bl.a. under hensyn til Østre Landsrets dom af 1. juli 1988 om  

 forståelsen af ligningslovens §§ 16 A og 16 B - fandt retten herefter ikke,  

 at der var grundlag for at statuere udlodning i medfør af ligningslovens § 16  

 A, stk. 1. Den omhandlede aktieoverdragelse var herefter omfattet af  

 bestemmelserne i aktieavancebeskatningsloven, og den påklagede ansættelse  

 blev derfor nedsat med 203.797 kr.
 LV 1988, SH 1.3.
