Skriftlig fremsættelse (25. marts 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 registreringsafgiftsloven og ligningsloven.
(Lovforslag nr.
L 211).
 Forslaget om ændring af  

 registreringsafgiftsloven tilsigter at ændre afgiftsbetalingen på  

 biler, som en udenlandsk virksomhed stiller til rådighed for ansatte,  

 der bor her i landet.
I lighed med visse andre EU-lande har vi i Danmark regler  

 om, at herboende som udgangspunkt ikke må benytte udenlandsk  

 indregistrerede biler her i landet.
Disse regler har først og fremmest  

 til hensigt at beskytte provenuet fra registreringsafgiften.
Det er  

 EU-Kommissionens opfattelse, at de nugældende danske regler er i strid  

 med EF-Traktatens regler om arbejdskraftens fri bevægelighed og om fri  

 udveksling af tjenesteydelser.
Kommissionen har derfor indledt en  

 traktatkrænkelsesprocedure mod Danmark.
Da regeringen vurderer, at udsigten til at vinde en sag om  

 forbudet mod anvendelse af udenlandske firmabiler ikke er gode, er regeringen  

 indstillet på at ophæve disse regler.
På den anden side  

 lægger regeringen afgørende vægt på, at  

 ændringerne ikke indebærer en uacceptabel udhuling af provenuet  

 fra registreringsafgiften.
Det er regeringens opfattelse, at det fremlagte  

 forslag er et fornuftigt og rimeligt kompromis mellem disse hensyn.
I forslaget lægges op til, at hvis en udenlandsk  

 virksomhed stiller en udenlandsk firmabil til rådighed for en herboende  

 ansat til vedkommendes arbejdsmæssige og private anvendelse, kan der  

 gives tilladelse til, at registreringsafgiften betales over en vis periode i  

 stedet for som nu, hvor afgiften skal betales på én gang.
Da en  

 sådan udskydelse af betalingen indebærer et likviditetstab for  

 statskassen foreslås desuden, at der i disse tilfælde skal  

 betales et tillæg til afgiften.
Ordningen vil kunne anvendes både  

 i tilfælde, hvor bilen indregistreres på danske nummerplader og i  

 tilfælde, hvor bilen forbliver på udenlandske nummerplader.  

 Forslaget vil gøre det lettere for de såkaldte  

 grænsegængere at gøre brug af udenlandske firmabiler,  

 samtidig med at provenutabet vil ligge inden for en efter  

 omstændighederne acceptabel ramme.
Skal den herboende derimod kun anvende bilen  

 arbejdsmæssigt, bliver det muligt at få tilladelse til at betale  

 en afgift pr. dag bilen anvendes her i landet.
Denne ordning sigter  

 især mod de situationer, hvor bilen kun anvendes lejlighedsvis her i  

 landet, fx. i forbindelse med at den herboende skal udføre et  

 håndværksarbejde for sin udenlandske arbejdsgiver.
 Som følge af at det bliver muligt for herboende at  

 anvende udenlandske biler her i landet, foreslås ligningsloven samtidig  

 ændret. Ændringen indebærer, at i forbindelse med  

 opgørelsen af den herboendes indkomst skal  

 værdiansættelsen af en udenlandsk firmabil ske på samme  

 måde, som når der er tale om en dansk firmabil.
 Idet jeg i øvrigt henviser til bemærkningerne  

 til lovforslaget, skal jeg anbefale forslagets til tingets velvillige  

 behandling.
