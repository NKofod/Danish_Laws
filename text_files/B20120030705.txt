Bekendtgørelse om drift af lokale aktionsgrupper under landdistriktsprogrammet for perioden 2007-2013 samt om delegation af visse af ministeren for by, bolig og landdistrikters beføjelser efter lov om udvikling af landdistrikterne I medfør af § 3, jf. § 2, nr. 9, § 5, stk. 1, § 7, stk. 4, § 11, stk. 4, § 13, stk. 2 og 4, og § 14, stk. 2, i lov nr. 316 af 31. marts 2007 om udvikling af landdistrikterne (landdistriktsloven) fastsættes efter forhandling med ministeren for fødevarer, landbrug og fiskeri:
Kapitel 1 Formål, indhold og delegation § 1. Formålet med bekendtgørelsen er at drive lokale aktionsgrupper som et partnerskab mellem lokale myndigheder, organisationer, foreninger, virksomheder og borgere med det formål at bidrage til udviklingen af lokalsamfundet og landdistrikterne i henhold til en lokal udviklingsstrategi.
 Stk. 2. Bekendtgørelsen fastlægger bestemmelser om drift af bestående lokale aktionsgrupper, der skal administrere dele af det danske landdistriktsprogram for perioden 2007-2013. De lokale aktionsgrupper skal medvirke til at opfylde landdistriktsprogrammets målsætninger om attraktive levevilkår og nye arbejdspladser i landdistrikterne.
 Stk. 3. Følgende beføjelser i lov om udvikling af landdistrikterne udøves efter aftale mellem ministeren for by, bolig og landdistrikter og ministeren for fødevarer, landbrug og fiskeri af NaturErhvervstyrelsen på vegne af ministeren for by, bolig og landdistrikter:
 1) Modtagelsen af oplysninger vedrørende fortsat opfyldelse af tilskudsbetingelserne jf. § 10.
 2) Adgang til lokaliteter og modtagelse af oplysninger i kontroløjemed, jf. § 11, stk. 1 og 2.
 3) Indhentning af oplysninger hos andre offentlige myndigheder i kontroløjemed, jf. § 12.
Kapitel 2 Lokale aktionsgrupper § 2. En lokal aktionsgruppe er en forening med egne vedtægter og bestyrelse.
 § 3. Personer over 15 år med fast bopæl i den lokale aktionsgruppes geografiske område kan blive registreret som medlemmer af en lokal aktionsgruppe.
 Stk. 2. Personer med bopæl i et område, hvor flere lokale aktionsgrupper geografisk overlapper hinanden, kan registreres som medlem i de pågældende lokale aktionsgrupper.
§ 4. Den lokale aktionsgruppe afholder generalforsamling mindst en gang årligt.
En generalforsamling skal bekendtgøres med mindst 14 dages varsel i lokale aviser, der som minimum dækker den lokale aktionsgruppes geografiske område.
 Stk. 2. På generalforsamlingen er registrerede, fremmødte medlemmer af den lokale aktionsgruppe stemmeberettigede.
§ 5. Den lokale aktionsgruppe tegnes af bestyrelsen.
Bestyrelsen vælges blandt aktionsgruppens medlemmer på en generalforsamling, jf. dog stk. 3. Medlemmer kan vælges til bestyrelsen, hvis de er fyldt 18. Det er en betingelse for at blive valgt til bestyrelsen, at kandidaten er til stede på generalforsamlingen.
Kandidaten kan dog afgive fuldmagt og på den måde tilkendegive, at vedkommende ønsker at blive valgt til bestyrelsen.
Valgperioden for et bestyrelsesmedlem er to år, dog således at halvdelen af bestyrelsen afgår ved hver ordinær generalforsamling.
 Stk. 2. Formanden for bestyrelsen vælges af generalforsamlingen.
Stk. 3. I forening kan regionsrådet og det regionale vækstforum på forhånd udpege et medlem af bestyrelsen, dog således at Bornholms Vækstforum alene udpeger et medlem til bestyrelsen.
Den pågældende kommunalbestyrelse kan på forhånd højst udpege to medlemmer af bestyrelsen.
Ministeriet for By, Bolig og Landdistrikter kan dog meddele en tidsbegrænset dispensation fra kravet om højst to medlemmer udpeget af kommunalbestyrelsen.
Medlemmer udpeget af kommunalbestyrelsen, regionsrådet og det regionale vækstforum er undtaget fra bopælskravet.
 Stk. 4. I tilfælde, hvor en lokal aktionsgruppes geografiske område ligger i to eller flere kommuner, kan hver kommunalbestyrelse udpege op til to bestyrelsesmedlemmer, jf. dog stk. 8. I tilfælde, hvor en lokal aktionsgruppes geografiske område ligger i to eller flere regioner, kan de pågældende regioner og vækstfora i forening udpege et tilsvarende antal bestyrelsesmedlemmer, jf. dog stk. 8.
 Stk. 5. Det skal tilstræbes, at bestyrelsen sammensættes af personer, der kan varetage interesserne for nedenstående socioøkonomiske grupper:
 1) Lokale borgere.
 2) Lokale virksomheder og erhvervsorganisationer.
 3) Lokale natur-, miljø-, kultur-, borger- og fritidsforeninger.
 4) Offentlige myndigheder, inklusiv de forlods udpegede medlemmer.
 Stk. 6. Der skal tilstræbes en ligelig køns- og aldersfordeling i bestyrelsen.
 Stk. 7. Bestyrelsen skal bestå af et ulige antal medlemmer, dog mindst 7.
 Stk. 8. Repræsentanter for offentlige myndigheder kan højst udgøre 30 pct. af bestyrelsens medlemmer.
 § 6. Bestyrelsen er beslutningsdygtig, når mindst halvdelen af bestyrelsesmedlemmerne er til stede.
 Stk. 2. Ved beslutning om indstilling af projekter til endelig godkendelse og afgørelse i NaturErhvervstyrelsen må de offentlige myndigheder repræsenteret i bestyrelsen maksimalt udgøre 50 pct. af stemmerne.
§ 7. Generalforsamlingen for den lokale aktionsgruppe fastsætter vedtægter for foreningen.
Vedtægterne bør tage udgangspunkt i de i bilag 2 angivne standardvedtægter.
Vedtægterne for den lokale aktionsgruppe skal godkendes af Ministeriet for By, Bolig og Landdistrikter, før de kan træde i kraft.
 Stk. 2. Hvis der foretages ændringer af vedtægter eller af bestyrelsens sammensætning skal under-retning herom indsendes til Ministeriet for By, Bolig og Landdistrikters godkendelse senest 14 dage efter beslutningen.
Kapitel 3 De lokale aktionsgruppers virke § 8. Bestyrelsen for den lokale aktionsgruppe udarbejder en lokal udviklingsstrategi, som skal godkendes af den lokale aktionsgruppes medlemmer.
 Stk. 2. Bestyrelsen for den lokale aktionsgruppe har til opgave at arbejde for gennemførelse af de aktiviteter og opfyldelse af de mål, som er fastsat i den godkendte udviklingsstrategi ved at prioritere og indstille ansøgninger.
 § 9. Forvaltningsloven og lov om offentlighed i forvaltningen finder anvendelse for aktionsgruppens virke.
Kapitel 4 Lokale udviklingsstrategier § 10. En lokal udviklingsstrategi skal 1) gennemføres inden for rammerne af de i det danske landdistriktsprogram 2007-2013 prioriterede overordnede målsætninger, 2) indeholde en analyse af den nuværende situation på landdistriktsområdet i den lokale aktionsgruppes geografiske område, herunder problemstillinger af særlig lokal betydning, 3) indeholde kvantificerede målsætninger, 4) indeholde en redegørelse for forventede aktiviteter, herunder for finansiering af strategien og for, hvordan der forventes opnået en lokal helhedsorienteret og integreret udvikling i områdets landdistrikter, 5) indeholde en redegørelse for, hvorledes lokale organisationer, foreninger, borgere, virksomheder og offentlige myndigheder vil blive involveret i gennemførelse af udviklingsstrategien, og 6) indeholde et budget og en tidsplan for gennemførelse af aktiviteterne.
 Stk. 2. Den lokale udviklingsstrategi kan desuden indeholde yderligere målsætninger for lokal udvikling, som ikke søges medfinansieret under landdistriktsprogrammet.
 Stk. 3. Ændringer af den godkendte lokale udviklingsstrategi skal godkendes af Ministeriet for By, Bolig og Landdistrikter senest 14 dage efter deres vedtagelse.
 Stk. 4. Forud for fremsendelsen til godkendelse i Ministeriet for By, Bolig og Landdistrikter, skal henholdsvis regionsrådet i den pågældende region, det regionale vækstforum i den pågældende region og de berørte kommuner godkende, at den lokale udviklingsstrategi er i overensstemmelse med henholdsvis de fastlagte regionale udviklingsstrategier, de fastlagte regionale erhvervsudviklingsstrategier og de fastlagte kommunale udviklingsstrategier.
Kapitel 5 Budget til lokale aktionsgrupper § 11. Ministeriet for By, Bolig og Landdistrikter tildeler hvert år, inden for de afsatte bevillingsmæssige rammer, et samlet budget til en godkendt lokal aktionsgruppe til brug for gennemførelsen af den godkendte lokale udviklingsstrategi.
Stk. 2. For hver kommune, som er dækket af en lokal aktionsgruppe, bliver der fastsat et lige stort grundbeløb og et beløb fordelt efter befolkningstætheden og beskatningsgrundlaget i kommunen.
Dækker en lokal aktionsgruppe et geografisk område, der omfatter mere end en kommune, fastsættes budgettet særskilt.
Stk. 3. For lokale aktionsgrupper, der er nedsat i yderkommuner eller landkommuner, tildeles et budget bestående af EU-midler og statslige midler.
Lokale aktionsgrupper, der er nedsat i mellemkommuner kan alene få tildelt et budget bestående af EU-midler og er selv ansvarlige for at fremskaffe national offentlig medfinansiering.
Yder-, land-, og mellemkommuner er angivet i bilag 1.
Kapitel 6 Koordinatorernes opgaver § 12. Bestyrelsen for den lokale aktionsgruppe kan ansætte en koordinator.
Stk. 2. Koordinatorens opgaver er bl.a., at 1) være sekretariatsleder for den lokale aktionsgruppe, 2) fungere som rådgiver i forbindelse med påbegyndelse og gennemførelse af projekter for at realisere den udarbejdede lokale udviklingsstrategi, 3) føre tilsyn med, at projekterne gennemføres i henhold til projektansøgning og godkendelse, og 4) varetage den daglige koordination af den lokale aktionsgruppes opgaver med de regionale og lokale aktiviteter.
 Stk. 3. En koordinator skal have de nødvendige faglige og personlige kvalifikationer.
Tilskud til koordinator og administration § 13. Ministeriet for By, Bolig og Landdistrikter meddeler inden for de afsatte bevillingsmæssige rammer tilsagn om tilskud til udgifter til aflønning af en koordinator og til administration til de enkelte aktionsgrupper.
Stk. 2. En lokal aktionsgruppe må ved programperiodens afslutning maksimalt have brugt 20 pct. af aktionsgruppens samlede tildelte budget til løn til koordinator og til administration.
Det er en forudsætning, at udgifterne til løn og administration ikke overstiger 20 pct. af det samlede tilskud NaturErhvervstyrelsen har udbetalt til tilsagnshavere under den lokale aktionsgruppe til dækning af dokumenteret betalte udgifter efter bekendtgørelse om tilskud til projekter vedrørende etablering af nye arbejdspladser i landdistrikterne og bekendtgørelse om tilskud til projekter vedrørende etablering af attraktive levevilkår i landdistrikterne.
Kapitel 7 Betingelser for tilsagn om tilskud § 14. Det er en betingelse for tilsagn om tilskud efter § 13, stk. 1, at bestyrelsen for den lokale aktionsgruppe hvert år udarbejder et regnskab for driften af aktionsgruppen og en beretning for aktionsgruppens og bestyrelsens arbejde i det forgangne regnskabsår samt et drifts- og likviditetsbudget for det kommende år.
Regnskabet revideres af en registreret eller statsautoriseret uafhængig revisor.
 Stk. 2. Kopi af det godkendte regnskab, beretningen, budgettet samt referat af generalforsamlingen skal indsendes til Ministeriet for By, Bolig og Landdistrikter til orientering, således at det er modtaget i Ministeriet for By, Bolig og Landdistrikter senest den 1. juni.
 Stk. 3. Beretningen skal indsendes på et særligt skema, der fås via Ministeriet for By, Bolig og Landdistrikters hjemmeside eller ved henvendelse til Ministeriet for By, Bolig og Landdistrikter.
 § 15. Det er en betingelse for tilsagn om tilskud, at der ved den lokale aktionsgruppes sekretariatskontor anbringes et oplysningsskilt i overensstemmelse med reglerne i artikel 58 (3), jf. bilag VI, i Kommissionens forordning (EF) nr. 1974/2006 af 15. december 2006 om gennemførelses-bestemmelser til Rådets forordning (EF) nr. 1698/2005 om støtte til udvikling af landdistrikterne fra den Europæiske Landbrugsfond for Udvikling af Landdistrikterne (ELFUL).
 § 16. Det er en betingelse for tilsagn, at den lokale aktionsgruppe opfylder de betingelser, der er fastsat i deres årlige tilsagnsskrivelse, hvor Ministeriet for By, Bolig og Landdistrikter kan fastsætte yderligere betingelser for tilskud, end angivet ovenfor.
Kapitel 8 Udbetaling af tilskud § 17. Ansøgning om udbetaling af tilskud indsendes til NaturErhvervstyrelsen, der udbetaler det årlige tilskud som kvartalsvise à conto beløb til den lokale aktionsgruppe på grundlag af et budget fra den lokale aktionsgruppe eller udbetaler tilskuddet på baggrund af dokumenterede betalte udgifter.
§ 18. Det er en betingelse for udbetaling af tilskud som kvartalsvise à conto beløb, at den lokale aktionsgruppe, årligt inden den 1. marts, indsender dokumentation for anvendelsen af udbetalte à conto beløb i det foregående år til NaturErhvervstyrelsen.
Dokumentationen består af et særligt skema, der vedlægges en revisorerklæring fra en registreret eller statsautoriseret revisor.
Skema og formular til revisorerklæring fås via Ministeriet for By, Bolig og Landdistrikters hjemmeside.
Der kan ikke udbetales tilskud à conto for andet kvartal det følgende år, førend dokumentationen er modtaget.
 Stk. 2. NaturErhvervstyrelsen kan foretage regulering af à conto beløbet på baggrund af den årlige opgørelse i forbindelse med næstfølgende à conto udbetaling.
§ 19. Anmodning om udbetaling af tilskud på baggrund af dokumenterede betalte udgifter skal ske på et særligt skema og vedlægges en revisorerklæring fra en registreret eller statsautoriseret revisor.
Skema og formular til revisorerklæring fås via Ministeriet for By, Bolig og Landdistrikters hjemmeside eller.
Der kan én gang månedligt indsendes anmodning om udbetaling til NaturErhvervstyrelsen.
 § 20. Udbetaling af tilskud sker til den lokale aktionsgruppes NemKonto.
 § 21. Udbetalingsanmodning og originale regnskabsbilag skal holdes tilgængeligt i fem år, regnet fra udbetalingsdatoen.
 Stk. 2. Såfremt en lokal aktionsgruppe ikke har mulighed for at opbevare årsregnskaber, herunder udbetalingsanmodninger og originale regnskabsbilag efter programperiodens afslutning, kan disse leveres til Ministeriet for By, Bolig og Landdistrikter til opbevaring.
Kapitel 9 Underretningspligt § 22. En lokal aktionsgruppe skal, i hele perioden hvor betingelserne for tilsagn om tilskud skal opfyldes, på forlangende afgive erklæring til Ministeriet for By, Bolig og Landdistrikter om, hvorvidt betingelserne for tilskud fortsat er opfyldt.
 Stk. 2. En lokal aktionsgruppe er forpligtet til uden ugrundet ophold skriftligt at give Ministeriet for By, Bolig og Landdistrikter meddelelse om forhold, der kan medføre bortfald af tilsagn eller tilbagebetaling af tilskud, jf. § 24.
Kapitel 10 Kontrol § 23. NaturErhvervstyrelsen foretager kontrol i forbindelse med sagsbehandling og udbetaling af tilskud, jf. landdistriktslovens § 11, stk. 1 og 2.
 Stk. 2. NaturErhvervstyrelsen forestår den fysiske kontrol og den efterfølgende regnskabskontrol, jf. landdistriktslovens § 11, stk. 1 og 2.
 Stk. 3. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktslovens § 12.
Kapitel 11 Bortfald af tilsagn og tilbagebetaling af tilskud § 24. Tilsagn om tilskud bortfalder, hvis 1) betingelserne for tilskud ikke længere er opfyldt, 2) den lokale aktionsgruppe har givet urigtige eller vildledende oplysninger, eller har fortiet oplysninger af betydning for sagens afgørelse, 3) den lokale udviklingsstrategi ikke gennemføres i overensstemmelse med den godkendte ansøgning, 4) den lokale aktionsgruppe tilsidesætter sine forpligtelser efter landdistriktslovens § 11, stk. 2, 5) den støttede koordinator anvendes til andre formål end forudsat i den lokale udviklingsstrategi, eller 6) underretningspligten efter § 22 ikke overholdes.
Stk. 2. I de i stk. 1 nævnte tilfælde træffer Ministeriet for By, Bolig og Landdistrikter afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 12 Force majeure § 25. Ministeriet for By, Bolig og Landdistrikter anerkender visse særlige begivenheder som force majeure.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at bestyrelsen for den lokale aktionsgruppe ikke uden uforholdsmæssige opofrelser kunne have sikret sig herimod.
Stk. 3. Hvis bestyrelsen for den lokale aktionsgruppe ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor bestyrelsen er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 13 Klageadgang § 26. Afgørelser truffet af NaturErhvervstyrelsen kan påklages til ministeren for by, bolig og landdistrikter.
Stk. 2. Klagen skal indgives gennem NaturErhvervstyrelsen.
Klagen skal være modtaget i NaturErhvervstyrelsen senest fire uger efter modtagelsen af den afgørelse, som klagen vedrører.
 Stk. 3. NaturErhvervstyrelsen kan genoptage en sag, efter der er indgivet en klage.
 Stk. 4. Afgørelser truffet af Ministeriet for By, Bolig og Landdistrikter kan ikke påklages til anden administrativ instans.
Kapitel 14 Straffebestemmelser § 27. Efter landdistriktslovens § 14 straffes med bøde den, der 1) afgiver urigtige eller vildledende oplysninger eller fortier oplysninger af betydning for afgørelser, der træffes i henhold til loven eller de i medfør af loven fastsatte regler, 2) handler i strid med vilkår, der er fastsat i en afgørelse, der træffes i henhold til loven eller de i medfør af loven fastsatte regler, 3) undlader at afgive den dokumentation og de oplysninger, som den pågældende har pligt til at afgive i henhold til loven eller regler fastsat i medfør af loven, 4) afgiver urigtige eller vildledende oplysninger eller fortier oplysninger, som den pågældende har pligt til at afgive i henhold til loven eller regler fastsat i medfør af loven, 5) undlader at give kontrolmyndigheden adgang til virksomheden m.v. efter lovens § 11, stk. 1, eller 6) undlader at udlevere eller indsende materiale eller at yde kontrolmyndigheden bistand efter lovens § 11, stk. 2.
 Stk. 2. Der kan pålægges selskaber m.v. (juridiske personer) straffeansvar efter reglerne i straffelovens 5. kapitel.
Kapitel 15 Ikrafttræden § 28. Bekendtgørelsen træder i kraft den 2. april 2012.
Stk. 2. Bekendtgørelse nr. 472 af 5. maj 2010 om oprettelse og drift af lokale aktionsgrupper under landdistriktsprogrammet for perioden 2007-2012 ophæves.
Bekendtgørelsen finder dog fortsat anvendelse i forhold til allerede udstedte tilsagn og for klager over afgørelser truffet i henhold til bekendtgørelse nr. 472 af 5. maj 2010.
 Stk. 3. Bekendtgørelse nr. 141 af 24. februar 2009 om oprettelse og drift af lokale aktionsgrupper under landdistriktsprogrammet for perioden 2007-2013, som blev ophævet ved bekendtgørelse nr. 472 af 5. Maj 2010, finder tilsvarende fortsat anvendelse for afgørelser truffet i henhold til bekendtgørelsen.
Ministeriet for By, Bolig og Landdistrikter, den 29. marts 2012 P.M.V.Christian Lützen / Rita Munk Bilag 1 Oversigt over kommuner inddelt i yderkommuner, landkommuner og mellemkommuner Yderkommuner Bornholms regionskommune, Langeland, Lemvig, Lolland, Læsø, Morsø, Norddjurs, Ringkøbing-Skjern, Samsø, Skive, Struer, Thisted, Tønder, Varde, Vesthimmerland og Ærø.
Landkommuner Aabenraa, Assens, Billund, Bogense, Brønderslev-Dronninglund, Esbjerg, Faaborg-Midtfyn, Fanø, Frederikshavn, Guldborgsund, Haderslev, Hedensted, Herning, Hjørring, Holstebro, Ikast-Brande, Jammerbugt, Kalundborg, Kerteminde, Mariagerfjord, Nyborg, Odsherred, Randers, Rebild, Svendborg, Syddjurs, Sønderborg, Vejen, Viborg og Vordingborg.
Mellemkommuner Favrskov, Faxe, Fredericia, Halsnæs, Holbæk, Horsens, Ishøj, Middelfart, Næstved, Odder, Ringsted, Silkeborg, Slagelse, Sorø, Stevns, Tårnby og Vejle.
Bilag 2 Standardvedtægter for en lokal aktionsgruppe Vedtægter for (aktionsgruppens navn) I.
Navn, hjemsted og formål § 1. Navn Aktionsgruppens navn er § 2. Hjemsted (Område) Aktionsgruppens hjemsted er (Xxx Kommune(r)) § 3. Formål Foreningens formål er:
- at fremme den lokale landdistriktsudvikling gennem samarbejde med frivillige kræfter i lokalsamfundet, kommunale og regionale aktører, organisationer m.v. i overensstemmelse med landdistriktsprogrammet for 2007  2013, herunder at indstille prioriterede projekter til tilskud under programmet, - at deltage aktivt i den samlede landdistriktsindsats i området og - at tage selvstændige initiativer til projekter og processer.
II.
Medlemmer § 4. Medlemmer Personer over 15 år med fast bopæl indenfor den lokale aktionsgruppes geografiske område kan registreres som medlemmer af den lokale aktionsgruppe.
Medlemmer udpeget af kommunalbestyrelsen, regionsrådet og det regionale vækstforum er dog undtaget fra bopælskravet.
§ 5. Optagelse og udmeldelse 1) Optagelse i aktionsgruppen sker på den stiftende generalforsamling eller gennem skriftlig (e-mail eller brev) tilmelding til bestyrelsen for den lokale aktionsgruppe.
 2) Udmeldelse skal ske skriftligt til bestyrelsen for den lokale aktionsgruppe.
§ 6. Eksklusion Bestyrelsen kan med øjeblikkeligt varsel ekskludere et medlem, der efter bestyrelsens opfattelse modarbejder foreningens formål eller med forsæt bringer aktionsgruppen i miskredit.
Eventuelle eksklusioner skal indgå i bestyrelsens/formandens beretning på først følgende generalforsamling.
Hvis det ekskluderede medlem ønsker det, kan eksklusionen tages op på generalforsamlingen, som træffer den endelige beslutning jf. § 18, stk. 3.
III.
Ledelse § 7. Generalforsamling 1) Generalforsamlingen har den overordnede myndighed i alle aktionsgruppens anliggender inden for de i lovgivningen og nærværende vedtægter fastsatte grænser.
 2) Ordinær generalforsamling afholdes hvert år inden 4 måneder efter regnskabsårets udløb.
3) Ekstraordinær generalforsamling afholdes, når en generalforsamling eller flertallet af bestyrelsesmedlemmer eller 1/3 af aktionsgruppens medlemmer begærer det.
Begæringen skal indgives skriftligt til bestyrelsen og indeholde en angivelse af dagsorden.
Den ekstraordinære generalforsamling skal indkaldes inden 14 dage efter begæringens modtagelse.
4) Generalforsamlinger indkaldes på foranledning af bestyrelsen for den lokale aktionsgruppe med højst 4 og mindst 2 ugers varsel ved annoncering i lokale aviser, der som minimum dækker aktionsgruppens geografiske område.
Indkaldelsen skal indeholde dagsorden for generalforsamlingen og angive væsentligste indhold af eventuelle forslag.
 5) Forslag som ønskes behandlet på en generalforsamling skal være formanden eller sekretariatet i hænde senest 8 dage før generalforsamlingen.
 6) Dagsorden for den ordinære generalforsamling skal indeholde:
 a) Valg af dirigent.
 b) Forelæggelse af bestyrelsens beretning om den lokale aktionsgruppes virksomhed i det forløbne år samt beslutning om godkendelse heraf.
 c) Forelæggelse af årsregnskab og revisionsberetning for det forløbne år samt beslutning om godkendelse af resultatopgørelse og balance.
 d) Forelæggelse af drifts- og likviditetsbudget for det kommende år samt beslutning om godkendelse heraf.
 e) Indkomne forslag fra bestyrelse eller medlemmer.
 f) Valg af bestyrelsesmedlemmer, suppleanter og formand, jf. § 9.
g) Valg af revisor h) Eventuelt 7) Generalforsamlingen vælger ved simpelt flertal en dirigent, der leder forhandlingerne og afgør alle spørgsmål vedrørende sagernes behandling og stemmeafgivning.
8) På generalforsamlingen har alle fremmødte medlemmer tale- og stemmeret.
Den af bestyrelsen ansatte koordinator og revisor samt personer, der er indbudt af bestyrelsen har ligeledes adgang til at deltage i og tage ordet på generalforsamlingen.
 9) Generalforsamlingen kan beslutte at nedsætte udvalg og arbejdsgrupper.
 10) De på generalforsamlingen behandlede emner afgøres ved simpelt flertal, jf. dog § 18. Der kan ikke stemmes ved fuldmagt.
§ 8. Bestyrelse 1) Generalforsamlingen vælger en bestyrelse til at varetage den overordnede ledelse af aktionsgruppen og udføre generalforsamlingens beslutninger.
 2) Den daglige ledelse varetages af bestyrelsen eller en af bestyrelsen ansat person.
 3) Bestyrelsen kan nedsætte udvalg og arbejdsgrupper til at varetage opgaver for og med reference til bestyrelsen.
 4) Ethvert medlem af foreningen kan stille forslag til bestyrelsen.
§ 9. Bestyrelsens sammensætning 1) Sammensætning a) Det skal tilstræbes, at bestyrelsen sammensættes med personer, der kan varetage interesserne af nedenstående fire socioøkonomiske grupper:
i.
Lokale borgere ii.
Lokale virksomheder og erhvervsorganisationer iii.
Lokale natur-, miljø-, kultur-, borger- og fritidsforeninger iv.
Offentlige myndigheder Der skal tilstræbes en ligelig køns-, alders- og geografisk fordeling i bestyrelsen.
b) Bestyrelsen består af et ulige antal medlemmer, dog mindst 7. Repræsentanter for offentlige myndigheder, herunder medlemmer udpeget af kommunalbestyrelsen, regionrådet og det regionale vækstforum må ikke udgøre mere end 30 % af det samlede antal bestyrelsesmedlemmer.
De forlods udpegede medlemmer skal ikke vælges af generalforsamlingen.
c) Kommunen kan højst udpege 2 medlemmer og 2 suppleanter til bestyrelsen.
Regionsrådet og det regionale vækstforum kan i forening udpege et medlem og en suppleant til bestyrelsen.
 d) I tilfælde hvor en lokal aktionsgruppes geografiske område ligger i 2 eller flere regioner eller kommuner, udpeger de pågældende regioner og vækstfora i forening et medlem og en suppleant pr. region og de pågældende kommunalbestyrelser hver to medlemmer og en suppleant.
 e) Generalforsamlingen vælger 1 formand for bestyrelsen.
 f) Generalforsamlingen vælger desuden for 1 år ad gangen 1 eller 2 bestyrelsessuppleanter med angivelse af deres rækkefølge.
g) Bestyrelsesmedlemmer og -suppleanter, der vælges af generalforsamlingen, skal være medlem af den lokale aktionsgruppe, være over 18 år, og kandidaten skal være til stede på generalforsamlingen.
Kandidaten kan dog afgive fuldmagt og på den måde tilkendegive, at vedkommende ønsker at blive valgt til bestyrelsen.
 h) Medlemmer af en lokal aktionsgruppe kan kun vælges til bestyrelsen for den lokale aktionsgruppe, som dækker det geografiske område, hvor de har bopæl.
 i) Formanden vælges for 2 år ad gangen af generalforsamlingen og de yderligere bestyrelsesmedlemmer der vælges af generalforsamlingen vælges for 2 år ad gangen, dog således at halvdelen af bestyrelsen afgår ved hver ordinær generalforsamling.
j) Bestyrelsen konstituerer sig selv med en næstformand, en sekretær og en kasserer.
Bestyrelsen fastsætter selv sin forretningsorden.
k) Såfremt et bestyrelsesmedlem fratræder i valgperioden, indtræder suppleanten i bestyrelsen for tiden indtil næste ordinære generalforsamling.
Ved formandens fratræden fungerer næstformanden i formandens sted indtil næste ordinære generalforsamling.
Såfremt antallet af bestyrelsesmedlemmer ved fratræden bliver mindre end 7, indkaldes generalforsamlingen til nyvalg af bestyrelse for tiden indtil næste ordinære generalforsamling.
 l) Bestyrelsen kan tildele et medlem af aktionsgruppen en observatørpost i bestyrelsen med hel eller delvis møde- og taleret, men uden stemmeret.
 2) Bestyrelsen er beslutningsdygtig, når mindst halvdelen af medlemmerne er til stede, heriblandt formanden eller næstformanden.
 3) Beslutningerne afgøres ved simpelt flertal.
 4) Møderne i bestyrelsen er lukkede medmindre bestyrelsen træffer beslutning om andet.
§ 10. Bestyrelsens opgaver 1) Bestyrelsen varetager den overordnede ledelse af den lokale aktionsgruppes virksomhed og fører tilsyn med aktionsgruppens daglige ledelse, herunder:
 a) Drøftelse og vedtagelse af de overordnede visioner, værdier og strategier.
 b) Godkendelse af projekter til finansiering under landdistriktsprogrammet.
 c) Forelæggelse af bestyrelsens beretning om den lokale aktionsgruppes virksomhed i det forløbne år til godkendelse på den ordinære generalforsamling.
 d) Forelæggelse af udkast til årsregnskab og revisionsberetning til godkendelse på den ordinære generalforsamling.
 e) Forelæggelse af drifts- og likviditetsbudget for det kommende år til godkendelse på den ordinære generalforsamling.
 f) Eksklusion af medlemmer.
 g) Udvikling af foreningens aktiviteter.
 h) Godkendelse af resultatmål.
 i) Den nødvendige opfølgning på og kontrol med foreningens aktiviteter.
2) Bestyrelsen kan, inden for de givne økonomiske rammer, ansætte en koordinator til varetagelse af foreningens anliggender.
Bestyrelsen træffer nærmere aftale med koordinatoren om den pågældendes opgaver og beføjelser.
 3) Der ydes ikke vederlag eller anden form for godtgørelse til bestyrelsesmedlemmer, undtagen godtgørelse for dokumenterede udgifter.
 4) Hvis der foretages ændringer i bestyrelsens sammensætning, skal underretning herom indsendes til NaturErhvervstyrelsens godkendelse senest 14 dage efter beslutningen.
§ 11. Habilitetsregler 1) Deltagelse i bestyrelsens arbejde er omfattet af habilitetsreglerne i Forvaltningsloven og reglerne om tavshedspligt i offentlige tjenester.
2) Alle oplysninger, mundtlige som skriftlige, herunder dokumentationsmateriale, som et medlem af bestyrelsen eller andre deltagere i bestyrelsens arbejde modtager om enkeltpersoners, private selskabers eller foreningers økonomiske, personlige eller interne forhold, herunder oplysninger om tekniske indretninger, om fremgangsmåder eller om drifts- og/eller forretningsforhold, er fortrolige.
I øvrigt har medlemmerne og andre deltagere i bestyrelsens arbejde tavshedspligt med hensyn til oplysninger af væsentlig betydning for offentlige eller private interesser.
3) Medlemmer af bestyrelsen er inhabile ved bestyrelsens behandling af ansøgninger om tilskud, når medlemmerne har en særlig personlig eller økonomisk interesse i sagens udfald, f. eks. nær tilknytning til ansøgeren, eksempelvis som repræsentant for eller bestyrelsesmedlem i det ansøgende selskab, forening, myndighed, fond eller lignende.
Efter forvaltningslovens § 6, har den, der kan være inhabil, pligt til at gøre opmærksom herpå.
Underretning om inhabilitet gives snarest muligt, dvs. normalt inden sagens behandling, og i almindelighed til formanden og til sekretariatet.
Vedkommende kan ikke selv deltage i bestyrelsens behandling og afgørelse af spørgsmålet om vedkommendes habilitet.
4) Bestemmelserne om inhabilitet i forvaltningslovens § 3 gælder dog ikke, hvis bestyrelsen vil miste sin beslutningsdygtighed, eller det af hensyn til bestyrelsens sammensætning vil være forbundet med væsentlig betænkelighed, dersom den pågældende ikke kan deltage i behandlingen af spørgsmålet jf.
Forvaltningslovens § 4, stk. 1 og 2. Hvis det besluttes, at vedkommende er inhabil, fremgår det af Forvaltningslovens § 3, stk. 3, at vedkommende ikke må træffe afgørelse, deltage i afgørelsen eller i øvrigt medvirke ved behandlingen af den pågældende sag.
Den pågældende skal således forlade mødet under hele sagens behandling.
§ 12. Den lokale aktionsgruppes formand Formanden er bemyndiget til at træffe afgørelse i sager, der vurderes som uopsættelige.
Bestyrelsen skal efterfølgende godkende formandens afgørelse i sådanne sager.
§ 13. Den daglige ledelse 1) Den daglige ledelse varetages af bestyrelsen eller en koordinator efter en af bestyrelsen udarbejdet ansvars- og kompetencebeskrivelse samt inden for rammerne af den lokale aktionsgruppes arbejdsgrundlag og budget.
2) Bestyrelsen er ansvarlig for, at der føres forhandlingsprotokoller over generalforsamlingen og bestyrelsesmøderne.
Protokollatet for generalforsamlingen underskrives af dirigenten og formanden for bestyrelsen og protokollatet for bestyrelsesmøderne under skrives af bestyrelsen.
 3) Bestyrelsen ansætter og afskediger personale i den lokale aktionsgruppes sekretariat.
IV. Økonomiske forhold § 14. Den lokale aktionsgruppens økonomiske grundlag Det økonomiske grundlag for den lokale aktionsgruppes, herunder sekretariatets drift, opnås ved tilskud og aktiviteter, der er relevante i forhold til den lokale aktionsgruppes formål.
§ 15. Regnskab 1) Den lokale aktionsgruppes regnskabsår går fra 1. januar til 31. december.
 2) Den lokale aktionsgruppes reviderede årsregnskab skal udarbejdes i overensstemmelse med god regnskabspraksis og underskrives af bestyrelsen.
3) Bestyrelsen/koordinatoren/revisor udarbejder budgetter for det kommende regnskabsår.
Budgetterne forelægges bestyrelsen og generalforsamlingen til godkendelse.
 4) Eventuelt ikke forbrugte midler skal anvendes til fremme af foreningens formål i efterfølgende regnskabsår.
§ 16. Revision 1) Generalforsamlingen vælger en registreret eller statsautoriseret revisor til at revidere årsregnskabet.
Revisor skal føre revisionsprotokol.
 2) Det reviderede, underskrevne årsregnskab samt forslag til drifts- og likviditetsbudget udsendes til aktionsgruppens medlemmer samtidig med indkaldelsen til den ordinære generalforsamling.
§ 17. Prokura 1) Den lokale aktionsgruppe tegnes af formanden for bestyrelsen og to andre bestyrelsesmedlemmer i forening.
 2) Bestyrelsen kan meddele prokura.
V.
Vedtægtsændringer og ophør § 18. Vedtægtsændringer og eksklusion 1) Forslag om vedtægtsændringer og ophør af den lokale aktionsgruppe kan kun vedtages på en generalforsamling, hvor mindst 2/3 af samtlige medlemmer er repræsenteret, og med et flertal på mindst 2/3 af ja og nej stemmer.
Er ikke mindst 2/3 af samtlige medlemmer repræsenteret på generalforsamlingen, men opnås et flertal på 2/3 af ja og nej stemmer for forslaget, kan der indkaldes til ny generalforsamling, og på denne kan da forslaget endeligt vedtages med et flertal på mindst 2/3 ja og nej stemmer, uanset hvor mange medlemmer der er repræsenteret.
 2) Eventuelle besluttede vedtægtsændringer skal, før de træder i kraft, fremsendes til og godkendes af NaturErhvervstyrelsen.
 3) Har et medlem forlangt et spørgsmål om eksklusion forelagt generalforsamlingen, jf. § 6, kræves der mindst 2/3 flertal af de stemmeberettigede på generalforsamlingen for at den meddelte eksklusion opretholdes.
§ 19. Ophør 1) Aktionsgruppen ophører automatisk ved udløbet af landdistriktsprogrammet for perioden 20072013.
2) Ved ophør før programperiodens udløb overgår den lokale aktionsgruppes aktiviteter til andet tilsvarende formål efter bestyrelsens beslutning, der skal forelægges til godkendelse af generalforsamlingen.
Uforbrugt budget, der er tildelt under landdistriktsprogrammet, går tilbage til NaturErhvervstyrelsen.
 3) Den af generalforsamlingen trufne beslutning fremsendes til Ministeriet for By, Bolig og Landdistrikter, der efter legalitetskontrol godkender/forkaster beslutningen.
 Således vedtaget på den stiftende generalforsamling den dd/mm/åååå.
 I bestyrelsen: (navne og underskrifter).
