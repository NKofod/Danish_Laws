Beretning afgivet af Transport-, Bygnings- og Boligudvalget den 27. september 2018 Beretning over Forslag til folketingsbeslutning om en statslig tilskudspulje, der skal fremme opførelsen af almene ungdomsboliger i 2018 og 2019 [af Søren Egge Rasmussen (EL) og Pelle Dragsted (EL)]:
1. Udvalgsarbejdet Beslutningsforslaget blev fremsat den 10. oktober 2017 og var til 1. behandling den 8. december 2017. Beslutningsforslaget blev efter 1. behandling henvist til behandling i Transport-, Bygnings- og Boligudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 7 spørgsmål til transport-, bygnings- og boligministeren og 1 til uddannelses- og forskningsministeren til skriftlig besvarelse, som disse har besvaret.
2. Politiske bemærkninger Et mindretal i udvalget (EL, SF, ALT og RV) er enige om, at der er behov for flere almene ungdomsboliger.
Boligmangel er et problem i flere byer, og det er nødvendigt at give kommunerne så mange redskaber som muligt til at imødegå dette.
I flere studiebyer omfatter problemet således også ungdomsboliger.
Dansk Byggeri skønnede i 2016, at der var akut behov for 24.000 boliger til de nye studerende (»Behovet for studieboliger stiger fortsat«, Notat, Dansk Byggeri, juni 2016). Dette står imidlertid ikke mål med det planlagte byggeri i kommunerne.
Under et gav kommunerne tilsagn til 1.778 ungdomsboliger i 2016 og planlagde at give tilsagn om at bygge 2.862 ungdomsboliger i 2017. I juni 2017 var der dog alene givet tilsagn til 640 boliger.
 Mindretallet opfordrer derfor regeringen til at udarbejde og fremlægge en redegørelse for mulighederne for at fremme opførelsen af billige ungdomsboliger i uddannelsesbyerne, herunder almene ungdomsboliger.
Mindretallet mener, at staten bør tage et større ansvar for at løfte opgaven med at sikre flere ungdomsboliger i byer med mange uddannelsespladser.
Derfor opfordres regeringen til at oprette en statslig tilskudspulje, der skal fremme opførelsen af flere almene ungdomsboliger.
 P.u.v.
