(Til alle amtsråd, kommunalbestyrelser,  

 skoledirektionen i København, alle skolekommissioner, skolenævn,  

 ungdomsskolenævn, lærerråd, ledere af kommunale folkeskoler,  

 statsøvelsesskoler, private øvelsesskoler, friskoler, grundskolekursus,  

 efterskoler, kommunale ungdomsskoler, amtskommunale enkeltfagskursus samt  

 alle andre skoler, kursus og institutioner, som afholder  

 folkeskolens afsluttende prøver) Efter gennemførelsen af afgangsprøver i henhold til den nye folkeskolelov  

 har direktoratet for folkeskolen m.v. ikke længere praktisk mulighed for at  

 opbevare samtlige prøveresultater med henblik på at kunne udfærdige nye  

 afgangs- eller prøvebeviser i de tilfælde, hvor de oprindelige beviser måtte  

 være bortkommet, og hvor der ikke er mulighed for at få udfærdiget et nyt  

 bevis ved den skole eller det kursus, som har udstedt det oprindelige bevis.
 Samtidig er behovet for at kunne dokumentere, at en elev har deltaget i  

 selve undervisningen blevet større som følge af prøvernes frivillighed.
 Visse skoler og kurser opbevarer kopier af afgangsbeviserne og  

 prøveprotokollerne i en vis tid - normalt kun indtil 10 år efter, at eleven  

 efter undervisningspligtens ophør er udskrevet af folkeskolen, jfr.  

 undervisningsministeriets vejledning af 2. juli 1980 om udfærdigelse af  

 eleverklæringer i folkeskolen.
 For at sikre at der i alle tilfælde er mulighed for at fremskaffe  

 dokumentation for den undervisning, en elev har modtaget på folkeskoleniveau,  

 herunder dokumentation for afgangsprøver, har direktoratet derfor af  

 praktiske og sikkerhedsmæssige grunde fundet det mest hensigtsmæssigt, at der  

 opbevares kopi af beviserne - for så vidt angår amtskommunale  

 enkeltfagskursus kopi af prøveprotokollerne - i de kommuner, henholdsvis  

 amtskommuner, hvor skolen/kurset er beliggende.
 Med tilslutning fra Kommunernes Landsforening og Amtsrådsforeningen  

 fastsættes herved følgende om opbevaringsstedet:
 1. Kopi af afgangsbeviser udstedt af en folkeskole ,  

 en  statsøvelsesskole , eller en privat øvelsesskole og kopi af beviser for  

 afgangsprøver udstedt af en kommunal ungdomsskole opbevares i den kommune,  

 hvor skolen er beliggende.
2. Kopi af afgangsbeviser og kopi af beviser for  

 afgangsprøver udstedt af en friskole , en privat grundskole , et privat  

  grundskolekursus eller en efterskole opbevares i den amtskommune, hvor  

 skolen/kurset er beliggende.
For så vidt angår skoler og kurser beliggende i  

 Københavns eller Frederiksberg kommune opbevares kopi af afgangsbevis og kopi  

 af bevis for afgangsprøver i kommunen.
3. Kopi af prøveprotokoller vedrørende elever på  

 amtskommunale  enkeltfagskurser og kopi af beviser for afgangsprøver udstedt  

 af en erhvervsuddannelsesskole opbevares i den amtskommune, hvor  

 kurset/skolen er beliggende.
For så vidt angår kurser og skoler beliggende i  

 Københavns eller Frederiksberg kommune opbevares kopi af prøveprotokol  

 henholdsvis bevis for afgangsprøver i kommunen.
Skolen/kurser sender i overensstemmelse med foranstående en kopi af  

 beviset henholdsvis en kopi af prøveprotokollen - for så vidt angår  

 afgangsbeviser alene en kopi af s. 3 - til kommunen, henholdsvis amtskommunen  

 samtidig med udlevering af beviset til eleven.
Det henstilles, at kopierne  

 ved indsendelse er ordnet efter CPR nr.
 Kommunen, henholdsvis amtskommunen skal i givet fald sikre, at udlevering  

 efter anmodning af et nyt bevis eller en kopi af kopien af beviset kun sker  

 til rette vedkommende.
 Man skal anmode skolerne/kurserne om samtidig med indsendelse af kopier af  

 beviser henholdsvis af prøveprotokoller vedrørende 1982 at indsende kopier af  

 beviser/prøveprotokoller vedrørende 1978, 1979, 1980 og 1981, jvf.  

 undervisningsministeriets cirkulæreskrivelse af 16. juni 1980 og 21. maj  

 1981. Såfremt skolen/kurset ikke er i besiddelse af kopier af beviser udstedt  

 i den omhandlede periode, indsendes i stedet kopier af prøveprotokollen.
 Det henstilles, at kopierne indsendes i CPR-nummerorden.
Undervisningsministeriet Direktoratet for folkeskolen, folkeoplysning, seminarier m.v., den 27. august 1981.
 P.d.v.
