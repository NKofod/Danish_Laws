Betænkning afgivet af Udlændinge-, Integrations- og Boligudvalget den 15. november 2016 Betænkning over Forslag til lov om ændring af udlændingeloven (Ændring af Flygtningenævnets sammensætning m.v.) [af udlændinge-, integrations- og boligministeren (Inger Støjberg)]:
1. Udvalgsarbejdet Lovforslaget blev fremsat den 5. oktober 2016 og var til 1. behandling den 11. oktober 2016. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og udlændinge-, integrations- og boligministeren sendte den 19. august 2016 dette udkast til udvalget, jf.
UUI alm. del  bilag 227 (folketingsåret 2015-16). Den 6. oktober 2016 sendte udlændinge-, integrations- og boligministeren de indkomne høringssvar og et notat herom til udvalget.
2. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse uændret.
Dansk Folkepartis medlemmer af udvalget så gerne Flygtningenævnet nedlagt, og partiet har også inden sommeren 2016 foreslået, at Dansk Flygtningehjælp ikke længere får mulighed for at udnævne en repræsentant til Flygtningenævnet, jf. beslutningsforslag nr. 111 (folketingsåret 2015-16). Man kan have forskellige holdninger til Dansk Flygtningehjælp, men Dansk Flygtningehjælp er en privat interesseorganisation, en politisk organisation, som har lagt sine lodder i vægtskålen, også i forhold til, hvordan dansk flygtningepolitik skal føres.
Det gælder for enhver privat interesseorganisation, at den har sine egne interesser og fremmer sine egne mål.
Dermed kan der også sås tvivl om organisationens uvildighed og den udpegelse, som de foretager, og derfor skal Dansk Flygtningehjælp heller ikke have plads i Flygtningenævnet efter DFs opfattelse.
 DF kvitterer for lovforslaget, da partiet selv tidligere har foreslået noget lignende.
 Et mindretal i udvalget (EL, ALT, RV og SF) indstiller lovforslaget til forkastelse ved 3. behandling.
 Enhedslistens og Alternativets medlemmer af udvalget bemærker, at den foreslåede reduktion i antallet af medlemmer af Flygtningenævnet fra de nuværende fem til tre, idet man fratager Udenrigsministeriet og Dansk Flygtningehjælp retten til at udpege medlemmer, vil medføre et tab af faglighed i forbindelse med Flygtningenævnets behandling af asylsager.
Partierne ser ingen habilitets- eller uafhængighedsproblematik i, at en ikkestatslig organisation indstiller medlemmer, hvilket Advokatrådet jo fortsat vil gøre efter dette lovforslags vedtagelse.
Medlemmer udpeget af Dansk Flygtningehjælp er ikke ansat i organisationen og kan siges at besidde en højere grad af uafhængighed end de ministerielt udpegede medlemmer af nævnet.
De er personligt udpeget på grund af deres kompetence inden for området og mister ikke deres medlemskab af nævnet, hvis de skifter ansættelsesforhold.
Ministerielt udpegede nævnsmedlemmer er derimod ikke på samme måde personligt udpegede og mister deres plads i nævnet, når de skifter arbejdsgiver.
Derved er de ikke i samme grad uafhængige som medlemmer indstillet af Dansk Flygtningehjælp.
Skulle man diskutere spørgsmål om habilitet eller uafhængighed, er det efter partiernes opfattelse mere relevant at diskutere, om Udlændinge-, Integrations- og Boligministeriet bør udpege medlemmer til nævnet, eftersom ministeriet er overordnet myndighed for den styrelse, der har truffet asylafgørelserne i første instans.
Radikale Venstres medlemmer af udvalget beklager dybt, at regeringen og dens parlamentariske støtter nu igen ønsker at sætte Dansk Flygtningehjælp og Udenrigsministeriet uden for døren, når det handler om flygtninge.
Dansk Flygtningehjælp er dem, der har ekspertviden om flygtninges situation.
Eksperterne udpeget af Dansk Flygtningehjælp er udpeget, netop fordi de har ekspertviden om flygtninges forhold og situation, både i de krigszoner og nærområder, som de flygter fra, og her, hvor de kommer til.
Det er deres pligt at beskrive og påpege flygtninges forhold.
Flygtninges forhold har desuden at gøre med udenrigs- og sikkerhedspolitiske forhold, og det er udenrigsministeren og ikke udlændinge-, integrations- og boligministeren, der har kompetencen på det område.
RV finder det derfor besynderligt at udelukke Udenrigsministeriet.
 Et andet mindretal i udvalget (S) stemmer hverken for eller imod lovforslaget ved 3. behandling.
Socialdemokratiets medlemmer af udvalget bemærker, at de medlemmer af Flygtningenævnet, der er udpeget af Dansk Flygtningehjælp, har udført et godt stykke arbejde  S har i hvert fald ikke grund til at tro andet.
Partiet mener ikke, der kan rejses tvivl om det seriøse arbejde, der er udført af de medlemmer, der er udpeget af Dansk Flygtningehjælp.
Omvendt er Dansk Flygtningehjælp samtidig en politisk interesseorganisation, der spiller en rolle i den udlændingepolitiske debat i Danmark.
Og på den baggrund kan det heller ikke afvises, at der kan være fornuft i at holde organisationen ude af et domstolslignende organ, der administrerer dansk udlændingelovgivning.
Der er altså både argumenter, der taler for og imod en ændring af sammensætningen af Flygtningenævnet, men det afgørende for S er stadig væk, at diskussionen bredes ud til at omhandle flere spørgsmål i asylproceduren, at diskussionen om sammensætningen af nævnet tages på en bedre og mere oplyst baggrund, og at vi får en mere grundig embedsmandsundersøgelse af asylproceduren.
Derfor stemmer S hverken for eller imod lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Merete Dea Larsen (DF) Marcus Knuth (V) Britt Bager (V) Preben Bang Henriksen (V) Louise Schack Elholm (V) Erling Bonnesen (V) Jan E.
Jørgensen (V) Simon Emil Ammitzbøll (LA) Christina Egelund (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Søren Egge Rasmussen (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Kirsten Normann Andersen (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
