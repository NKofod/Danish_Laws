Cirkulæret omfatter alle myndigheder under Forsvarsministeriet.
Spørgsmål  

 om strategiens gennemførsel og om væsentlige fravigelser af strategiens  

 principper forelægges Forsvarsministeriet, eventuelt gennem Koncernledelsen  

 (delkoncernledelse-edb). En vejledning om Forsvarsministeriets overordnede  

 IT-strategi er bilag til dette cirkulære.
Arkitektur § 1.  Forsvarsministeriets informatiksystemer opbygges  

 i videst mulig omfang over en ensartet arkitektur, dvs. en samling udvalgte  

 standarder.
 Arkitekturen skal af økonomiske årsager i størst mulig omfang være baseret  

 på generelle åbne og gerne anerkendte, definerede standarder.
 I undtagelsestilfælde kan ensretning i form af specifikke produktvalg  

 erstatte standarder.
Infrastruktur § 2.  Forsvarsministeriet baserer  

 informatikvirksomheden på en sammenhængende distribueret koncept, som skal  

 danne en fælles teknologisk infrastruktur for alle forsvarets fælles  

 informatiksystemer.
Distribuerede data § 3.  Data skal i videst mulig omfang dannes ved den  

 naturlige kilde og herefter via infrastrukturen kunne anvendes i alle øvrige  

 meningsfulde sammenhæng.
 Eventuel tilstedeværende dublering er blandt andet betinget af  

 brugermæssige krav til sikkerhed og overlevelse.
Fællesskab § 4.  Et informatiksystem kan løse operative eller  

 administrative opgaver, og skal i de tilfælde, hvor det er hensigtsmæssigt  

 også kunne løse en kombination heraf.
Opgaverne løses for hele ministerområdet, en række myndigheder, en  

 myndighed eller dele af en myndighed.
Opgaverne løses under hensyntagen til  

 størst mulig grad af fællesskab.
Standardprodukter § 5.  Forsvarsministeriets informatiksystemer skal i  

 videst muligt omfang opbygges af allerede udviklede og færdige produkter -  

 »Off The Shelf« (OTS), som kan være enten »Commercial Off The  

 Shelf« (COTS) eller »Government Off The Shelf« (GOTS).
 Kun hvor sådanne ikke findes, eller kun i meget begrænset omfang kan løse  

 den stillede opgave, vil der blive udviklet et produkt med den ønskede  

 funktionalitet.
Evolutionær design og vedligeholdelse § 6.  Ministerområdets informatiksystemer udvikles og  

 vedligeholdes efter evolutionære principper, det vil sige gennem en  

 fortløbende udvikling.
Sikkerhed § 7.  Sikkerheden i Forsvarsministeriets  

 informatiksystemer skal tilsikre, at informationerne - beskyttes mod uautoriseret indsigt (Loss of Confidentiality) - beskyttes mod uautoriseret ændring (Loss of Integrity) - er til rådighed for autoriserede brugere, når informationerne skal  

 anvendes (Loss of Availability).
Ansvarsfordeling § 8.  For ethvert informatiksystem skal der altid  

 udpeges en projektansvarlig myndighed (PAM), en ansvarlig brugermyndighed  

 (ABM) og en ansvarlig systemmyndighed (ASM).
 P.M.V.
 E.B.
Jesper BritzeBilag Forsvarsministeriets overordnede IT-strategi Baggrund Forsvarsministeriet med samtlige myndigheder og tjenestesteder  

 (ministerområdet) bliver stadig mere afhængig af informationsteknologi (IT).  

 De administrative og operative opgaver løses i stigende omfang ved  

 elektroniske hjælpemidler.
Samtidig hermed øges kravene til udveksling af  

 oplysninger i mængde, tid og kvalitet.
 De direkte omkostninger til IT-anvendelse kræver en stadig større del af  

 forsvarsbudgettet og kræver alene af den grund en særlig bevågenhed.
 Forsvarsministeriets direkte og indirekte afhængighed af IT øges i takt  

 med de stigende krav til effektivitet og produktivitet:
 - Den enkelte medarbejder bruger edb i en stadig større del af sine  

 arbejdsopgaver.
 - Stadig flere medarbejdere får edb-værktøjer til løsning af deres  

 opgaver.
 - Edb-værktøjernes indbyrdes sammenhæng giver øgede muligheder.
Forsvarsminsiteriet har mange kontaktflader til det civile samfund.  

 Ministerområdet er derfor en naturlig del af implementeringen af regeringens  

 IT-politiske handlingsplan, der skal føre samfundet gennem den igangværende  

 informationsteknologiske revolution.
Hovedelementerne heri er en global  

 kortslutning af tid, sted, personer og processer og en  

 informationseksplosion, hvor informationsmængden og spredningen vokser stadig  

 stærkere.
Dette åbner mulighed og behov for at tilrettelægge organisation og  

 forretningsgange på nye måder.
 Informationsteknologien skal derfor fastholdes som et dynamisk redskab for  

 Forsvarsministeriets virke, der skal sikre optimal anvendelse af  

 ministerområdets menneskelige, tekniske og økonomiske ressourcer.
Forsvarsministeriets overordnede IT-strategi fastlægger de centrale  

 principper og målsætninger, der er grundlag for myndighedernes planlægning og  

 implementering af IT-løsninger.
De enkelte myndigheder kan inden for disse  

 rammer udarbejde egne, uddybende IT-strategier.
De stadig stigende krav til kvalitet, fremstillet på kortere tid og med  

 anvendelse af færre ressourcer, gør det nødvendigt, at Forsvarsministeriets  

 myndigheder gnidningsløst og under behørig hensyn til informationernes  

 sikkerhedsmæssige indhold kan udveksle oplysninger indbyrdes, og at der fra  

 alle relevante applikationssystemer kan leveres aggregerede data til højere  

 niveauer i ministerområdets organisation.
IT-strategien skal derfor omfatte  

 samtlige Forsvarsministeriets myndigheder.
Forsvarsministeriets myndigheder har en betydelig arv af  

 informatiksystemer, der repræsenterer store investeringer, og som for flere  

 systemers vedkommende ikke udfra en økonomisk eller teknologisk betragtning  

 kan anses for at være afskrevet.
Det er derfor en nødvendig forudsætning, at  

 Forsvarsministeriets koncernfælles IT-strategi tager udgangspunkt i dette  

 forhold.
Den overordnede målsætning er, at der over en årrække, gennem etablering  

 af en koncernfælles infrastruktur samt opgraderinger og nyanskaffelser, sker  

 en teknologisk konvergering, således at samtlige applikationssystemer i  

 nødvendigt omfang kan levere data til hinanden.
Data skal fødes ved den  

 naturlige kilde og skal herefter kunne anvendes i alle hensigtsmæssige  

 sammenhænge.
Denne konvergeringsproces opnås gennem fastlæggelse af en fælles  

 arkitektur udmøntet i accept af fælles anerkendte standarder under  

 iagttagelse af den nødvendige sikkerhed.
Hvor sådanne ikke findes, baseres  

 arkitekturen på ensretning i valget af produkter.
En stor del af ministerområdets medarbejdere har tjenesteforløb, der  

 medfører hyppige skift af arbejdsplads.
Det er derfor vigtigt, at  

 brugergrænsefladen er så ensartet som muligt i de forskellige systemer og hos  

 de forskellige tjenestesteder.
Der skal derfor ske en ensretning i valg af  

 applikationer, specielt de applikationer, der retter sig mod  

 kontorautomation, og som anvendes af et stort antal brugere.
Forsvarsministeriets enkelte myndigheder og tjenestesteder er ansvarlige  

 for anvendelse af informationsteknologien inden for rammerne af  

 Forsvarsministeriets overordnede IT-strategi og under hensyntagen til de  

 koncernfælles informatiksystemer, der er nødvendige for at løse opgaver i  

 sammenhæng for dele af eller hele ministerområdet.
De enkelte tjenestesteder  

 skal i så vid udstrækning som muligt inddrage medarbejderne i denne proces,  

 således at alle niveauer i de enkelte organisationer får mulighed for at  

 bidrage og for at tage et medansvar for virksomhedens IT-anvendelse.
 Forsvarsministeriets IT-strategi er det grundlag, hvorpå den enkelte  

 myndighed beslutter sig for valg og implementering af applikationssystemer ud  

 fra »bedst og billigst« princippet under hensyntagen til den fælles  

 arkitektur.
Myndigheders indkøb, dispositioner og planer skal ske i overensstemmelse  

 med og forholde sig loyalt til IT-strategien.
For udvalgte områder kan der  

 kræves handlingsplaner, der fører til opfyldelse af strategien.
De overordnede principper Forsvarsministeriets informatikstrategi baserer sig på følgende  

 principper:
1. Princip: Arkitektur Forsvarsministeriets informatiksystemer opbygges i videst mulig omfang  

 over en ensartet arkitektur, dvs. en samling udvalgte standarder.
 Arkitekturen skal af økonomiske årsager i størst mulig omfang være baseret  

 på generelle åbne og gerne anerkendte, definerede standarder.
 I undtagelsestilfælde kan ensretning i form af specifikke produktvalg  

 erstatte standarder.
Bemærkninger Et informatiksystems arkitektur er den samlede mængde af hardware,  

 styresystemer, netværksforbindelser m.v., der er nødvendig for at betjene det  

 programmel og de data, der skal løse opgaverne.
 Af hensyn til behovet for et fleksibelt og hurtigt samspil mellem  

 Forsvarsministeriets informatiksystemer opbygges der systemer, der overholder  

 en fælles arkitektur baseret på de standarder og principper, der er fastlagt.  

 Der vil herved blive skabt en sammenhæng, der fremover vil muliggøre, at  

 kommende informatiksystemer fungerer i et integreret hele af allerede  

 eksisterende informatiksystemer.
Henset til de altid begrænsede økonomiske ressourcer er det et nødvendigt  

 udgangspunkt, at arkitekturen baseres på åbne anerkendte standarder herunder  

 de af NATO valgte standarder samt de fastsatte sikkerhedsmæssige krav.
I  

 konsekvens heraf må det accepteres, at der skabes begrænsninger i den frie  

 udfoldelse.
Ved i de fleste tilfælde at basere produktvalget på åbne  

 anerkendte standarder vil komponenterne i informatiksystemerne løbende kunne  

 anskaffes fra flere forskellige leverandører.
Der kan herved opnås økonomiske  

 og andre konkurrencemæssige fordele.
Når en standard ikke er tilstrækkeligt udviklet, kan det være nødvendigt  

 og hensigtsmæssigt at begrænse sig til brug af et produkt som en del af  

 arkitekturen.
Der vil i disse tilfælde være tale om ensretning.
Den  

 koncernfælles ensretning vil således på nogle områder foregå på standarder og  

 på produkter for andre områders vedkommende.
Arkitekturen skal til stadighed vedligeholdes i takt med den teknologiske  

 udvikling.
Dette afspejles i et fælles produktkatalog, der udarbejdes og  

 vedligeholdes i takt med den teknologiske og kommercielle udvikling.
 Forsvarsministeriets myndigheder og tjenestesteder anskaffer komponenter  

 til informatiksystemer og til alle øvrige former for IT-anvendelse inden for  

 det udvalg, der er anført i produktkataloget.
2. Princip: Infrastruktur Forsvarsministeriet baserer informatikvirksomheden på en sammenhængende  

 distribueret koncept, som skal danne en fælles teknologisk infrastruktur for  

 alle forsvarets fælles informatiksystemer.
Bemærkninger Ved at anvende en distribueret koncept, kan der skabes den ønskede  

 fleksible sammenhæng i den grundlæggende teknologiske infrastruktur.
Dermed  

 sikres, at kommende informatiksystemer, som skal anvende den fælles  

 infrastruktur, hver for sig fortsat kan udvikles i takt med den fremtidige  

 teknologi.
 Ved i videst muligt omfang at anvende den fælles infrastruktur, vil  

 informatiksystemerne vedblive at være effektive, samtidig med at anvendelsen  

 af de investerede ressourcer optimeres.
 En central styring af infrastrukturen er af afgørende betydning for  

 effektiviteten af Forsvarsministeriets informatiksystemer.
3. Princip: Distribuerede data Data skal i videst mulig omfang dannes ved den naturlige kilde og herefter  

 via infrastrukturen kunne anvendes i alle øvrige meningsfulde sammenhæng.
 Eventuel tilstedeværende redundans er blandt andet betinget af  

 brugermæssige krav til sikkerhed og overlevelse.
Bemærkninger Af hensyn til behovet for et konsistent datagrundlag samt af hensyn til de  

 begrænsede økonomiske ressourcer er det en forudsætning, at  

 informatiksystemerne i videst mulig omfang anvender eksisterende data og  

 faciliteter.
Som princip skal data fødes, hvor det forekommer meningsfuldt og  

 motiverende.
Anvendelse i andre sammenhænge skal herefter tilvejebringes ved  

 fordeling og eventuel behandling i den fælles infrastruktur.
Dublering af  

 data i systemer, der overlapper hinanden accepteres kun ud fra rationelle  

 brugermæssige behov.
Spejling af data, således at de samme data er placeret flere geografiske  

 steder, skal altid overvejes udfra operative behov, herunder overlevelse i  

 spændingsperioder og i krig.
De fælles informatiksystemer vil fra et  

 teknologisk og driftsmæssigt synspunkt være at betragte som et samlet  

 integreret hele og driften skal derfor baseres på en central styret koncept.  

 De fælles informatiksystemer kan således ikke fysisk adskilles, medmindre  

 dette under det enkelte informatiksystems design er fastsat som et krav.
4. Princip: Fællesskab Et informatiksystem kan løse operative eller administrative opgaver, og  

 skal i de tilfælde, hvor det er hensigtsmæssigt også kunne løse en  

 kombination heraf.
Opgaverne løses for hele ministerområdet, en række myndigheder, en  

 myndighed eller dele af en myndighed.
Opgaverne løses under hensyntagen til  

 størst mulig grad af fællesskab.
Bemærkninger Den traditionelle skelnen mellem administrativ og operativ edb-anvendelse  

 skal ophæves.
 Informatiksystemerne skal generelt ikke være anskaffet til og knyttet til  

 en enkelt myndighed, men i al overvejende grad være anskaffet til  

 koncernfælles brug og sammenhængende drift i ministerområdets fælles  

 infrastruktur.
 For at sikre en overordnet sammenhæng og optimering, vil det være  

 nødvendigt, at begrænse den enkelte myndigheds muligheder for at opbygge  

 autonome systemer.
 Den overordnede drift og vedligeholdelse af fælles systemer vil ske fra en  

 central funktion, da det kun derved kan sikres, at den etablerede sammenhæng  

 og helhed løbende forbliver intakt.
5. Princip: Standardprodukter Forsvarsministeriets informatiksystemer skal i videst muligt omfang  

 opbygges af allerede udviklede og færdige produkter - »Off The  

 Shelf« (OTS), som kan være enten »Commercial Off The Shelf«  

 (COTS) eller »Government Off The Shelf« (GOTS).
 Kun hvor sådanne ikke findes, eller kun i meget begrænset omfang kan løse  

 den stillede opgave, vil der blive udviklet et produkt med den ønskede  

 funktionalitet.
Bemærkninger For hardware med tilhørende styresystemer vil der, for at tilgodese  

 sikkerheden i arkitekturen fortrinsvis skulle anvendes GOTS produkter, dvs.  

 produkter, der er sikkerhedsgodkendt af en NATO medlemsnations  

 sikkerhedsmyndighed.
 For applikationssystemer søges i videst muligt omfang anvendt COTS  

 produkter.
 Valget af produkter vil følge en prioriteret proces:
 - Der vælges allerede udviklede og færdige produkter, der opfylder kravene  

 i den fastlagte arkitektur og som imødekommer de opstillede brugerbehov.
 - I tilfælde af mangler i den valgte løsning vil ministerområdets behov  

 herefter søges tilpasset mulighederne i de valgte løsninger.
 - I undtagelsestilfælde vil hele den ønskede funktionalitet blive  

 specialudviklet, og vil som udgangspunkt blive udviklet som et tillægsmodul  

 til et OTS produkt.
 Specialudviklinger vil således være absolutte undtagelser, da disse øger  

 kompleksiteten og vedligeholdelsesbyrden for det samlede ministerområde og  

 nedsætter fleksibiliteten tilsvarende.
 Forudsætningen for at søge at tilpasse Forsvarsministeriets behov til  

 mulighederne i den valgte løsning er en fundamental holdningsændring hos de  

 anskaffende og efterfølgende de brugende myndigheder, og forudsætter et stort  

 forandringsberedskab.
 Bliver det nødvendigt at specialudvikle produkter, vil det som hovedregel  

 ske ved hjælp af eksterne leverandører.
6. Princip: Evolutionær design og vedligeholdelse Ministerområdets informatiksystemer udvikles og vedligeholdes efter  

 evolutionære principper.
Bemærkninger Forsvarsministeriets myndigheder og tjenestesteder er fundamentalt  

 påvirket af den konstant hastigere udvikling af informationsteknologien.  

 Forsvarsministeriets informatikvirksomhed er derfor afhængig af, at der hele  

 tiden er et ændringsberedskab til stede.
 Nye informatiksystemer skal først installeres i en kerneversion, eventuelt  

 i en begrænset del af organisationen, hvorefter funktionaliteten løbende  

 udbygges og udvikles, mens systemet anvendes og forbedres, baseret på de  

 indhøstede erfaringer.
 Der vil ikke altid kunne foreligge en samlet og færdig implementeringsplan  

 for det endelige og fuldt implementerede system ved systemets fødsel med  

 etablerede bestemmelser og procedurer.
 Der vil derimod ved et projekts start skulle foreligge en overordnet  

 formålsbeskrivelse og en tilhørende initialplan, som løbende vil blive  

 udviklet, udbygget og tilpasset i henhold til de indhøstede erfaringer og den  

 hastige teknologiske udvikling.
Eventuelle nye behov vil - ligesom nye mere avancerede teknologiske  

 muligheder - generelt blive planlagt og implementeret udfra rationelle  

 (økonomiske og teknologiske) vurderinger.
Informatiksystemerne vil således  

 til stadighed blive opdateret for funktionelt, teknologisk og økonomisk  

 fortsat at være effektive og rationelle.
7. Princip: Sikkerhed Sikkerheden i Forsvarsministeriets informatiksystemer skal tilsikre, at  

 informationerne - beskyttes mod uautoriseret indsigt (Loss of Confidentiality) - beskyttes mod uautoriseret ændring (Loss of Integrity) - er til rådighed for autoriserede brugere, når informationerne skal  

 anvendes (Loss of Availability) Bemærkninger Forsvarsministeriets informatiksystemer skal implementeres i  

 overensstemmelse med gældende nationale og NATO sikkerhedsbestemmelser.
 Sikkerheden implementeres i infrastrukturens arkitektur, dvs.  

 operativsystem, databasesystem og hardware samt kommunikation m.v., således  

 at de valgte applikationssystemer afvikles under sikkerhedsarkitekturen, uden  

 at der stilles specifikke krav om sikkerhedsfunktionaliteter i den enkelte  

 applikation.
 Netværk, der indgår i koncernfælles informatiksystemer, må ikke opkobles  

 med ikke sikkerhedsgodkendte informatiksystemer, herunder offentlige telenet  

 uden forudgående sikkerhedsgodkendelse af Forsvarets Efterretningstjeneste.
8. Princip: Ansvarsfordeling For ethvert informatiksystem skal der altid udpeges en projektansvarlig  

 myndighed (PAM), en ansvarlig brugermyndighed (ABM) og en ansvarlig  

 systemmyndighed (ASM).
Bemærkninger Med henblik på at tilsikre en stadig sammenhæng mellem brugerkrav,  

 systemkrav og sikkerhedsmæssige krav er det af afgørende betydning, at der  

 etableres en veldefineret ansvarsfordeling mellem de berørte interessenter.
Den projektansvarlige myndighed (PAM) er (i national og NATO  

 sikkerhedsmæssig terminologi) ansvarlig for planlægning, udformning,  

 anskaffelse, implementering, drift og eventuel efterfølgende modifikation af  

 et informatiksystem.
Dette ansvar rækker i hele systemets levetid.
PAM har  

 ansvaret for udarbejdelse af »Systemspecifikke Sikkerhedskrav«  

 (SRS). PAM skal udpeges allerede i informatiksystemets idefase.
Funktionen som PAM kan overføres fra en myndighed til en anden.
Det er  

 væsentligt, at funktionen fastlægges på et meget tidligt tidspunkt og  

 udstrækkes til hele systemets levetid.
Ansvarlig brugermyndighed (ABM) udpeges for hvert enkelt informatiksystem.  

 ABM er ansvarlig for, at systemets funktioner til enhver tid er fastlagt,  

 prioriteret og beskrevet, herunder at systemets sikkerhedsniveau er  

 defineret.
ABM er endvidere ansvarlig for tilvejebringelse af de  

 brugermæssige forudsætninger for implementering af et system, og udarbejdelse  

 af brugerbestemmelser for driften samt for opfølgning af den daglige  

 anvendelse af dette.
Ansvarlige systemmyndighed (ASM) udpeges for hvert enkelt informatiksystem  

 i informatiksystemets initialfase.
ASM er ansvarlig for, at systemet teknisk  

 implementeres og drives i hele dets levetid inden for de fastsatte økonomiske  

 rammer, samt fungerer i overensstemmelse med de af ABM beskrevne krav, og  

 overholder de fastlagte tekniske og sikkerhedsmæssigt godkendte standarder.  

 ASM er endvidere ansvarlig for teknisk rådgivning til ABM.
Såfremt det pågældende informatiksystem anvendes eller tænkes anvendt ved  

 andre myndigheder, kan der her udpeges tilsvarende strukturer, der  

 repræsenterer henholdsvis brugersiden og systemsiden.
Disse har efter nærmere  

 aftale med ABM og ASM ansvaret for de opgaver, der løses lokalt.
