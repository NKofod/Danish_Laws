I medfør af § 9, § 18 c, stk. 1, jf. § 49, nr. 7, og § 73 i sømandslov, jf. lovbekendtgørelse nr. 11 af 6. januar 1989, som senest ændret ved lov nr. 287 af 27. april 1994, og efter bemyndigelse i bekendtgørelse nr. 570 af 26. september 1988 fastsættes:
 § 1.  Bekendtgørelsen finder anvendelse på enhver  

 gravid søfarende, som udfører arbejde på dansk skib, med undtagelse af  

 søfarende, der alene arbejder om bord, medens skibet ligger i havn.
§ 2.  En søfarende kan kræve afsked eller fratræden,  

 når det ved lægeerklæring godtgøres, at hun er gravid, og at det ikke kan  

 anses for forsvarligt, at hun fortsætter i sin stilling om bord.
Det samme  

 gælder, når det af hensyn til hende selv, den forestående fødsel eller barnet  

 må anses for påkrævet, at tjenesten bringes til ophør.
Stk. 2.  Den søfarende kan kræve at fratræde tjenesten  

 efter udløbet af 4. svangerskabsmåned, når hun ikke regelmæssigt vil kunne få  

 fornødent lægetilsyn ved fortsat tjeneste om bord.
Den søfarende kan altid  

 kræve at fratræde tjenesten efter udløbet af 6. svangerskabsmåned.
 § 3.  Skibsføreren skal, når en søfarende som følge af  

 graviditet bliver ude af stand til at varetage sin tjeneste, fritage hende  

 for tjeneste om bord og sørge for hendes fratræden.
§ 4.  En søfarende, som kan kræve fratræden efter § 2,  

 og som ønsker at rejse til sin bopæl i Danmark, har ret til fri rejse med  

 underhold for statens regning.
Det samme gælder, hvis hun som følge af  

 graviditeten kræver afsked.
 Stk. 2.  Finder fødslen sted i udlandet, kan  

 Søfartsstyrelsen også efter fødslen yde fri hjemrejse som anført i stk. 1 for  

 såvel moder som barn.
Stk. 3.  Ønsker en gravid søfarende at rejse til sin  

 bopæl i Danmark efter stk. 1, skal krav om fri hjemrejse så vidt muligt  

 fremsættes ved fratrædelsen.
Begæring om hjemrejse efter stk. 2 skal  

 fremsættes inden 1 måned efter fødslen.
 § 5.  Bliver en søfarende under tjenesten klar over,  

 at hun er gravid, og vil hun gøre brug af retten til fratræden efter § 2,  

 skal hun snarest mulig underrette skibsføreren om, hvornår hun ønsker at  

 fratræde.
Stk. 2.  Skibsføreren skal, når han får kendskab til, at  

 en søfarende er gravid, give hende lejlighed til at søge læge for nødvendig  

 svangerskabskontrol i den første havn, hvor dette kan ske.
Endvidere påhviler  

 det skibsføreren, i den udstrækning det er muligt før lægeundersøgelsen, at  

 give den søfarende underretning om skibets rejseruter.
 § 6.  Hjemrejse efter § 4 ordnes af dansk  

 udenrigsrepræsentation eller af skibsføreren, dersom der ikke er dansk  

 udenrigsrepræsentation på stedet.
 Stk. 2.  Det er en forudsætning for at opnå refusion, at  

 der foreligger fornøden dokumentation for afholdte udgifter, og at der er  

 taget rimelige økonomiske hensyn i forbindelse med foranstaltninger efter  

 denne bekendtgørelse.
 § 7.  Bekendtgørelsen træder i kraft den 1. oktober  

 1994.
 Stk. 2.  Samtidig ophæves bekendtgørelse nr. 611 af 29.  

 november 1973 om søfarendes ret til at kræve afsked og fri hjemrejse ved  

 graviditet.
Søfartsstyrelsen, den 20. september 1994 Hans Christensen / E.
Vestergaard (* 1) Bekendtgørelsen indeholder bestemmelser, der gennemfører dele af  

 Rådets direktiv nr. 92/85/EØF, EF-Tidende 1992 L 348 s. 1.
