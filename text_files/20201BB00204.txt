Fremsat den 5. marts 2021 af Pernille Skipper (EL) og Trine Torp (SF) Forslag til folketingsbeslutning om etablering af krisecentre for voldsudsatte mænd i Danmark Folketinget pålægger regeringen inden udgangen af folketingsåret 2021-22 at indkalde til forhandlinger om indførelse og finansiering af et lovforslag, der med en ny bestemmelse i serviceloven sikrer voldsudsatte mænd ret til beskyttelse, behandling, rådgivning og en midlertidig boform på lige fod med voldsudsatte kvinder.
Bemærkninger til forslaget Alle personer, uanset køn eller baggrund, har ret til samfundets beskyttelse, hjælp og behandling, hvis de udsættes for vold i nære relationer.
Der er i dag begrænsede tilbud til mænd, der udsættes for vold i nære relationer.
Der findes i Danmark et antal mandekrisecentre efter servicelovens § 110, der også omfatter midlertidige boformer som eksempelvis herberger.
Mandecentrene er et tilbud til mænd i forskellige livskriser, og man kan godt tage ophold på et mandekrisecenter uden at have været udsat for vold.
Kvinder, der bor på kvindekrisecentre efter servicelovens § 109, har været udsat for fysisk eller psykisk vold eller trusler om vold.
Fra Socialstyrelsens årsstatistik om kvinder og børn på krisecenter har vi detaljeret viden om omfanget af og formerne for vold, kvinderne har været udsat for.
Den samme viden har vi ikke om voldsudsatte mænd.
 Debatten om at ligestille voldsudsatte kvinder og mænd i adgangen til behandling, f.eks. i forhold til psykologhjælp, har ikke taget højde for, at der er tale om to meget forskellige målgrupper, når man sammenligner borgere, der gør brug af henholdsvis § 109- og § 110-tilbud efter serviceloven. Ønsker man at opnå ligestilling mellem kønnene på dette punkt, bør man derfor indføre en ny bestemmelse i serviceloven frem for at ændre servicelovens § 110.
Forslagsstillerne mener, at alle borgere, der udsættes for vold eller trusler om vold i nære relationer, har krav på beskyttelse og hjælp fra samfundet.
Beslutningsforslaget indebærer derfor, at regeringen skal indkalde til forhandlinger om indførelse og finansiering af en ny § 109 a i serviceloven, der tilbyder en midlertidig boform, beskyttelse, rådgivning og behandling til mænd, der udsættes for fysisk eller psykisk vold eller trusler om vold i nære relationer.
Mændene skal kunne være ledsaget af børn og skal i øvrigt kunne modtage samme type hjælp og støtte som kvinder, der tager ophold på tilbud efter servicelovens § 109. Også de børn, der eventuelt måtte ledsage mændene, skal kunne modtage psykologhjælp.
 Dermed vil der opnås ligestilling mellem voldsudsatte mænd og kvinder.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om etablering af krisecentre for voldsudsatte mænd i Danmark.
(Beslutningsforslag nr.
B 204) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
