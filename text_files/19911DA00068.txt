Nr BTB 68 Betænkning over Forslag til folketingsbeslutning om forebyggelse af vold  

 mod børn og unge på arbejdsmarkedet og af arbejdsskader   

 Nr B 68 1991-92, 1. samling Afgivet af Arbejdsmarkedsudvalget Afgivet: 19920506 Udvalget har behandlet beslutningsforslaget i nogle møder og har herunder stillet spørgsmål til arbejdsministeren, som denne har besvaret skriftligt.
Nogle af udvalgets spørgsmål og arbejdsministerens besvarelse heraf er optrykt som bilag til betænkningen.
 Herefter indstiller et flertal (Socialdemokratiets, Socialistisk  

 Folkepartis og Kristeligt Folkepartis medlemmer af udvalget)  

 beslutningsforslaget til vedtagelse uændret , idet flertallet  

 bemærker, at de mange røverier imod grill-barer, døgnkiosker og tankstationer  

 kræver en målrettet forebyggende indsats, hvor der lægges vægt på, at det  

 forebyggende element består i at træffe foranstaltninger, inden røveriet  

 sker.
 Flertallet lægger vægt på, at Arbejdstilsynet og det lokale politi får en  

 afgørende indflydelse på, hvilke brancher og virksomheder der forbydes at  

 beskæftige unge under 18 år ved »alenearbejde«, ligesom det er af  

 afgørende betydning, at det er Arbejdstilsynet og det stedlige politi, der  

 afgør, hvor unge under 18 år kan arbejde alene.
 Flertallet lægger vægt på, at der gennemføres en landsdækkende  

 oplysningskampagne f.eks. i lighed med Søsportens Sikkerhedsråds kampagner  

 eller de kampagner, Rådet for Større Færdselssikkerhed gennemfører.
 Et mindretal (Venstres, Det Konservative Folkepartis,  

 Fremskridtspartiets, Centrum-Demokraternes og Det Radikale Venstres medlemmer  

 af udvalget) indstiller beslutningsforslaget til forkastelse.
Et flertal inden for mindretallet (Venstres og Det Konservative  

 Folkepartis medlemmer af udvalget) ønsker at bemærke, at Arbejdsministeriets  

 udkast til bekendtgørelse om unges farlige arbejde indeholder en række  

 forslag til yderligere beskyttelse af unge ved farligt arbejde.
Det gælder  

 bl.a. arbejde med særlig risiko for vold, hvor der skal være en person over  

 18 år til stede, arbejde med brandfarlige gasser, hvor der indføres et  

 generelt forbud, ligesom det bliver forbudt for unge under 18 år uden særlig  

 uddannelse at arbejde med motorkædesave. Ændringerne for unges farlige  

 arbejde har fået Arbejdsmiljørådets tilslutning.
 Forslaget om, at der skal træffes konkrete afgørelser om, hvilke  

 arbejdspladser, delbrancher eller brancher der ikke må beskæftige unge under  

 18 år, og muligheden for konkrete dispensationer herfra vil kræve et  

 ressourceforbrug, der ikke modsvares af de arbejdsmiljømæssige forbedringer.
 For så vidt angår en oplysningskampagne er der og vil der blive gennemført  

 adskillige initiativer vedrørende unge og arbejdsmiljø, som det fremgår af  

 besvarelsen af udvalgets spørgsmål 3 og 4.
 Et mindretal inden for mindretallet (Fremskridtspartiets medlem af  

 udvalget) er af den opfattelse, at børn er forældrenes ansvar, og det derfor  

 er op til netop forældrene, at deres børn arbejder på betryggende vis.
 Arbejdstilsynet fører allerede tilsyn med virksomhederne og har pligt til  

 at påtale ulovligheder af den art, som forslaget omhandler.
 Fremskridtspartiet finder forslaget til folketingsbeslutning overflødigt,  

 da nuværende bestemmelser på god vis mindsker overfald.
 Uanset hvilket apparat det offentlige sætter i gang, vil der altid kunne  

 opstå situationer, hvor noget går galt.
 Beslutningsforslaget vil give store administrative omkostninger, og det er  

 ikke netop det, Danmark har brug for.
Jytte Andersen (S) Bakholt (S) Ole Vagn Christensen (S) Poul Erik Dyrlund  

 (S) Hans Jørgen Jensen (S) fmd.
Lone Møller (S) Taanquist (S) Tommy  

 Dinesen (SF) Duetoft (CD) Pia Christmas-Møller (KF) Kai Dige Bach (KF)  

 Charlotte Antonsen (V) Helge Sander (V) Jørgen Winther (V) Poul Nødgaard (FP)  

 Lone Dybkjær (RV) Glønborg (KRF) Bilag Nogle af udvalgets spørgsmål til arbejdsministeren og dennes besvarelse  

 heraf Spørgsmål nr. 3:
»Ministeren bedes tilsende udvalget alt relevant materiale om  

 regeringens handlingsplan for børn fra 1988 og om de aktiviteter, som  

 arbejdsgruppen skulle gennemføre, samt eventuel evaluering, sådan som oplyst  

 under 1. behandlingen.« Svar:
 I forbindelse med regeringens handlingsplan for børn var der enighed om,  

 at der var et behov for undervisning af unge i reglerne om arbejdsmiljø.
 Der blev på denne baggrund nedsat en arbejdsgruppe ledet af  

 Undervisningsministeriet og med deltagelse af Arbejdsministeriet og  

 Direktoratet for Arbejdstilsynet.
 Arbejdsgruppen har udsendt en rapport om undervisning i arbejdsmiljø, som  

 giver praktiske råd om, hvordan undervisningen i arbejdsmiljø kan foregå.
 Dette blev, som jeg også redegjorde for under 1. behandlingen af  

 beslutningsforslaget, fulgt op med møder i hvert amt for skolevejledere og  

 klasselærere.
Jeg har fået oplyst, at der ikke foreligger en skriftlig evaluering af  

 rapporten og det efterfølgende projekt.
Direktoratet for Arbejdstilsynet er  

 dog af den opfattelse, at opbygningen af rapporten og opfølgningen af denne  

 har været tilfredsstillende.
Herudover har Arbejdstilsynet i april 1991 udsendt materiale om  

 arbejdsmiljøundervisning til skoleinspektører, skolevejledere,  

 skolebestyrelser og klasselærere i 7.-9. klasse.
I forbindelse med denne  

 kampagne blev der i samarbejde med Arbejdsmiljøfondet og arbejdsmarkedets  

 parter udskrevet en konkurrence om beskrivelse af det gode arbejde.
 Jeg vedlægger materiale om disse tiltag.
 Spørgsmål nr. 4:
 »Ministeren bedes tilsende udvalget alt relevant materiale  

 vedrørende Nationalkomiteen for Arbejdsmiljøårets aktiviteter på følgende  

 områder:
- arbejdsskader hos børn og unge (kampagne i hvet amt), - arbejdsmiljøuddannelse af unge på vej ud i erhvervslivet, - børnearbejde og forældre, - skoleelevers erhvervsarbejde, - sikker jobstart, - arbejdsmiljøet for unge i landbruget, - unge-teater og arbejdsmiljø samt materiale om initiativerne igangsat af Arbejdstilsynet og  

 Arbejdsmiljøfondet:
- debatbog, - videofilm til undervisning af børn og unge i folkeskolen og på tekniske skoler,  

 sådan som oplyst under 1. behandlingen.« Svar:
 Jeg kan oplyse, at der ikke på nuværende tidspunkt foreligger et  

 egentligt samlet materiale om Nationalkomiteen for Arbejdsmiljøårets  

 aktiviteter vedrørende unge og arbejdsmiljø. Jeg vedlægger dog en kortfattet  

 oversigt, der giver et vist indtryk af de problemer, der er planlagt i  

 arbejdsmiljøåret.
 Endvidere kan jeg oplyse, at de projekter, som modtager støtte fra EF,  

 alle startes i april måned 1992.
 For så vidt angår de af Arbejdstilsynet og Arbejdsmiljøfondet planlagte  

 aktiviteter har Direktoratet for Arbejdstilsynet over for mig oplyst, at de  

 påbegyndes i efteråret 1992. Jeg kan derfor på nuværende tidspunkt kun sende  

 udvalget vedlagte projektoplæg om de nævnte projekter.
