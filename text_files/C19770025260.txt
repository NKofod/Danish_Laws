(Til alle amtsråd, kommunalbestyrelser,  

 skolekommissioner, fælleslærerråd, skolenævn, lærerråd og  

 skoleledere uden for København) Lov nr. 313 af 26. juni 1975 om folkeskolen har medført nogle ændringer i  

 forhold til den tidligere folkeskolelovs bestemmelser om fastsættelse af  

 tiden for konfirmationsforberedelsen.
Disse ændringer har i enkelte tilfælde  

 givet anledning til tvivl og henvendelser til såvel kirkeministeriet som  

 undervisningsministeriet.
I denne anledning skal man efter forhandling med kirkeministeriet herved  

 meddele følgende vejledning til skolemyndighederne og skolerne 1. Det følger af reglerne i folkeskolelovens § 45, at  

 konfirmationsforberedelsen ikke mod præsternes ønske kan henlægges til  

 lørdage eller til tiden efter normal skoletids ophør de øvrige dage.  

  Skolernes undervisningstid strækker sig med 7 daglige lektioner normalt fra  

 kl. 8 til kl. 14.35 eller 14.40. For elever på 8.-10. klassetrin, hvis  

 samlede ugentlige timetal i skolen nu kan komme op på 34 timer (jfr. lov nr.  

 243 af 8. juni 1977 om ændring af folkeskolens § 14), vil det som regel være  

 nødvendigt at inddrage en 8. undervisningstime på enkelte ugedage, og for  

 disse elevers vedkommende kan »normal skoletid« derfor først  

 betragtes som ophørt kl. 15.30 eller 15.35.
 I tilfælde, hvor en præst ønsker at forberede det enkelte konfirmandhold  

 mere end 2 timer ugentlig, kan præsten dog ikke modsætte sig, at de timer,  

 der ligger ud over 2 forberedelsestimer om ugen, henlægges til tiden efter  

 skolernes 7., henholdsvis 8. undervisningstime, jfr. § 3, stk. 4, 2. pkt. i  

 anordning nr. 279 af 9. juli 1968 om konfirmation (gengivet i uddrag som  

 bilag til denne vejledning).
2. Ifølge folkeskolelovens § 45, stk. 2, skal der  

 sikres konfirmationsforberedelsen den nødvendige tid inden for de rammer, der  

 er i lovens § 14, stk. 2, er fastsat for elevernes daglige undervisningstid.  

 De timer, hvor eleverne går til konfirmationsforberedelse, indgår således i  

 timetallet, og  elevernes samlede undervisningstid de pågældende dage  

 incl. konfirmationsforberedelsen må derfor ikke overstige 7 timer på 7.  

 klassetrin og 8 timer på 8. og 9. klassetrin.
Dette gælder dog ikke for  

 elever, der går til konfirmationsforberedelse på andre klassetrin end efter  

 den normale ordning ved skolen, og det kan heller ikke antages at gælde i  

 tilfælde, hvor konfirmationsforberedelsen efter præstens ønske henlægges til  

 tiden efter kl. 15.30 på 7. klassetrin og kl. 16.00 på 8. og 9. klassetrin.
I  

 sidstnævnte tilfælde skal man dog henstille, at undervisningen i skolen og  

 konfirmationsforberedelsen tilrettelægges på en sådan måde, at elevernes  

 samlede undervisningstid de pågældende dage ikke kommer til at overstige 8  

 timer.
3. Det er overladt til præsterne at træffe bestemmelse  

 om, på hvilket klassetrin forberedelsen normalt skal foregå, samt om  

 forberedelsens fordeling inden for skoleåret.
Det er pålagt præsterne at  

 sende meddelelse herom til skolekommissionen senest den 1. februar i det  

 forudgående skoleår, såfremt den hidtil gældende ordning ønskes ændret.
 4. Efter folkeskolelovens § 45, stk. 1, fastsættes  

 tiden for konfirmationsforberedelsen ved forhandling mellem skolekommissionen  

 og præsterne i kommunen.
Forhandlingen om fastsætelse af tiden for konfirmationsforberedelsen tager  

 alene sigte på at fastlægge, på hvilke tidspunkter i forhold til det  

 ugentlige skema for skoleunderevisningen konfirmationsforberedelsen skal  

 foregå, herunder om undervisningen skal gives i 2 sammenhængende lektioner  

 een gang ugentlig eller i 1 lektion to gange ugentlig.
Der bør under  

 forhandlingerne tages hensyn til de vanskeligheder for præsternes medvirken  

 ved kirkelige handlinger, som en placering af konfirmationsforberedelsen om  

 eftermiddagen kan medføre.
Det må endvidere tages i betragtning, at eleverne  

 på det pågældende klassetrin skal have mulighed for at deltage i  

 konfirmationsforberedelsen efter den fastlagte ordning uden at forsømme  

 skolens undervisning.
5. Hvis der ved forhandlingen om tidspunkterne ikke  

 kan opnås enighed mellem præsterne og skolekommissionen, træffes afgørelsen,  

 som det fremgår af folkeskolelovens § 45, stk. 1, 2. pkt. af  

 kommunalbestyrelsen efter forhandling med menighedsrådene for de sogne  

 (kirkedistrikter), hvis præster berøres af ordningen.
Som grundlag for denne  

 forhandling tilsender skolekommissionen kommunalbestyrelsen og  

 menighedsrådene et referat af forhandlingen mellem skolekommissionen og  

 præsterne.
Forhandlingen mellem kommunalbestyrelsen og menighedsrådene kan foregå  

 mundtligt eller skriftligt.
Under hensyn til formålet med den nævnte  

 lovbestemmelse skal man henstille, at sagen behandles af den samlede  

 kommunalbestyrelse, og at kommunalbestyrelsens medlemmer under alle  

 omstændigheder gøres bekendt med de af menighedsrådene fremførte synspunkter.  

 Kommunalbestyrelsens afgørelse kan ikke indbringes for højere administrativ  

 myndighed.
6. Af hensyn til den planmæssige gennemførelse af  

 konfirmationsforberedelsen bør skolerne for de klassers vedkommende, hvis  

 elever går til konfirmationsforberedelse, undlade at henlægge ekskursioner,  

 virksomhedsbesøg, idrætsarrangementer og lignende til de dage, på hvilke  

 konfirmationsforberedelsen foregår.
Hvor dette ganske undtagelsesvis ikke kan  

 undgås, bør skolerne give meddelelse herom til hver enkelt præst.
7. Placeringen af skolens undervisning i  

 kristendomskundskab på 7. eller 8. klassetrin fastsættes i  

 undervisningsplanen efter den herfor gældende procedure.
Der bør herved tages  

 hensyn til, på hvilket klassetrin eleverne ved den pågældende skole normalt  

 forberedes til konfirmation, jfr. pkt. 3. Det er dog ikke efter loven  

 udelukket at placere kristendomsundervisningen på samme klassetrin.
 8. Med hensyn til spørgsmålet om, hvor  

 konfirmationsforberedelsen kan foregå, og om afholdelse af udgifter til  

 befordring til konfirmationsforberedelse henviser man til bestemmelserne i  

 konfirmationsanordningens § 2, stk. 3-5.
 Undervisningsministeriet, den 7.  

 december 1977.
 P.M.V.
 E.B.
