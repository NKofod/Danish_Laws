 En bankkasserer, hvis arbejde efter overgang til edb-system i kassen  

 medførte mere ensformige og fastlåste arbejdsstillinger, blev sygemeldt på  

 grund af smerter i nakke, højre skulder og arm.
 Ankestyrelsen indhentede en ortopæd-kirurgisk speciallægeerklæring,  

 hvoraf fremgik, at skadelidte led af rotator cuff syndrom.
Ankestyrelsen fandt herefter, at skadelidtes lidelse var omfattet af §  

 1, pkt.
E.6.b.3 i Sikringsstyrelsens bekendtgørelse nr.
 276 af 23. maj 1986 om fortegnelse over erhvervssygdomme i medfør af  

 lovgivning om arbejdsskadeforsikring.
 REDEGØRELSE FOR SAGEN:
En bankkasserer, der gennem flere år havde arbejdet med edb-behandling af kassebilag samt kassebetjening af kunder, blev sygemeldt i oktober 1985 på grund af smerter i nakke samt højre skulder og arm.
Skadelidte oplyste, at smerterne begyndte kort efter at banken gik over til brug af edb-terminal-kasse, der som følge af kassepartiets opbygning medførte, at arbejdsstillingen blev mere ensformig og fastlåst.
 AFGØRELSEN, DER KLAGES OVER:
Sikringsstyrelsen fandt, at den anmeldte lidelse ikke gav ret til ydelser efter lov om arbejdsskadeforsikring, da lidelsen ikke var omfattet af fortegnelsen over erhvervssygdomme i § 1 i Sikringsstyrelsens dagældende bekendtgørelse af 28. december 1984.
 KLAGEN TIL ANKESTYRELSEN:
Sagen blev anket af skadelidte, der henviste til, at hun følte sig helt sikker på, at hun gennem sit arbejde havde været udsat for en kraftig overbelastning af højre arm og nakke.
 SUPPLERENDE OPLYSNINGER EFTER ANKEN:
Ankestyrelsen modtog en lægeerklæring fra en arbejdsmedicinsk klinik, der tillige indeholdte en beskrivelse af arbejdsforholdene.
Det fremgik heraf, at skadelidtes arbejde efter overgang til edb-system i kassen var blevet ændret i retning af en mere intens gentagen belastning af højre arm.
Arbejdet medførte hyppige fremrækninger af højre arm, strakt over skulderniveau, ligesom højre hånd anvendtes i forbindelse med indtastning i en vinkel på 45 grader ud fra kroppen og ved et tastatur uden håndledsstøtte.
Ankestyrelsen indhentede en ortopæd-kirurgisk speciallægeerklæring, hvoraf fremgik, at skadelidte led af højresidig rotator cuff syndrom.
 LOVGRUNDLAG:
 Lov om arbejdsskadeforsikring § 10.
Sikringsstyrelsens bekendtgørelse nr. 276 af 23. maj 1986 om fortegnelse over erhvervssygdomme i medfør af lovgivning om arbejdsskadeforsikring, § 1, pkt.
E.6.b.3.
 ANKESTYRELSENS AFGØRELSE:
Efter de nu foreliggende lægelige oplysninger finder Ankestyrelsen, at skadelidtes lidelse er omfattet af § 1, pkt.
E.6.b.3. i Sikringsstyrelsens bekendtgørelse af 23. maj 1986.
 Ankestyrelsen ændrer således Sikringsstyrelsens afgørelse.
