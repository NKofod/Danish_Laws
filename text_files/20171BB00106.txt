Fremsat den 21. marts 2018 af Martin Henriksen (DF), Alex Ahrendtsen (DF), Kristian Thulesen Dahl (DF), Karina Due (DF), Søren Espersen (DF), Christian Langballe (DF) og Peter Skaarup (DF) Forslag til folketingsbeslutning om aktivering af nødbremsen til afvisning af asylansøgere ved grænsen Folketinget pålægger udlændinge- og integrationsministeren hurtigst muligt at aktivere udlændingelovens § 28, stk. 7, som giver mulighed for at afvise asylansøgere ved grænsen.
Bemærkninger til forslaget Forslagsstillerne finder, at asylansøgere skal afvises allerede ved de danske grænser.
Danmark er omgivet af sikre lande, hvorfor det burde være aldeles uproblematisk at afvise asylansøgere ved grænsen.
 Selv om antallet af asylansøgere til Danmark er begyndt at falde, bl.a. som en konsekvens af regeringsskiftet i 2015 og den deraf førte politik med en lang række nødvendige og tiltrængte stramninger, ønsker forslagsstillerne den såkaldte nødbremse aktiveret.
Danmark har modtaget alt for mange asylansøgere de seneste årtier fra lande med en helt anden kultur, og de er derfor meget svære at integrere.
Mange asylansøgere ender på offentlig forsørgelse, i ghettoer, i parallelsamfund og som dårligt integrerede udlændinge.
I februar 2018 viste en analyse fra Finansministeriet, at ikkevestlige indvandrere og efterkommere kostede statskassen 36 mia. kr. i 2015. Det har Danmark ikke råd til (»Store udgifter til indvandrere uden job«, Finansministeriet, den 22. februar 2018).
Mange flygtninge ankommer til Danmark fra andre lande, der er med i Dublinforordningen.
Det er hævet over enhver tvivl, at Danmark ikke er den første medlemsstat, som asylansøgeren er indrejst i.
Det kan og bør de danske myndigheder konstatere allerede ved grænsen.
Dublinforordningen fungerer ikke i praksis.
Det er derfor nødvendigt at foretage afvisning af asylansøgere ved grænsen for at imødegå den omfattende asylshopping i Europa.
Det enorme antal flygtninge, der ankom til Europa under flygtningekrisen i 2015, fik flere til at mene, at forordningen var sat ud af spil.
Men Dublinforordningen var allerede brudt sammen inden flygtningekrisen.
Flygtningene var bekendt med reglerne og nægtede derfor at lade sig registrere i det første EU-land, de ankom til.
Danmark bør derfor aktivere nødbremsen.
Forordningen virker ikke, og Danmark er direkte truet af det store antal flygtninge, der allerede er kommet til landet.
Når nødbremsen bliver aktiveret, vil asylansøgere blive afvist af politiet ved grænsen til Danmark og dermed ikke få behandlet deres asylansøgning i Danmark.
Forslagsstillerne har tidligere fremsat beslutningsforslag B 51, folketingsåret 2016-17, og B 98, folketingsåret 2015-16, om afvisning af asylansøgere ved grænsen.
Med lovforslag L 153, der blev vedtaget den 11. maj 2017, indførte Folketinget imidlertid en mulighed for at afvise asylansøgere ved grænsen i særlige situationer - den såkaldte nødbremse.
Loven blev vedtaget efter pres fra Dansk Folkeparti og er en del af finanslovsaftalen for 2017 (lov nr. 476 af 17. maj 2017).
Udlændinge- og integrationsministeren blev med nødbremsen bemyndiget til i særlige tilfælde at beslutte, at udlændinge kan afvises ved grænsen ved indrejse fra et land omfattet af Dublinforordningen.
Beslutningen træffes for en periode på op til 4 uger, som kan forlænges med op til 4 uger ad gangen.
Nødbremsen kan anvendes, hvis der opstår en krisesituation, der sætter de danske grænser under pres.
Forslagsstillerne mener, at de danske grænser trods et fald i asylstrømmen stadig er under pres.
Mere end 3.400 søgte om asyl i Danmark i 2017, hvorfor der er brug for en aktivering af nødbremsen.
Skriftlig fremsættelse Martin Henriksen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om aktivering af nødbremsen til afvisning af asylansøgere ved grænsen.
(Beslutningsforslag nr.
B 106) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
