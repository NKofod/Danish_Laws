Højesterets dom af 13. februar 1976 Under en af Vallensbæk Nordmark Fjernvarmeværk A.m.b.a. anlagt sag ved  

 Østre Landsret påstod andelsselskabet finansministeriet tilpligtet at  

 anerkende, at andelshaverne i varmeværket og/eller andelsselskabet som sådant  

 ikke skal svare afgift af den enkelte andelshavers indskud til dækning af sin  

 andel i selskabet.
Nævnet vedrørende merværdiafgift mv havde truffet afgørelse om, at  

 tilslutnings- og oprettelsesafgifter og andre beløb, som leverandøren  

 afkræver modtageren som betingelse for levering af varer og afgiftspligtige  

 ydelser, ifølge lovens § 7, stk 2, punkt c, skulle medregnes i den  

 afgiftspligtige værdi.
De omhandlede andelsindskud blev anset for at falde  

 ind under de nævnte tilslutningsafgifter mv, således at der skulle svares  

 afgift af indskuddene.
Ved dom af 12. juli 1974 blev ministeriet frifundet.
Retten fandt, at  

 uanset at de omhandlede indbetalinger i selskabets vedtægter betegnes som  

 andele og skal anvendes til "finansiering af andelsselskabets  

 anlægsformue", må de anses for omfattet af den særlige regel i lovens §  

 7, stk 2, punkt c.
Indskuddene omfattes af udtrykket "andre beløb"  

 og må, når bl a henses til baggrunden for den pågældende bestemmelse, ganske  

 sidestilles med de der nævnte tilslutnings- og oprettelsesafgifter, idet  

 vedtægterne bestemmer, at en udtrædende andelshaver ikke har krav på  

 udbetaling af nogen anpart af selskabets eventuelle formue, og at betaling af  

 indskuddene er en af selskabet stillet betingelse for levering af varme.
 Sagen blev af selskabet indbragt for Højesteret, der ved dom af 13.  

 februar 1976 stadfæstede landsretsdommen.
