Bekendtgørelse om ansvaret for og styringen af den aktive beskæftigelsesindsats I medfør af § 13, stk. 4, § 17, § 23, stk. 2, § 24, stk. 2, § 52, stk. 5, § 56, stk. 2, og § 66, stk. 1, i lov om ansvaret for og styringen af den aktive beskæftigelsesindsats, jf. lovbekendtgørelse nr. 731 af 15. juni 2010, som ændret ved lov nr. 1596 af 22. december 2010, og efter forhandling med KL og efter aftale med indenrigs- og sundhedsministeren, fastsættes:
Kapitel 1 Beskæftigelsesindsatsen i jobcenteret § 1. Beskæftigelsesindsatsen i jobcenteret omfatter følgende opgaver:
 1) Opgaver efter lov om en aktiv beskæftigelsesindsats.
 2) Formidling af virksomhedsrettede sociale tilbud og indsatsen for at inddrage virksomhederne i beskæftigelsesindsatsen, jf. § 13, stk. 3, i lov om ansvaret for og styringen af den aktive beskæftigelsesindsats.
 3) Beskæftigelsesrettede opgaver efter lov om aktiv socialpolitik og lov om sygedagpenge, jf. bekendtgørelsens §§ 2-8.
 4) Beskæftigelsesrettede opgaver efter integrationsloven, jf. § 13, stk. 5, i lov om ansvaret for og styringen af den aktive beskæftigelsesindsats.
 5) Lov om kompensation til handicappede i erhverv m.v.
Beskæftigelsesrettede opgaver efter lov om aktiv socialpolitik Vejledning og opfølgning m.v.
 § 2. Jobcenteret varetager følgende opgaver for personer, der er omfattet af lov om aktiv socialpolitik:
 1) Vejledning om mulighederne for at få beskæftigelsesrettet hjælp, herunder vejledning om hvordan personen så vidt muligt ved egen hjælp kan klare øjeblikkelige eller kommende økonomiske problemer, jf. § 7 i lov om aktiv socialpolitik.
 2) Behandling og vurdering af ansøgninger og spørgsmål om beskæftigelsesrettet hjælp, jf. § 8 i lov om aktiv socialpolitik.
 3) Opfølgning efter § 10 i lov om aktiv socialpolitik for så vidt angår den beskæftigelsesrettede hjælp for at sikre, at betingelserne for at give hjælpen fortsat er opfyldt, herunder vurdering af, om der er grundlag for at yde andre former for hjælp m.v.
Kontanthjælpsmodtagere § 3. Jobcenteret varetager følgende opgaver for personer, der ansøger om eller modtager kontanthjælp:
 1) Bistand i forbindelse med personens registrering og afmelding som arbejdssøgende, hvis han eller hun ansøger om eller modtager hjælp alene på grund af ledighed, jf. § 8 a i lov om aktiv socialpolitik.
 2) Vurdering af, om ansøgeren og en eventuel ægtefælle har et rimeligt tilbud om arbejde og aktivt søger at udnytte deres arbejdsmuligheder, dvs. er til rådighed, jf. §§ 13-13 c i lov om aktiv socialpolitik.
 3) Indstilling til den del af den kommunale forvaltning, der udbetaler ydelsen, om sanktioner efter kapitel 4 i lov om aktiv socialpolitik, hvis betingelserne herfor er opfyldt.
Modtagere af ledighedsydelse § 4. Jobcenteret varetager følgende opgaver for personer, der er visiteret til fleksjob, og som modtager ledighedsydelse efter reglerne i §§ 74 a-74 e i lov om aktiv socialpolitik:
 1) Løbende opfølgning på, om personen opfylder rådighedsbetingelserne i § 74 b, stk. 1, og §§ 75-77 b, i lov om aktiv socialpolitik, samt indstilling til den del af den kommunale forvaltning, der udbetaler ydelsen, om sanktioner m.v., hvis betingelserne herfor er opfyldt.
 2) Revisitation, når en person har fået ledighedsydelse i 12 måneder inden for 18 måneder, samt hver gang personen på ny har modtaget ledighedsydelse i 12 måneder inden for 18 måneder, jf. § 74 c i lov om aktiv socialpolitik.
 § 5. For personer, der har været berettiget til ledighedsydelse eller har været ansat i fleksjob, men senere er overgået til ansættelse i ustøttet beskæftigelse, og som derefter modtager ledighedsydelse efter reglerne i §§ 74 f-74 h i lov om aktiv socialpolitik, følger jobcenteret løbende op på, om modtageren opfylder rådighedsbetingelserne i § 74 g, stk. 1-4, i lov om aktiv socialpolitik samt indstiller til den del af den kommunale forvaltning, der udbetaler ydelsen, om sanktioner m.v., hvis betingelserne herfor er opfyldt.
Revalidering § 6. Jobcenteret varetager følgende opgaver for personer, der ansøger om eller er under revalidering:
 1) Visitation til revalidering, herunder forrevalidering, jf. §§ 46 og 47 i lov om aktiv socialpolitik.
 2) Tilrettelæggelse af revalideringsperioden, herunder om revalideringsydelse kan ydes i mere end 5 år, jf. § 49 i lov om aktiv socialpolitik.
 3) Udarbejdelse af jobplan i samarbejde med revalidenden, jf. § 50 i lov om aktiv socialpolitik.
 4) Løbende opfølgning på om en revalidend følger jobplanen, jf. § 53 i lov om aktiv socialpolitik.
 5) Afgørelse om bevarelse af revalideringsydelsen ved kortvarige afbrydelser og ret til fravær ved graviditet, barsel og adoption, jf. §§ 54 og 55 i lov om aktiv socialpolitik.
 6) Afgørelse om forlængelse af revalideringsperioden, jf. § 56 i lov om aktiv socialpolitik.
 7) Afgørelse om arbejde under revalidering, jf. § 57 i lov om aktiv socialpolitik.
 8) Afgørelse om støtte til særlige udgifter, der er en følge af uddannelsen eller af en nedsat fysisk eller psykisk funktionsevne, jf. § 63 i lov om aktiv socialpolitik.
 9) Afgørelse om støtte til etablering af selvstændig virksomhed, jf. §§ 65 og 66 i lov om aktiv socialpolitik.
Beskæftigelsesrettede opgaver efter lov om sygedagpenge § 7. For personer, der modtager sygedagpenge, varetager jobcenteret de opgaver, der vedrører varighedsbegrænsning, visitation og opfølgning, jf. §§ 8-10, 12-20 og 24-29 i lov om sygedagpenge.
Jobcenteret godkender endvidere aftaler mellem arbejdsgivere og lønmodtagere efter §§ 56-58 i lov om sygedagpenge og aftaler med selvstændige erhvervsdrivende efter § 58 a i lov om sygedagpenge.
 Stk. 2. Kommunen kan beslutte, at en sygemeldt skal sende det besvarede oplysningsskema efter § 11 i lov om sygedagpenge, til jobcenteret.
 Stk. 3. Kommunen kan indhente lægeerklæringer i de tilfælde, hvor en sag er under behandling i jobcenteret, jf. §§ 39 og 44 i lov om sygedagpenge.
 Stk. 4. I de tilfælde, hvor en sag er under behandling i jobcenteret, skal jobcenteret løbende tage stilling til, om betingelserne i §§ 7, 21, 22 og 44 i lov om sygedagpenge, er opfyldt.
Modtagere af ressourceforløbsydelse § 8. Jobcenteret varetager følgende opgaver for personer, der modtager ressourceforløbsydelse:
 1) Vurdering af, om personen har et rimeligt tilbud om arbejde og aktivt deltager i det individuelt tilrettelagte ressourceforløb, jf. § 69 i lov om aktiv socialpolitik.
 2) Indstilling til den del af den kommunale forvaltning, der udbetaler ydelsen, om sanktioner efter kapitel 6 a i lov om aktiv socialpolitik, hvis betingelserne herfor er opfyldt.
Kapitel 2 Anvendelse af logo m.v.
 § 9. Kommunerne er forpligtede til at anvende et fælles jobcenterlogo til skiltning på facaden, så det fremgår, at der i den pågældende bygning findes et jobcenter.
 Stk. 2. Det fælles jobcenterlogo defineres af Arbejdsmarkedsstyrelsen i en designmanual, der udarbejdes i samarbejde med KL og offentliggøres på Arbejdsmarkedsstyrelsens hjemmeside.
Stk. 3. Kommunerne skal benytte et fælles grafisk design overfor borgere og samarbejdspartnere i al skriftlig kommunikation.
Det fælles grafiske design defineres i en designmanual, jf. stk. 2.
Kapitel 3 Beskæftigelsesplan og resultatrevision § 10. Kommunen udarbejder hvert år en plan for at fremme beskæftigelsen.
Beskæftigelsesplanen beskriver det kommende års samlede beskæftigelsesindsats i jobcenteret.
 Stk. 2. Kommuner, der indgår i et forpligtende kommunalt samarbejde, jf. lov om forpligtende kommunale samarbejder, udarbejder en beskæftigelsesplan, der beskriver det kommende års samlede beskæftigelsesindsats og indsatsen for hver enkel af de kommuner, der indgår i samarbejdet.
 § 11. Beskæftigelsesplanen udarbejdes i en skabelon, som er udformet af Arbejdsmarkedsstyrelsen.
Indhold § 12. Beskæftigelsesplanen skal mindst indeholde følgende:
 1) De af beskæftigelsesministeren udmeldte overordnede mål for beskæftigelsesindsatsen.
2) En beskrivelse af de vigtigste beskæftigelsespolitiske udfordringer på baggrund af a) de af ministeren udmeldte mål, b) resultatrevisionen for det forudgående år, og c) det regionale beskæftigelsesråds analyserapport for det forudgående år.
 3) Strategi og mål for den borgerrettede indsats for at reducere korttidsledighed og nedbringe langtidsledighed, herunder indsatsen i forbindelse med bistand med at finde arbejde og arbejdskraft, information og vejledning samt tilbud overfor målgrupperne i § 2 i lov om en aktiv beskæftigelsesindsats, udlændinge omfattet af kapitel 4 i integrationsloven og personer omfattet af opfølgning efter lov om sygedagpenge.
 4) Strategi og mål for den virksomhedsrettede indsats, herunder at skaffe virksomhederne den nødvendige og ønskede arbejdskraft og forebygge og afhjælpe mangel på arbejdskraft.
 5) Strategi og mål for at inddrage andre aktører i beskæftigelsesindsatsen, herunder måltal for hvor stor en del af beskæftigelsesindsatsen, der skal varetages af andre aktører.
 6) Budget for beskæftigelsesindsatsen.
 Stk. 2. Arbejdsmarkedsstyrelsen kan inden for rammerne af stk. 1 fastsætte, at andre oplysninger skal indgå i beskæftigelsesplanen.
Frister § 13. Kommunen anmoder senest den 1. juli det lokale beskæftigelsesråd om bemærkninger til beskæftigelsesplanen.
Inden da skal beskæftigelsesplanen drøftes med beskæftigelsesregionen.
 Stk. 2. Det lokale beskæftigelsesråds og beskæftigelsesregionens bemærkninger skal være kommunen i hænde senest den 31. august.
 § 14. Kommunalbestyrelsen godkender i et møde beskæftigelsesplanen med det lokale beskæftigelsesråds og beskæftigelsesregionens bemærkninger senest i forbindelse med vedtagelsen af budgettet for det kommende år.
 § 15. Kommunen fremsender senest den 31. oktober beskæftigelsesplanen til det regionale beskæftigelsesråd med det lokale beskæftigelsesråds bemærkninger.
 § 16. Kommunen har pligt til at offentliggøre den godkendte beskæftigelsesplan med det lokale beskæftigelsesråds og beskæftigelsesregionens bemærkninger senest den 31. januar.
 Stk. 2. Inden offentliggørelsen skal det lokale beskæftigelsesråds plan for særlige virksomhedsrettede lokale initiativer indføjes i beskæftigelsesplanen.
Resultatrevisionen § 17. Kommunen udarbejder hvert år en resultatrevision, der viser resultater af beskæftigelsesindsatsen i jobcenteret.
 Stk. 2. Kommuner, der indgår i et forpligtende kommunalt samarbejde, jf. lov om forpligtende kommunale samarbejder, udarbejder en resultatrevision, der viser indsatsen i jobcenteret og indsatsen fordelt på hver enkel af de kommuner, der indgår i samarbejdet.
§ 18. Resultatrevisionen viser udviklingen i beskæftigelsesindsatsen over mindst 1 år.
Resultatrevisionen viser endvidere resultater af indsatsen set i forhold til resultater i sammenlignelige jobcentre.
 Stk. 2. Arbejdsmarkedsstyrelsen fastsætter kriterierne for indbyrdes sammenligning af jobcentre.
§ 19. Resultatrevisionen udarbejdes på grundlag af data, som indgår i Arbejdsmarkedsstyrelsens landsdækkende målesystem, Jobindsats.dk.
Arbejdsmarkedsstyrelsen offentliggør data, der skal være trukket af kommunen inden udgangen af 1. kvartal af året.
Resultatrevisionen omfatter oplysningerne i § 20, stk. 1.
 § 20. Resultatrevisionen skal mindst indeholde følgende:
 1) Resultater af beskæftigelsesindsatsen opgjort ved beskæftigelsesministerens mål for beskæftigelsesindsatsen, jf. § 39, stk. 2, i lov om ansvaret for og styringen af den aktive beskæftigelsesindsats.
 2) Udvikling i bestanden af personer på offentlige ydelser fordelt på målgrupper.
 3) Opgørelse af de besparelser, der kan opnås ved en mere effektiv beskæftigelsesindsats.
 Stk. 2. Resultatrevisionen skal indeholde en vurdering af, om der er indsatsområder, hvor der er behov for en mere effektiv beskæftigelsesindsats.
 Stk. 3. Arbejdsmarkedsstyrelsen kan inden for rammerne af stk. 1 fastsætte, at andre oplysninger skal indgå i resultatrevisionen.
§ 21. Kommunen anmoder senest den 1. maj det lokale beskæftigelsesråd om bemærkninger til resultatrevisionen.
Inden da skal resultatrevisionen drøftes med beskæftigelsesregionen.
Det lokale beskæftigelsesråds og beskæftigelsesregionens bemærkninger skal være kommunen i hænde senest den 21. maj.
 § 22. Kommunalbestyrelsen drøfter resultatrevisionen for beskæftigelsesindsatsen i jobcenteret og godkender i et møde resultatrevisionen med det lokale beskæftigelsesråds og beskæftigelsesregionens bemærkninger inden vedtagelsen af budgettet for det kommende år og senest den 30. juni.
 § 23. Kommunen har pligt til at offentliggøre den godkendte resultatrevision med det lokale beskæftigelsesråds og beskæftigelsesregionens bemærkninger senest den 1. juli.
 § 24. Senest samtidig med offentliggørelsen fremsender kommunen resultatrevisionen til det regionale beskæftigelsesråd med det lokale beskæftigelsesråds bemærkninger.
Kapitel 4 Beskæftigelsesankenævnet § 25. Beskæftigelsesankenævnet behandler klager over afgørelser efter de love og bestemmelser, der er nævnt i § 23 i bekendtgørelse om retssikkerhed og administration på det sociale område.
 § 26. Når beskæftigelsesankenævnet behandler sager og træffer afgørelse, anvendes reglerne i lov om retssikkerhed og administration på det sociale område og tilhørende bekendtgørelse, i det omfang det fremgår af loven og bekendtgørelsen.
 § 27. Statsforvaltningen kan nedsætte det antal beskæftigelsesankenævn, som er nødvendigt i forhold til antallet af sager.
Kapitel 5 Tilvejebringelse af offentlige arbejdspladser med løntilskud § 28. Kommunerne, regionerne og staten har pligt til at fremskaffe en given kvote for ansættelse med løntilskud efter kapitel 12 i lov om en aktiv beskæftigelsesindsats inden for eget forvaltningsområde eller anden offentlig arbejdsgiver.
 § 29. Kvoten, jf. § 28, fastsættes én gang årligt af beskæftigelsesministeren efter indstilling fra Beskæftigelsesrådet.
 Stk. 2. Der er mulighed for at tilbyde ansættelser med løntilskud ud over de fastsatte kvoter, såfremt betingelserne herfor i øvrigt er opfyldt, jf. kapitel 12 i lov om en aktiv beskæftigelsesindsats.
 § 30. Kommunerne, regionerne og staten kan videregive sine tilbud om ansættelse med løntilskud til jobcenteret med nærmere angivelse af det faglige indhold og stillingsbetegnelse.
 Stk. 2. Jobcenteret har ansvaret for at visitere til de tilbud om ansættelse med løntilskud, som afgives af kommunen, regionen og staten.
Stk. 3. Kommunen, regionen og staten afgør som arbejdsgiver, hvorvidt den ledige skal ansættes i det pågældende tilbud.
Kommunen, regionen og staten er dog inden for kvoten generelt forpligtet til at ansætte de ledige, som jobcenteret visiterer til ansættelse.
§ 31. Jobcenteret kan inden for kvoten anmode kommuner, regioner eller statslige myndigheder om at stille en konkret løntilskudsplads til rådighed for en ledig til påbegyndelse på et bestemt tidspunkt efter udløbet af en leveringsfrist på 24 dage.
Søn- og helligdage medregnes ikke.
Stk. 2. Kan den offentlige arbejdsgiver ikke stille den konkrete løntilskudsplads til rådighed, skal myndigheden i videst muligt omfang sikre, at den tilbudte plads er relevant i forhold til den lediges beskæftigelsesmål.
Er den offentlige myndighed ikke i stand til at fremskaffe en relevant løntilskudsplads, skal der tilbydes et alternativt løntilskudsjob.
Det er herefter op til jobcenteret at vurdere, om den tilbudte løntilskudsplads skal anvendes.
 § 32. Den myndighed, som inden for kvoten, ikke stiller en plads til rådighed inden for leveringsfristen på 24 dage, skal i den forbindelse afholde udgifterne ved tilbud efter lov om en aktiv beskæftigelsesindsats til den ledige i op til 6 måneder.
Kapitel 6 Oprettelse af arbejdsgivere som brugere af Jobnet samt oprettelse af annoncer og søgning i CV´er § 33. For at blive oprettet som ny bruger af www.jobnet.dk skal offentlige og private arbejdsgivere 1) have et CVR-nummer, og 2) anvende Digital medarbejdersignatur eller NemID erhverv ved oprettelsen.
 Stk. 2. Offentlige og private arbejdsgivere, der er oprettet som brugere på www.jobnet.dk, kan oprette annoncer og søge i CV'er.
Offentlige stillinger i Jobnet § 34. Offentlige arbejdsgivere skal ved opslag af ledige stillinger offentliggøre dem på www.jobnet.dk.
 Stk. 2. Opslag om ledige stillinger lægges ind på www. jobnet.dk ved anvendelse af én af de procedurer, der er fastlagt af Arbejdsmarkedsstyrelsen, jf. bilag 1 til denne bekendtgørelse.
 Stk. 3. Ved offentlige arbejdsgivere forstås:
1) Kommuner, kommunale fællesskaber og regioner, 2) statsinstitutioner, og 3) organisationer, foreninger, selskaber, institutioner og lignende, hvis udgifter dækkes med mindst 50 pct. af offentlige tilskud.
Private stillinger i Jobnet § 35. Private arbejdsgivere kan ved opslag af ledige stillinger offentliggøre dem på www.jobnet.dk.
 Stk. 2. Opslag om ledige stillinger lægges ind på www.jobnet.dk ved anvendelse af én af følgende procedurer:
1) Indtastning af stillingsannoncer på www.jobnet.dk, svarende til proceduren i bilag 1 til denne bekendtgørelse, 2) overførsel af stillingsannoncer til www.jobnet.dk via webservice, svarende til proceduren i bilag 1 til denne bekendtgørelse, eller 3) ved at gøre stillingsannoncen tilgængelig for Arbejdsmarkedsstyrelsens indsamling af oplysninger på nettet (crawling) i form af links til jobannoncer til visning på www.jobnet.dk.
 Stk. 3. Arbejdsmarkedsstyrelsen crawler efter links til andre jobannoncer, jf. stk. 2, nr. 3, med mindre en virksomhed ved henvendelse til Jobnetsupporten i Arbejdsmarkedsstyrelsen har frabedt sig at blive crawlet.
Vilkår for offentlige og private arbejdsgiveres annoncering på Jobnet § 36. Det er vederlagsfrit for arbejdsgivere at indlægge stillingsannoncer på Jobnet.
Stk. 2. Direktøren for Arbejdsmarkedsstyrelsen kan fastsætte retningslinjer om vilkår for annoncering på Jobnet, herunder at offentliggørelse af stillingsannoncer på Jobnet skal undlades, eller at allerede offentliggjorte annoncer skal afpubliceres, hvis fx 1) stillingsannoncen opfordrer til ulovligheder, er i åbenbar strid med lovgivningen, er i modstrid med hensynet til jobsøgere og andre brugere, herunder må ikke være anstødelig, eller er i modstrid med retningslinjerne i øvrigt, 2) virksomheden kræver betaling fra jobsøgere for ansættelsestilbuddet, eller 3) der reelt ikke er tale om en stillingsannonce, men annoncen derimod er en reklame eller et politisk budskab.
 Stk. 3. Retningslinjer for annoncering på Jobnet fremgår på www. jobnet.dk.
Spærring § 37. Arbejdsmarkedsstyrelsen kan spærre for en virksomheds adgang til at annoncere på Jobnet og til at søge i CVer.
Det gælder fx, når 1) en virksomhed gentagne gange og vedholdende har forsøgt at få bragt annoncer, der ikke opfylder vilkårene for publikation, jf. § 36 b, 2) en virksomhed forsøger at indlægge uvedkommende annoncer (spam) eller på anden vis chikaner den tilsigtede brug af Jobnet, eller når 3) en virksomhed er omfattet af strejke, lockout eller blokade, jf. § 6 i lov om en aktiv beskæftigelsesindsats.
Stk. 2. Spærring efter stk. 1, nr. 1 og 2, kan vare i op til 3 måneder.
Spærring efter stk. 1, nr. 3, varer, så længe virksomheden er omfattet af strejke, lockout eller blokade.
Kapitel 7 Ikrafttræden m.v.
 § 38. Bekendtgørelsen træder i kraft den 1. april 2013. § 4 og § 8 har virkning fra den 1. januar 2013.
 Stk. 2. Bekendtgørelse nr. 1277 af 14. december 2011 om ansvaret for og styringen af den aktive beskæftigelsesindsats ophæves.
Arbejdsmarkedsstyrelsen , den 22. marts 2013 Marie Hansen / Vibeke Dalbro Bilag 1 Offentlige stillinger i Jobnet Når den offentlige arbejdsgiver skal lægge ledige stillinger i www.jobnet.dk, kan det gøres på følgende 2 måder:
1) På www.jobnet.dk findes proceduren for at blive oprettet som ny bruger og ny arbejdsgiver.  For at oprette sig som ny arbejdsgiver skal virksomheden have et CVR-nummer og oprette sig med Digital medarbejdersignatur eller NemID erhverv.
Det er herefter muligt at oprette, publicere, nedtage (afpublicere), gemme, kopiere og ændre indlagte stillingsannoncer.
Det er endvidere muligt at søge i CV'er.
Ønskes jobannoncen også vist på egen hjemmeside, kan det gøres ved brug af en webservice.
Mere information herom kan findes ved at søge efter »Jobnets webservices« på www.ams.dk.
2) Den offentlige arbejdsgiver kan bruge eksisterende stillingsannonceringsprocedurer og lave en elektronisk overførsel af stillingsannoncer til www.jobnet.dk.
Der er følgende 2 integrationsmuligheder:
a) Webservices som »pull«: Den offentlige arbejdsgiver kalder en webservice på Jobnet.
Herved kan annoncer oprettes på Jobnet, ligesom der kan svares på forskellige former for forespørgsler.
b) Webservices som »push«: Den offentlige arbejdsgiver stiller en webservice til rådighed for kald fra Jobnet.
Herved kan et lokalt datagrundlag holdes asynkront opdateret med data fra Jobnet.
 Mere information om, hvordan man elektronisk sender stillingsannoncer til Jobnet, kan findes ved at søge efter »Jobnets webservices« på www.ams.dk.
