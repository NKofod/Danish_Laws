En klagers fradrag i personlig indkomst for indbetaling til  

 kapitalpension, blev nægtet godkendt, idet indbetalingen ikke kunne rummes i  

 den personlige indkomst.
Ved opgørelsen heraf skulle virksomhedsunderskud  

 efter virksomhedsskattelovens § 13, stk. 2, fragå i den personlige indkomst  

 efter personskattelovens § 3, stk. 1, før der kunne beregnes fradrag for  

 indbetaling til kapitalpension.
A klagede for indkomståret 1988 over, at de stedlige skattemyndigheder  

 ikke havde godkendt hans fradrag på 10.000 kr. i den personlige indkomst for  

 indbetaling til kapitalpension.
Myndighederne havde anset fradragsretten  

 betinget af, at fradraget kunne rummes i den personlige indkomst, opgjort  

 efter reglerne i personskattelovens § 3, jf. pensionsbeskatningslovens § 18,  

 stk. 2.
 Det fremgik af sagens oplysninger, at klagerens repræsentant i juli 1989  

 havde rettet forespørgsel til Skattedepartementet vedrørende fortolkningen af  

 punkt 93 i cirkulære nr. 24 af 16. december 1986 til  

 pensionsbeskatningsloven.
 Det daværende Statsskattedirektorat, nu Told- og Skattestyrelsen, havde i  

 august 1989 besvaret henvendelsen, og det fremgik heraf, at direktoratet var  

 af den opfattelse, at virksomhedsunderskud efter virksomhedsskattelovens §  

 13, stk. 2, skulle indgå i opgørelsen af den personlige indkomst efter  

 reglerne i personskattelovens § 3, stk. 1. Virksomhedsunderskuddet skulle  

 således fradrages før fradrag for bidrag til kapitalpension efter  

 pensionsbeskatningslovens § 18. stk. 2.
 Skattemyndighedernes ansættelse var foretaget under henvisning til Told-  

 og Skattestyrelsens udtalelse i sagen.
 Klagerens repræsentant nedlagde over for Landsskatteretten påstand om, at  

 der ved opgørelsen af den personlige indkomst efter personskattelovens § 3,  

 stk. 1, skulle foretages fradrag for bidrag til kapitalpension i henhold til  

 pensionsbeskatningslovens § 18, stk. 2, førend der blev foretaget fradrag af  

 negativ virksomhedsindkomst efter virksomhedsskattelovens § 13, stk. 3. Der  

 skulle således bortses fra fradrag af negativ indkomst efter  

 virksomhedsskattelovens § 13, stk. 3, i lighed med, at fremført og overført  

 negativ personlig indkomst først skulle fragå efter fradrag af  

 kapitalpensionsbidrag, jf. punkt 93 i cirkulære nr. 24 af 16. december 1986  

 om pensionsbeskatningsloven.
Klagerens repræsentant henviste bl.a. til cirkulæret til  

 pensionsbeskatningsloven, hvoraf fremgik, at kapitalpensionsbidraget skal  

 kunne rummes i den personlige indkomst før regulering efter overgangsreglerne  

 i pensionsskattelovens § 21 og inden anvendelse af reglerne om  

 overførsel/fremførsel af negativ personlig indkomst.
Det var herefter  

 repræsentantens opfattelse, at det tilsvarende måtte være mest naturligt, at  

 fradraget for kapitalpension også skulle foretages inden  

 skatteberegningsreglerne om modregning af virksomhedsunderskud efter § 13,  

 stk. 3-4, i virksomhedsskatteloven.
Endvidere henviste klagerens repræsentant til reglerne om  

 kapitalpensionsordninger i ansættelsesforhold.
Han anførte herved, at dersom  

 forsikringen var oprettet i et ansættelsesforhold, ville en fortolkning af  

 reglerne føre til, at man først måtte afgøre, hvor stor en del af en præmie  

 til kapitalpension, der reelt var fradragsberettiget, inden man anvendte  

 reglerne i § 13, stk. 3, i virksomhedsskatteloven.
Det ville på tilsvarende  

 måde være mest naturligt, at en præmie til en privat tegnet  

 kapitalpensionsordning skulle fradrages i den personlige indkomst, inden man  

 anvendte modregningsreglerne i § 13, stk. 3, i virksomhedsskatteloven.
Det  

 var derfor repræsentantens opfattelse, at der ikke kunne være holdepunkter i  

 lovgivningen for, at en privat tegnet ordning i denne relation skulle stilles  

 dårligere end ordninger i ansættelsesforhold.
Endelig anførte repræsentanten, at virksomhedsunderskud, der fradrages  

 efter virksomhedsskattelovens § 13, stk. 2, 2. pkt., dvs. i ægtefællens  

 personlige indkomst, foretages, efter at ægtefællen havde fratrukket præmie  

 til pension.
Det var derfor repræsentantens opfattelse, at der ikke var belæg  

 for at anvende andre principper ved fradrag af virksomhedsunderskud efter  

 reglerne i virksomhedsskattelovens § 13, stk. 3.
 Landsskatteretten måtte ved afgørelsen lægge til grund, at  

 virksomhedsunderskud i henhold til virksomhedsskattelovens § 13, stk. 3,  

 måtte anses for en del af opgørelsen af nettoresultatet af den personlige  

 indkomst i henhold til personskattelovens § 3. Landsskatteretten fandt, at  

 der herefter kunne foretages fradrag for indbetalt kapitalpension i det  

 omfang, fradraget kunne rummes i den således opgjorte personlige indkomst.
 Da klagerens indbetaling til kapitalpension efter det oplyste ikke havde  

 kunnet rummes i den således opgjorte personlige indkomst, blev den påklagede  

 ansættelse stadfæstet.
 LV 1989, I 2.7.7.4.
