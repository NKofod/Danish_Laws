Ankestyrelsens principafgørelse D-9-91 om arbejdsdygtig ved selektiv arbejdsplacering Resume:
Afslag på anmodning om sygedagpenge, da det ikke fandtes godtgjort, at lønmodtageren havde været fuldt uarbejdsdygtig på grund af sygdom.
Han skulle kunne påtage sig ikke rygbelastende arbejde og måtte anses for arbejdsdygtig ved selektiv arbejdsplacering.
 Kassation:
Principafgørelsen har ikke længere vejledningsværdi Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 5, stk. 1 Sagsfremstilling:
 Kommunen traf afgørelse om, at lønmodtagerens ansøgning om sygedagpenge i forbindelse med fravær fra 2. april l990 ikke kunne imødekommes, fordi man efter det foreliggende ikke fandt det dokumenteret, at pågældendes fravær fra arbejdet skyldtes sygdom.
Det er oplyst, at lønmodtageren efter henvisning fra arbejdsmedicinsk klinik den 22. november l989 blev optaget på en revalideringsinstitution til arbejdsoptræning med løn . I indberetning af 29. maj l990 har revalideringsinstitutionen oplyst, at lønmodtageren var beskæftiget ved ganske let lagerarbejde, sortering m.v.
Under opholdet havde den pågældende mange hele og delvise fraværsdage, og han sygemeldte sig den 2. april l990. Han fik udbetalt løn indtil afmelding fra institutionen den 4. maj l990.
Der foreligger lægeerklæring af 10. maj og 21. juni l990, hvoraf fremgår, at patienten lider af svag ryg, astma og hovedpine.
Disse lidelsers sværhedsgrad bygger dog i udtalt grad på patientens subjektive angivelser, hvorfor det ikke er muligt i tilstrækkelig grad objektivt at gradere symptomerne.
Der foreligger endvidere journaludskrift af l. november l990 fra reumatologisk ambulatorium.
Trods længere tids behandling med fysioterapi er der stadig rygsvaghed, og patienten skønnes uegnet til rygbelastende arbejde.
Lønmodtageren har i klagebrevet anført, at han blev afmeldt fra revalideringsinstitutionen af helbredsmæssige årsager, og at han udover dårlig ryg har åndedrætsproblemer og lider af hovedpine.
Endelig er det oplyst, at den pågældende ikke er dagpengeberettiget medlem af en arbejdsløshedskasse.
Sagen har været forelagt Dagpengeudvalgets lægekonsulent, som har udtalt, at lønmodtageren efter de foreliggende lægelige oplysninger kan påtage sig arbejde, der ikke er rygbelastende, og han må derfor anses som arbejdsdygtig ved selektiv arbejdsplacering.
 Afgørelse:
 Dagpengeudvalget har på sit møde den 30. november l990 truffet den afgørelse, at lønmodtageren ikke har ret til sygedagpenge i forbindelse med fraværet fra 2. april l990.
 Dagpengeudvalget har herved lagt vægt på, at det efter de foreliggende lægelige oplysninger ikke findes godtgjort, at lønmodtageren har været fuldt uarbejdsdygtig på grund af sygdom, idet han skulle kunne påtage sig lettere ikke rygbelastende arbejde, jf. dagpengelovens § 5, stk. 1.
 Dagpengeudvalget tiltræder således kommunens afgørelse.
