Nr LSF 48 Forslag til Dyreværnslov Fremsat af justitsministeren (Engell) den 24. oktober 1990 Kapitel 1 Generelle bestemmelser § 1. Dyr skal behandles forsvarligt og beskyttes bedst muligt mod  

 smerte, lidelse, angst, varigt meen og væsentlig ulempe.
 § 2. Enhver, der holder dyr, skal sørge for, at de behandles  

 omsorgsfuldt, herunder at de huses, fodres, vandes og passes under  

 hensyntagen til deres fysiologiske og adfærdsmæssige behov i overensstemmelse  

 med anerkendte praktiske og videnskabelige erfaringer.
§ 3. Rum eller arealer, hvor dyr holdes, skal indrettes på en  

 sådan måde, at dyrets behov tilgodeses, jf. § 2. Det skal herunder sikres, at  

 dyret har den fornødne bevægelsesfrihed også under optagelse af foder og  

 drikke og ved hvile.
Dyr skal endvidere sikres mod vejr og vind i  

 overensstemmelse med deres behov.
 Stk. 2. Stk. 1, 2. pkt. finder tilsvarende anvendelse på bindsel,  

 tøjr og lignende indretninger.
 Stk. 3. Justitsministeren kan fastsætte regler om hold af dyr på  

 steder, hvor ejeren eller den, der fører tilsyn med dyret, ikke bor.
 § 4. Justitsministeren kan fastsætte regler om dyrs opholdsarealer  

 og opholdsrum og om inventaret heri, herunder at opholdsrum og inventar skal  

 godkendes, før det tages i brug.
 Stk. 2. Regler vedrørende dyr i landbruget, der ikke beror på en  

 forpligtelse af international karakter, kan alene fastsættes efter stk. 1,  

 når de er af mindre indgribende betydning, jf. dog § 6.
 Stk. 3. Ved fastsættelse af regler efter stk. 1 om dyr i  

 landbruget, skal der fastsættes overgangsordninger, der sikrer, at landbruget  

 får rimelig tid til at omstille sig.
 Stk. 4. Regler om dyr i landbruget efter stk. 1 fastsættes efter  

 forhandling med landbrugsministeren og de organisationer, der efter  

 justitsministerens skøn særligt berøres af reglerne.
 § 5. Dyr må ikke tvangsfodres, medmindre det er påkrævet for at  

 behandle dyret mod sygdom.
§ 6. Æglægningsbure må kun anvendes med tilladelse fra  

 Veterinærdirektoratet.
Tilladelse meddeles for 5 år ad gangen.
 Stk. 2. Justitsministeren fastsætter regler om vilkårene for  

 tilladelse og om dyrenes pasning og pleje.
 Stk. 3. Justitsministeren kan fastsætte regler om indretningen,  

 driften og anvendelsen af andre ægproduktionssystemer end dem, der er nævnt i  

 stk. 1 og stk. 2.
 § 7. Veterinærdirektoratet kan tilbagekalde en tilladelse til at  

 anvende æglægningsbure ved grov eller gentagen overtrædelse af vilkårene for  

 tilladelsen eller af regler om dyrenes pasning eller pleje.
 § 8. Afgørelser, der træffes efter § 6, stk. 1, og § 7, kan ikke  

 indbringes for anden administrativ myndighed.
 § 9. Levende dyr må ikke anvendes som mål ved øvelses- og  

 kapskydninger.
 Stk. 2. Kron-, sika- og dåvildt, muflon, vildsvin og lignende  

 større dyr må ikke beskydes med hagl.
 Stk. 3. Justitsministeren kan fastsætte regler om forbud mod  

 udsætning af opdrættede dyr, der vanskeligt kan klare sig i naturen.
 § 10. Justitsministeren kan fastsætte regler om forbud mod hold af  

 dyr, der kan frembyde fare, skabe frygt eller som vanskeligt kan holdes i  

 fangenskab på dyreværnsmæssig forsvarlig måde.
 § 11. Justitsministeren kan fastsætte regler om behandling af  

 hunde og katte, herunder regler om indfangning og aflivning af katte.
 § 12. Justitsministeren kan fastsætte regler om transport af dyr  

 og om behandling og beskyttelse af dyr i anden særlig retning.
Kapitel 2 Aflivning, operative indgreb og lign.
§ 13. Den, der vil aflive et dyr, skal sikre sig, at dyret  

 aflives så hurtigt og så smertefrit som muligt.
Aflivning ved drukning må  

 ikke finde sted.
 Stk. 2. Justitsministeren kan fastsætte nærmere regler om  

 aflivning af dyr, herunder regler om slagtning og om forbud mod visse  

 aflivningsformer.
§ 14. Operative indgreb, der kan påføre dyret lidelse bortset fra  

 uvæsentlig smerte af forbigående beskaffenhed, må kun foretages af en  

 dyrlæge, medmindre indgrebet er uopsætteligt.
Lidelse og smerte skal  

 begrænses i videst muligt omfang.
 Stk. 2. Justitsministeren kan fastsætte regler om operative og  

 lignende indgreb, herunder regler om halekupering, kastration, afhorning,  

 mærkning, fjernelse af kløer og andre legemsdele og beskæring af næb samt  

 klove og hove.
 Stk. 3. Justitsministeren kan fastsætte regler om, at visse typer  

 indgreb kun må foretages af en dyrlæge eller andet særligt uddannet  

 personale.
 Stk. 4. Justitsministeren kan forbyde visse typer af operative og  

 lignende indgreb.
§ 15. Justitsministeren kan fastsætte regler om, at kraftmaskiner  

 ikke må anvendes ved forløsning af dyr, medmindre maskinen er godkendt af  

 justitsministeren.
Justitsministeren kan fastsætte regler om typegodkendelse.
 Stk. 2. Justitsministeren kan fastsætte regler om udformningen og  

 anvendelsen af elektriske drivstave, herunder regler om typegodkendelse.
 Stk. 3. Justitsministeren kan fastsætte regler om, at redskaber,  

 der anvendes til beskæring af klove og hove, kun må betjenes af særligt  

 uddannede personer.
§ 16. Der må ikke sættes ringe og andet i trynen på svin.
Dog må  

 der sættes en glat ring i for at hindre svinet i at rode i jorden.
Kapitel 3 Fremvisning og salg § 17. Dyr må ikke dresseres eller bruges til fremvisning,  

 cirkusforestillinger, filmoptagelser eller lignende, hvis dyret herved  

 påføres væsentlig ulempe.
Stk. 2. Vilde dyr må ikke anvendes ved forestillinger i cirkus,  

 varieteer og lignende virksomheder.
Dyr må ikke fremvises i omrejsende  

 menagerier.
Stk. 3. Zoologiske haver, dyreparker og lignende må ikke oprettes  

 uden politimesterens (politidirektørens) tilladelse.
Justitsministeren kan  

 fastsætte regler om indretning og drift af sådanne virksomheder og om tilsyn.
 Stk. 4. Justitsministeren kan meddele undtagelse fra bestemmelsen  

 i stk. 2, 1. pkt., hvis det er ubetænkeligt.
§ 18. Erhvervsmæssig handel med og opdræt af dyr må kun drives med  

 politimesterens (politidirektørens) tilladelse.
Det samme gælder for drift af  

 dyrepensioner og dyreinternater samt formidling af dyr.
Tilladelsen skal  

 angive hvilke dyr, den omfatter.
Tilladelsen kan tilbagekaldes, når særlige  

 forhold taler derfor.
 Stk. 2. Justitsministeren kan fastsætte regler om indretning og  

 drift af virksomheden, herunder om krav der kan stilles til personalet, og om  

 tilsyn.
 Stk. 3. Stk. 1 og stk. 2 finder ikke anvendelse på handel med og  

 opdræt af dyr til landbrugsformål.
 § 19. Dyr må kun overdrages til børn under 16 år, hvis  

 forældremyndighedsindehaveren samtykker.
Kapitel 4 Tilsyn § 20. En dyrlæge, der bliver bekendt med, at et dyr behandles  

 uforsvarligt, skal anmelde forholdet til politiet.
Dette gælder dog ikke,  

 hvis forholdet ikke er groft og i øvrigt straks rettes.
Stk. 2. En dyrlæge, der tilser et tilskadekommet eller sygt dyr,  

 skal opfordre den ansvarlige til at lade dyret aflive, hvis det ikke kan  

 helbredes, og det vil medføre unødig lidelse at lade det leve.
Aflives dyret  

 ikke, skal dyrlægen indberette forholdet til politiet.
 Stk. 3. Dyrlægen kan aflive dyret straks, hvis den ansvarlige  

 nægter at efterkomme en opfordring efter stk. 2, og hvis det vil medføre  

 unødige, alvorlige lidelser for dyret at følge fremgangsmåden i § 21, jf. §  

 20, stk. 2, 2. pkt.
§ 21. Behandles dyr uforsvarligt, kan politimesteren  

 (politidirektøren) give den ansvarlige pålæg om dyrets behandling.
Er dyret  

 sygt eller kommet uhelbredeligt til skade, kan politimesteren  

 (politidirektøren) meddele pålæg om aflivning af dyret, hvis det vil medføre  

 unødig lidelse at lade det leve.
Stk. 2. Pålæg skal meddeles skriftligt.
Inden der meddeles pålæg,  

 skal politimesteren (politidirektøren) indhente en erklæring fra en dyrlæge  

 og om fornødent fra kredsdyrlægen.
Endvidere skal den, der har ansvaret for  

 dyret, have lejlighed til at udtale sig.
 Stk. 3. Stk. 2 kan fraviges i det omfang, det er nødvendigt for at  

 afværge en væsentlig lidelse for dyret.
Stk. 4. Politimesteren (politidirektøren) afholder omkostningerne  

 ved sagens behandling, men kan kræve beløbet refunderet af den, der har fået  

 pålæg.
Refusionskravet tillægges udpantningsret.
§ 22. Efterkommes pålægget efter § 21, stk. 1, 1. pkt., ikke, skal  

 politimesteren (politidirektøren) sørge for dyrenes pasning og kan herunder  

 anbringe dyrene et andet sted.
Efterkommes pålæg efter § 21, stk. 1, 2. pkt.,  

 ikke, skal politimesteren (politidirektøren) sørge for, at dyret aflives.
 Stk. 2. Politimesteren (politidirektøren) kan straks eller senere  

 bestemme, at dyrene skal sælges eller aflives, hvis forholdene taler derfor,  

 herunder dyrenes tilstand, udsigten til, at ejeren kan passe dyrene igen, og  

 udgifterne ved dyrenes placering andetsteds.
 Stk. 3. § 21, stk. 4, finder tilsvarende anvendelse på udgifterne  

 efter denne bestemmelse.
§ 23. Den, der har fået et pålæg efter § 21, stk. 1, og den, hvis  

 dyr er solgt eller aflivet efter § 22, stk. 2, kan begære sagen indbragt for  

 domstolene.
Anmodning herom skal fremsættes over for politimesteren  

 (politidirektøren) inden 14 dage efter, at afgørelsen er meddelt den  

 pågældende.
Sagen indbringes for retten efter reglerne om politisager.  

 Indbringelse for domstolene har ikke opsættende virkning.
§ 24. Politiet har, hvis det skønnes nødvendigt, til enhver tid  

 mod behørig legitimation uden retskendelse adgang til et dyrehold.
Politiet  

 kan om fornødent tage en sagkyndig med.
Kapitel 5 Det Dyreetiske Råd § 25. Justitsministeren nedsætter et råd, der ud fra en etisk  

 vurdering skal følge udviklingen inden for dyreværn og stille forslag til  

 justitsministeren om ændring af dyreværnslovgivningen.
Rådet skal endvidere  

 på begæring af justitsministeren afgive udtalelse om generelle spørgsmål  

 vedrørende dyreværn.
Stk. 2. Det Dyreetiske Råd består af en formand og mindst 10 andre  

 medlemmer.
Medlemmerne beskikkes for 3 år ad gangen.
Stk. 3. Justitsministeren udpeger rådets formand og de øvrige  

 medlemmer.
Heraf udpeges to medlemmer efter udtalelse fra  

 dyreværnsorganisationer, to medlemmer efter udtalelse fra landbrugets  

 organisationer og eet medlem efter udtalelse fra Forbrugerrådet.
 Stk. 4. Justitsministeren skal ved sammensætningen af rådet så  

 vidt muligt sikre, at der blandt rådets medlemmer er personer med indsigt i  

 de faglige discipliner, der har særlig betydning for løsningen af de opgaver,  

 som er tillagt Det Dyreetiske Råd.
 Stk. 5. Justitsministeren kan fastsætte de nærmere regler for  

 rådets virksomhed i en forretningsorden.
Kapitel 6 Administrative forskrifter § 26. Inden justitsministeren fastsætter regler i henhold til  

 bestemmelser i denne lov, skal dyreværnsorganisationer og andre  

 organisationer, der særligt berøres af reglerne, have lejlighed til at udtale  

 sig.
 Stk. 2. Justitsministeren kan endvidere give Det Dyreetiske Råd  

 lejlighed til at afgive en udtalelse, inden der fastsættes regler i henhold  

 til denne lov.
Kapitel 7 Straf m.v.
§ 27. Den, som ved overanstrengelse, vanrøgt eller på anden måde  

 behandler dyr uforsvarligt, straffes med bøde, hæfte eller fængsel indtil 1  

 år.
Har forholdet haft karakter af mishandling, er straffen fængsel indtil 1  

 år, i gentagelsestilfælde indtil 2 år.
Stk. 2. Medmindre højere straf er forskyldt efter stk. 1, straffes  

 med bøde eller hæfte den, der 1) overtræder §§ 1-3, § 5, § 6, stk. 1, § 9, § 13, stk. 1, § 14, stk. 1, §  

 16, § 17, stk. 1-3, § 18, stk. 1, og § 19, eller 2) tilsidesætter et vilkår for en tilladelse.
 Stk. 3. Den, der overtræder et pålæg efter § 21, stk. 1, straffes  

 med bøde, hæfte eller fængsel indtil 1 år.
 Stk. 4. Med bøde straffes en dyrlæge, som tilsidesætter sin  

 anmeldelsespligt efter § 20.
 Stk. 5. I forskrifter, der udfærdiges efter loven, kan der  

 fastsættes straf af bøde eller hæfte for overtrædelse af bestemmelser i  

 forskrifterne.
 Stk. 6. Justitsministeren kan fastsætte regler om straf af bøde  

 eller hæfte for overtrædelse af bestemmelser i forordninger udstedt af De  

 Europæiske Fællesskaber.
Stk. 7. Er en overtrædelse begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
Er overtrædelsen begået af en kommune eller et kommunalt  

 fællesskab, jf. § 60 i lov om kommunernes styrelse, kan der pålægges kommunen  

 eller det kommunale fællesskab bødeansvar.
§ 28. Den, der ved dom findes skyldig i mishandling eller grovere  

 uforsvarlig behandling af dyr, kan ved dommen for bestandigt eller for et  

 nærmere fastsat tidsrum frakendes retten til at eje, bruge, passe eller  

 slagte eller i det hele at beskæftige sig personligt med dyr.
Det samme  

 gælder den, der efter tidligere at have gjort sig skyldig i uforsvarlig  

 behandling af dyr, på ny findes skyldig i sådan overtrædelse.
Forbudet kan  

 begrænses til at angå bestemte arter af dyr.
Overtrædelse af forbudet  

 straffes med bøde.
Stk. 2. Er retten til at beskæftige sig med dyr frakendt for  

 længere tid end 2 år efter stk. 1 eller efter en tidligere lov, kan  

 spørgsmålet om generhvervelse af retten inden frakendelsestidens udløb  

 indbringes for domstolene.
Indbringelsen sker efter reglerne i straffelovens  

 § 78, stk. 3, og kan tidligst finde sted, når der er forløbet 2 år af  

 frakendelsestiden.
Retten kan kun tilbagegives, når ganske særlige  

 omstændigheder foreligger.
Har vedkommende tidligere været frakendt retten  

 til at beskæftige sig med dyr, kan generhvervelse inden frakendelsestidens  

 udløb kun ske rent undtagelsesvis og tidligst, når der er forløbet 5 år.
 Stk. 3. Med bøde straffes den, der med kendskab til et forbud  

 efter stk. 1, overlader dyr i en anden persons varetægt, såfremt der herved  

 etableres en tilstand i strid med forbudet. § 27, stk. 7, finder tilsvarende  

 anvendelse.
 § 29. Den, der har tilsyn med et barn under 15 år, straffes for  

 overtrædelse af denne lov og regler fastsat efter loven for handlinger, der  

 begås af barnet, hvis den pågældende har været vidende om overtrædelsen og  

 ikke har søgt at forhindre den.
 Stk. 2. Var den, der førte tilsyn, på grund af grov uagtsomhed  

 uvidende om barnets handling, straffes vedkommende med bøde eller hæfte.
§ 30. Sagerne behandles som politisager.
Retsmidlerne i  

 retsplejelovens kapitel 73 om ransagning kan anvendes i samme omfang som i  

 statsadvokatsager.
Kapitel 8 Ikrafttræden, overgangsbestemmelser, m.v.
 § 31. Loven træder i kraft den 1. januar 1991.
Stk. 2. Lov om værn for dyr, jf. lovbekendtgørelse nr. 335 af 8.  

 juli 1983, ophæves.
Lovens § 3, nr. 5, § 4, § 7, 2. pkt., § 8, § 9 og § 10  

 forbliver dog i kraft, indtil de afløses af regler fastsat i medfør af denne  

 lov.
 Stk. 3. Forskrifter udfærdiget efter § 6 i lov nr. 152 af 17. maj  

 1916 om værn for dyr og forskrifter udfærdiget efter lov om værn for dyr, jf.  

 lovbekendtgørelse nr. 335 af 8. juli 1983, forbliver i kraft, indtil de  

 afløses af regler fastsat efter denne lov.
 Stk. 4. Overtrædelse af de bestemmelser, der er nævnt i stk. 2 og  

 stk. 3, straffes med bøde eller hæfte. § 27, stk. 7, finder tilsvarende  

 anvendelse.
 § 32. I lov nr. 382 af 10. juni 1987 om dyreforsøg, som ændret  

 senest ved lov nr. 405 af 13. juni 1990, ophæves § 20, stk. 3.
§ 33. Loven gælder ikke for Færøerne og Grønland.
Loven kan sættes  

 i kraft for Færøerne eller Grønland med de afvigelser, som landsdelenes  

 særlige forhold tilsiger.
Bemærkninger til lovforslaget Almindelige bemærkninger 1. Indledning Formålet med dette lovforslag er at styrke dyrenes stilling i samfundet.  

 Lovforslaget, der indebærer en række væsentlige forbedringer i forhold til  

 den gældende dyreværnslov, skal sikre, at lovgivningen bliver bragt i  

 overensstemmelse med de krav, som man i dag på baggrund af praktiske  

 erfaringer og forskning inden for området må stille til behandlingen af dyr.  

 Endvidere skal lovforslaget skabe grundlaget for, at Danmark kan tiltræde den  

 europæiske konvention om beskyttelse af kæledyr og gennemføre de  

 rekommandationer, som er vedtaget inden for rammerne af den europæiske  

 konvention om beskyttelse af dyr, der holdes til landbrugsformål.
For at forbedre muligheden for at varetage de dyreværnsmæssige hensyn, som  

 ønskes tilgodeset ved lovforslaget, foreslås det, at der gives  

 justitsministeren bemyndigelser til administrativt at fastsætte nærmere  

 angivne regler til beskyttelse af dyrene.
Herved åbnes der mulighed for, at  

 reguleringen på dyreværnsområdet løbende kan tilpasses såvel den praktiske  

 udvikling inden for landbrug og kæledyrshold som nye forskningsresultater af  

 betydning for vurderingen af dyrevelfærd.
Ved folketingsbeslutning af 30. maj 1990 om lovgivning på vildtområdet  

 pålagde Folketinget regeringen at fremsætte lovforslag i folketingsåret  

 1990-91 om en dyreværnsmæssig forsvarlig lovgivning på vildtområdet efter  

 nærmere angivne retningslinjer.
Nærværende lovforslag indeholder hjemmel for  

 justitsministeren til administrativt at fastsætte regler angående opdræt af  

 vildt.
 Lovforslaget bygger på betænkning nr. 1154/1988 afgivet af  

 Dyreværnsudvalget.
 Justitsministeriet har ved udformningen af lovforslaget tilstræbt at undgå  

 regler, der indebærer en unødig bureaukratisering af dyreværnsområdet,  

 ligesom man ikke ønsker at stille forslag, der pålægger det offentlige eller  

 borgerne udgifter, der ikke står mål med de dyreværnsmæssige fordele.
2. Lovgivning på dyreværnsområdet Danmark fik sin første dyreværnslov i 1916, lov nr. 152 af 17. maj 1916.
Loven bestod i det væsentlige af bestemmelser om straf for  

 dyremishandling, bestemmelser angående tvungen aflivning af syge eller  

 tilskadekomne husdyr, en henvisning til lovgivningen om dyreforsøg og en  

 bemyndigelse til udfærdigelse af administrative forskrifter angående dyrs  

 transport, slagtning eller deres behandling i anden særlig retning.
De eneste  

 forhold, der var direkte reguleret i loven, vedrørte forsvarlig behandling af  

 heste og transport af levende fisk.
Med hjemmel i loven blev der udfærdiget 5 bekendtgørelser.
Heraf er  

 bekendtgørelse nr. 187 af 7. august 1936 angående kontrol med rovdyr og visse  

 større dyr og bekendtgørelse nr. 246 af 9. juli 1938 angående brug af  

 halsbånd ved dressur af hunde fortsat i kraft.
 1916-loven afløstes i 1950 af den gældende dyreværnslov, der med senere  

 ændringer (lovbekendtgørelse nr. 335 af 8. juli 1983) er optaget som bilag 1  

 til lovforslaget.
Baggrunden for, at man i 1950 gennemførte en ny dyreværnslov, var ændrede  

 produktionsformer inden for landbruget og et ønske om at tilnærme den danske  

 lovgivning til lovgivningen i de omkringliggende lande, hvor dyreværnslovene  

 var mere udførlige end den danske.
At loven blev så udførlig, som tilfældet  

 er, skyldtes også, at man fandt det rigtigst at give mere detaljerede  

 bestemmelser i selve loven frem for i administrative forskrifter.
1950-loven bygger i det væsentlige på 1916-loven, således for så vidt  

 angår de helt grundlæggende generelle regler (§ 1 og § 2) om, at dyr skal  

 behandles forsvarligt, men den er blevet udvidet med en række detaljerede  

 forskrifter, der regulerer de områder vedrørende omsorgen for og den  

 forsvarlige behandling af dyr, som man dengang opfattede som de væsentligste  

 dyreværnsproblemer.
Disse regler afspejler således forholdene omkring 1950  

 inden for landbrug og fiskeri.
Samtidig foretog man en stramning af en række  

 af de allerede gældende forskrifter.
 De spørgsmål, som nye produktionsformer inden for landbruget og  

 forskningen inden for dyrevelfærd rejser, har vanskeligt kunnet indpasses  

 under den gældende, detaljerede dyreværnslov.
Siden 1950 er der kun foretaget 2 ændringer af loven.
Den første ændring  

 blev foretaget ved lov nr. 193 af 12. juni 1962, hvor der indførtes forbud  

 mod at anvende vilde dyr i cirkus m.v.
Ved lov nr. 203 af 23. maj 1979  

 ophævedes forbudet mod anvendelse af æglægningsbure, således at der under  

 nærmere angivne vilkår kan opnås tilladelse til at anvende æglægningsbure.
Der er med hjemmel i 1950-loven udarbejdet en række administrative  

 forskrifter.
En oversigt over de gældende forskrifter er optaget som bilag 2  

 til lovforslaget.
Danmark har endvidere ratificeret 3 Europaråds-konventioner på  

 dyreværnsområdet.
Der henvises herom til pkt. 4, hvor det internationale  

 samarbejde på dyreværnsområdet omtales nærmere.
Dyreværnsloven finder også anvendelse på hunde.
Herudover er hundenes  

 forhold reguleret i en særlig hundelov (lovbekendtgørelse nr. 380 af 26. juni  

 1969), der dog først og fremmest indeholder regler om erstatning for skader  

 forårsaget af hunde og regler om nogle politimæssige forhold, f.eks. om  

 sanktioner ved forstyrrelse af de omkringboende ved gøen og tuden og om  

 forholdsregler over for bidske og glubske hunde.
Hundeloven indeholder dog tillige enkelte regler, der er begrundet i  

 dyreværnsmæssige hensyn.
F.eks. fastsætter § 2, at der ikke uden særlig  

 tilladelse må holdes hund på steder, hvor der ikke er beboelse, og efter § 5  

 er det forbudt til stadighed at holde en hund bundet.
Endvidere fastsætter §  

 7, at man ikke uden politiets tilladelse må drive erhvervsmæssig handel med  

 eller erhvervsmæssig opdræt af hunde.
I § 1 findes en bestemmelse om, at  

 besidderen af en hund skal sørge for, at hunden, fra den er 4 måneder gammel,  

 bærer halsbånd forsynet med et skilt, der angiver besidderens navn og  

 adresse.
3. Baggrunden og grundlaget for lovforslaget Den teknologiske udvikling i samfundet har nødvendiggjort en revision af  

 dyreværnsloven.
Den gældende lov, der i det væsentligste stammer fra 1950, er  

 således udformet uden kendskab til de nye produktionsformer i landbruget  

 eller til de sidste årtiers omfattende forskning i dyrevelfærd.
Den gældende  

 lov tager heller ikke hensyn til udviklingen inden for andre områder, f.eks.  

 hold af kæledyr.
Udviklingen i dansk landbrug efter den 2. verdenskrig blev præget af en  

 hastig udvidelse af den animalske produktion under stigende anvendelse af  

 mekaniske hjælpemidler, først til markarbejdet og senere i staldene.
De  

 vigende økonomiske konjunkturer og et konstant forbrugerkrav om billige  

 levnedsmidler motiverede landmændene til at satse på specialproduktioner og  

 stordrift - i det håb, at den økonomiske investering, som var nødvendig,  

 ville vise sig rentabel b1.a. på grund af en betydelig reduktion af  

 menneskelig arbejdskraft.
 Det blev således økonomiske og tekniske synspunkter, der i første række  

 prægede denne omstilling af landbrugserhvervet, mens de biologiske og  

 etologiske (adfærdsmæssige) aspekter fik en mindre fremtrædende plads.
 Denne udvikling har inden for det sidste tiår givet anledning til en række  

 reformovervejelser.
I april 1977 nedsatte Justitsministeriet en arbejdsgruppe med professor  

 Aage Jepsen som formand (»Jepsen-udvalget«). Udvalget fik til  

 opgave at indsamle og analysere de erfaringer, der forelå med anvendelse af  

 intensive produktionssystemer i praktisk dansk landbrug inden for kvæg-,  

 svine- og fjerkræsektoren.
Udvalgets rapport skulle være det saglige  

 grundlag, hvorpå Justitsministeriet og andre myndigheder kunne basere deres  

 stillingtagen til produktionssystemerne, herunder systemernes forhold til  

 dyreværnsloven.
Jepsen-udvalget fik specielt til opgave at vurdere  

 forsvarligheden af æglægningsbure.
Udvalget afgav i oktober 1977 en delbetænkning om intensive systemer for  

 ægproduktion.
På baggrund af overvejelserne i denne delbetænkning blev  

 anvendelsen af æglægningsbure - efter indstilling fra Det Veterinære  

 Sundhedsråd - tilladt ved lov nr. 203 af 23. maj 1979 på visse betingelser,  

 bl.a. indførtes der for første gang en godkendelsesordning samt krav om  

 dyrlægetilsyn hvert halve år.
Udvalget afgav sin endelige rapport i 1979 (Betænkning nr. 868 om  

 intensive produktionssystemer og dyrebeskyttelse i praktisk landbrug).  

 Udvalget påviste her en del mere eller mindre uacceptable forhold inden for  

 alle sektorer.
Inden for kvæg- og svinesektoren resulterede Jepsen-udvalgets  

 rapport ikke umiddelbart i specifik lovgivning.
Dels var man af den  

 opfattelse, at de påviste ulemper ville kunne rettes inden for rammerne af  

 den eksisterende lovgivning om dyreværn, dels var mange af de mindre heldige  

 vilkår for dyrene helt nye problemer, hvis omfang og konsekvenser var  

 ukendte.
Selv om der kunne påvises uheldige forhold i udviklingen både i  

 kvæg- og svinebesætninger, var der tilsyneladende ikke tale om forhold, der  

 var direkte i strid med gældende lovgivning, således som tilfældet var med  

 burhønsene.
Den udvikling i retning af mere intensive produktionsformer, som blev  

 påvist og kortlagt af Jepsen-udvalget, er fortsat op gennem 1980'erne.  

 Strukturændringer i retning af specialisering og mekanisering - herunder  

 elektronisk styring af produktionen - er blevet ledsaget af en klar tendens  

 til forøgelse af antallet af dyr i de enkelte besætninger.
Den almindelige  

 økonomiske udvikling har bidraget til, at mange små og mindre landbrug ikke  

 mere har været rentable, og tendenser til at kompensere landmænd direkte for  

 den merudgift, der er en forudsætning for initiativer, der øger dyrenes  

 velfærd, har kun fået begrænset og sporadisk tilslutning.
I en beretning afgivet den 4. juni 1986 over forslag til  

 folketingsbeslutning om vilkårene for ægproduktion og stop for import af  

 burhønseæg (FT 1985-86, tillæg B, sp. 2401) omtalte Retsudvalget et notat fra  

 landbrugsministeren med forslag til en samlet løsning vedrørende burhøns og  

 dyrevelfærd.
Den samlede løsning indebar bl.a. ændring af bekendtgørelsen om  

 anvendelse af æglægningsbure (se nedenfor pkt. 5.3), nedsættelse af en særlig  

 arbejdsgruppe under Justitsministeriet, som skulle analysere de intensive  

 produktionssystemer inden for kvæg-, svine- og fjerkræsektorerne med henblik  

 på en stillingtagen til forsvarligheden af disse produktionsformer, se  

 nedenfor, og nedsættelse under Landbrugsministeriet af et etisk råd  

 vedrørende husdyr, der bl.a. skulle have som opgave at foretage en løbende  

 vurdering af de etiske spørgsmål omkring husdyrproduktion, se nærmere herom  

 nedenfor under pkt. 5.11.
Som led i den ovenfor beskrevne samlede løsning nedsatte  

 Justitsministeriet den 6. oktober 1986 en arbejdsgruppe med professor Preben  

 Willeberg som formand.
Dette udvalg fik bl.a. til opgave i fortsættelse af  

 Jepsen-udvalgets betænkning at analysere de intensive produktionsformer inden  

 for kvæg-, svine~ og fjerkræsektoren med henblik på en stillingtagen til  

 forsvarligheden af disse produktionsformer.
 Den 5. december 1986 anmodede Justitsministeriet Willeberg-udvalget om  

 tillige at analysere de intensive produktionssystemer inden for  

 pelsdyrsektoren bl.a. med henblik på en stillingtagen til forsvarligheden af  

 denne produktionsform.
Willeberg-udvalget afgav den 18. januar 1988 en betænkning (Betænkning nr.  

 1126/1988) vedrørende udvalgets overvejelser om, hvorledes produktionsdyrenes  

 velfærd, herunder dyrenes fysiologiske og adfærdsmæssige behov, kan  

 tilgodeses bedst muligt.
Med hensyn til kvæg fremhævede udvalget bl.a., at  

 produktion af tremmekalve ikke bør vinde indpas i Danmark, og brug af  

 væksthormoner for at forøge køers mælkeproduktion frarådedes.
Udvalget  

 anbefalede for så vidt angår svin, at der bør udvikles nye systemer med  

 henblik på at undgå fiksering af søer f.eks. med halsbindsel, ligesom det  

 fremhævedes, at overbelægning i svinestier skal undgås.
Inden for  

 fjerkræsektoren anbefalede udvalget en øget forskning omkring udvikling og  

 forbedring af systemer til ægproduktion, herunder i særlig grad alternativer  

 til æglægningsbure, og at brugen af de kendte æglægningsbure afvikles snarest  

 efter markedsføringen af alternative produktionssystemer, hvis  

 produktionsøkonomiske og velfærdsmæssige egenskaber er tilfredsstillende.  

 Betænkningen indeholdt ikke overvejelser om pelsdyrenes forhold, se herom  

 nedenfor.
Den 19. november 1987 nedsatte Justitsministeriet et nyt udvalg  

 (Dyreværnsudvalget). Dyreværnsudvalget fik til opgave at udarbejde et forslag  

 til en ny dyreværnslov, der vil betyde en generel styrkelse af dyrenes  

 stilling i det nuværende samfund, og således at dyrenes stilling bliver bragt  

 bedre i overensstemmelse med de krav, som man bl.a. i lyset af forskningen  

 inden for området må stille i dag til behandlingen af dyr.
Udvalgets arbejde  

 skulle for så vidt angår de dyr, der holdes til landbrugsformål, ske på  

 grundlag af Willeberg-udvalgets arbejde.
Udvalget fik endvidere til opgave i  

 sit lovudkast at indarbejde de regler, der er nødvendige for at gennemføre  

 Europarådsrekommandationerne om bl.a. svin og fjerkræ og Europarådets  

 konvention om beskyttelse af kæledyr.
Udvalget afsluttede sit arbejde den 19.  

 december 1988 med afgivelsen af betænkning nr. 1154/1988 om dyreværn.
Willeberg-udvalget har i august 1989 afsluttet sit arbejde med en rapport  

 om pelsdyrproduktion.
Der er enighed i udvalget om, at den igangværende  

 forskning omkring pelsdyrenes velfærd i bredeste forstand bør fortsætte og  

 gerne styrkes, og der peges i den forbindelse på en række områder, hvor  

 udvalget anser det for vigtigt, at forskning prioriteres.
Udvalget finder, at det specielt er vigtigt at prioritere udvikling af  

 ræveproduktionen, idet visse forhold anses for utilfredsstillende i deres  

 nuværende form.
Repræsentanterne for Foreningen til Dyrenes Beskyttelse  

 finder på baggrund af den nuværende viden, at ræveproduktionen ikke har  

 fundet en acceptabel form.
Det anbefales, at der fastsættes krav i lov eller bekendtgørelse om  

 dagligt tilsyn og om etablering af frostfri vandingsanlæg, subsidiært manuel  

 vanding dagligt.
Der stilles endvidere forslag med hensyn til anvendelsen af  

 barbiturater ved aflivning af pelsdyr, ligesom det foreslås, at kultveilte  

 (CO2) prioriteres ved aflivning med gas frem for kulilte (CO) og  

 udstødningsgas fra benzinmotorer.
Det anbefales, at der stilles krav om, at  

 der kun må anvendes bure af standardstørrelse i overensstemmelse med  

 angivelserne i pjecen »Retningslinjer for pelsdyrhold«, og det  

 henstilles, at Pelsdyravlerforeningen over for sine medlemmer indskærper  

 betydningen af rigeligt strøelse og konstant vandforsyning.
Der er enighed i udvalget om, at den igangværende forsknings- og  

 forsøgsvirksomhed kombineret med den intense konsulentbistand, undervisning  

 og information over for avlere og foderproducenter over en bred front øger  

 ikke alene produktiviteten, men tillige sundhedstilstanden og dermed dyrenes  

 velfærd.
Specielt peges der på vigtigheden af, at indhusning og management  

 foregår i overensstemmelse med international forskning.
 For så vidt angår ræveproduktion er holdningen hos flertallet i  

 Willeberg-udvalget således mindre restriktiv end holdningen i Det Etiske Råd  

 vedrørende Husdyr, der i en udtalelse af 13. juni 1989 konstaterer, at der  

 endnu ikke er udviklet burmiljøer eller alternative systemer, som sikrer, at  

 dyrene ikke påføres urimelige ulemper, både fysisk og mentalt, hvorfor Rådet  

 finder, at produktionen, som den praktiseres i sin nuværende form, er etisk  

 uacceptabel.
Dette lovforslag bygger på Dyreværnsudvalgets lovudkast i betænkning nr.  

 1154/88, et lovudkast som der - bortset fra enkelte punkter - har været  

 enighed om i udvalget.
Hvor der i det følgende er henvist til udvalgets  

 lovudkast, sigtes der til lovudkastet i betænkning nr. 1154/88 side 73-81. De  

 væsentligste bestemmelser i udvalgets lovudkast omtales nedenfor under pkt.  

 5, idet der samtidig redegøres for Justitsministeriets stilling til de  

 foreliggende flertals- og mindretalsudtalelser.
Justitsministeriet har  

 endvidere foretaget enkelte redaktionelle ændringer i forhold til  

 betænkningens lovudkast.
Udvalget behandler i betænkningen en lang række,  

 ofte detaljerede spørgsmål i relation til dyreværn og stiller i den  

 forbindelse på en række punkter forslag om indholdet af de administrative  

 forskrifter, som justitsministeren i loven bemyndiges til at udstede.
I  

 bemærkningerne til lovforslaget tages der af hensyn til overskueligheden ikke  

 stilling til alle de rejste spørgsmål, men udvalgets synspunkter vil indgå i  

 Justitsministeriets overvejelser i forbindelse med udstedelsen af  

 administrative forskrifter.
4. Det internationale samarbejde på dyreværnsområdet Interessen for dyreværnsspørgsmål på internationalt plan har været  

 kraftigt stigende de seneste år, og der er blevet taget mange initiativer på  

 dette område.
Det internationale samarbejde på dyreværnsområdet finder sted  

 såvel i Europarådsregi som inden for rammerne af EF.
Inden for rammerne af arbejdet i Europarådet sker regelfastsættelsen i  

 form af konventioner, hvis mere overordnede principper ofte udmøntes i  

 rekommandationer, som normalt har karakter af anbefalinger til de deltagende  

 lande.
Dog gør der sig særlige forhold gældende med hensyn til de  

 rekommandationer, der udstedes i medfør af konventionen om beskyttelse af  

 dyr, der holdes til landbrugsformål.
Se nærmere herom nedenfor.
 I EF er reglerne hidtil blevet fastsat i form af direktiver, men de  

 seneste udkast er fremkommet som forslag til forordninger.
A.
Europarådet a.
Europæisk konvention om beskyttelse af dyr under international  

 transport Danmark ratificerede den 23. april 1969 den europæiske konvention af 13.  

 december 1968 om beskyttelse af dyr under international transport.
Konventionen indeholder overordnede regler for international transport,  

 hvorved forstås enhver befordring, der medfører en overskridelse af en  

 grænse, med undtagelse af grænsetrafik.
Konventionen finder anvendelse på  

 international transport af enhovede husdyr og husdyr af kvæg-, fåre-, gede-  

 og svinearter, af fjerkræ og kaniner, der holdes som husdyr, af hunde og  

 katte, der holdes som husdyr, af andre pattedyr og fugle samt af koldblodede  

 dyr.
 I medfør af konventionen har Ministerkomiteen med Danmarks tilslutning den  

 17. september 1987 vedtaget en rekommandation om transport af heste, den 22.  

 september 1988 en rekommandation om transport af svin, den 15. januar 1990 en  

 rekommandation om transport af kvæg og den e21. februar 1990 rekommandationer  

 om henholdsvis transport af får og geder og transport af fjerkræ.  

 Rekommandationerne indeholder detaljerede regler for den enkelte dyrearts  

 transport med henholdsvis tog, bil, fly og skib.
b.
Europæisk konvention om beskyttelse af dyr, der holdes til  

 landbrugsformål Danmark ratificerede den 5. december 1979 den europæiske konvention af  

 10. marts 1976 om beskyttelse af dyr, der holdes til landbrugsformål.
Konventionen finder anvendelse på dyrehold samt på pasning og husning af  

 dyr især i moderne intensivt husdyrbrug, hvorved forstås sådant brug, som i  

 overvejende grad anvender tekniske installationer, der hovedsagelig styres  

 ved automatiske processer.
Konventionen gælder for alle dyr, som opdrættes  

 eller holdes med henblik på produktion af fødevarer, uld, skind eller pels  

 eller med henblik på andre landbrugsformål.
Selve konventionen indeholder de overordnede principper for behandlingen  

 af dyrene, bl.a. i relation til husning, fodring, vanding, pasning,  

 bevægelsesfrihed, belysning, temperatur m.v. og tilsyn.
De nævnte faktorer  

 skal alle opfylde dyrets fysiologiske og etologiske behov i overensstemmelse  

 med anerkendte praktiske og videnskabelige erfaringer.
I medfør af konventionen er der nedsat et stående udvalg med  

 repræsentanter for de kontraherende parter.
Det stående udvalg er ansvarligt  

 for udarbejdelse og vedtagelse af anbefalinger (rekommandationer) til de  

 kontraherende parter om de nærmere bestemmelser om gennemførelsen af  

 principperne i konventionen.
Rekommandationerne skal være baseret på  

 videnskabelige erfaringer med de forskellige dyrearter.
En rekommandation  

 træder som udgangspunkt i kraft 6 måneder efter datoen for dens vedtagelse,  

 og fra dette tidspunkt skal hver kontraherende part enten gennemføre  

 rekommandationen eller underrette det stående udvalg om grundene til, at den  

 har besluttet, at den ikke eller ikke længere kan gennemføre  

 rekommandationen.
Denne bestemmelse, som er enestående i Europarådets  

 konventioner på dyreværnsområdet, må efter Justitsministeriets opfattelse  

 forstås således, at vedtagelserne fra det stående udvalg, uanset disses  

 betegnelse som rekommandationer (»anbefalinger«), folkeretligt  

 udløser en forpligtelse for de kontraherende parter til nationalt at  

 gennemføre vedtagelserne i overensstemmelse med deres indhold, medmindre den  

 enkelte part inden udløbet af fristen på 6 måneder eller efterfølgende  

 meddeler, at den ikke eller ikke længere kan gennemføre rekommandationen.
Til  

 vedtagelse af en rekommandation kræves der enstemmighed blandt de afgivne  

 stemmer.
Spørgsmålet har fra dansk side været rejst over for Europarådets juridiske  

 direktorat, som har bekræftet denne forståelse af bestemmelserne.
Man har dog  

 samtidig peget på, at gennemførelsen af en rekommandation vil kunne ske ved  

 lovgivning, ved administrative forskrifter eller gennem administrativ  

 praksis, ligesom det er op til det enkelte land at bestemme, om overtrædelser  

 skal strafsanktioneres.
Det stående udvalg vedtog den 21. november 1986 rekommandationer om  

 henholdsvis æglæggende høner og svin, og den 21. oktober 1988 vedtog udvalget  

 en rekommandation om kvæg.
Der arbejdes for tiden med udarbejdelse af en  

 rekommandation om pelsdyr, herunder mink og ræv, og om får og geder.
Danmark  

 har undladt at stemme ved afstemningerne i det stående udvalg om  

 rekommandationerne om æglæggende høner, svin og kvæg.
Dette blev for  

 svinerekommandationens vedkommende begrundet med, at den forudsatte en  

 ændring af dyreværnslovens regler om kastration af orner, og i øvrigt for  

 alle 3 rekommandationers vedkommende begrundet med, at man ikke ved at  

 tilslutte sig disse ønskede at foregribe den mere generelle gennemgang af  

 dyreværnsloven, som forudsattes at blive resultatet af først  

 Willeberg-udvalgets og senere Dyreværnsudvalgets arbejde.
Justitsministeriet  

 har på denne baggrund ved skrivelser af henholdsvis 18. november 1987 og 20.  

 april 1989 meddelt det stående udvalg, at Danmark ikke på nuværende tidspunkt  

 var rede til at gennemføre rekommandationerne.
 De vedtagne rekommandationer indeholder detaljerede regler vedrørende hold  

 af de enkelte dyrearter.
Rekommandationen om svin indeholder i et generelt afsnit regler om  

 pasning og tilsyn, om indretning af bygninger og udformning af udstyr og om  

 behandlingen af svinene i øvrigt, herunder om halekupering og om kastration  

 af orner.
I et appendiks er reglerne yderligere udbygget for forskellige  

 kategorier af svin.
Rekommandationen om æglæggende høner indeholder ligeledes et  

 generelt afsnit med regler om pasning og tilsyn, om indretning af bygninger  

 og udformning af udstyr og om behandling af hønerne i øvrigt.
I 3 appendikser  

 er der fastsat særlige regler for henholdsvis burhøns, høns i andre intensive  

 produktionssystemer og høns »on free range«.
Der er ikke i  

 appendiksene vedrørende burhøns ved talangivelser fastsat mindste arealkrav  

 pr. høne.
 Rekommandationen om kvæg er opbygget på samme måde som de to andre  

 rekommandationer med et generelt afsnit, der gælder for alle kategorier af  

 kvæg, og 2 appendikser med særlige regler for de enkelte kategorier.
 Udkastet til rekommandation om pelsdyr, der fortsat er under  

 behandling i det stående udvalg, følger samme opbygning med et generelt  

 afsnit og appendiks med særlige regler for de enkelte dyrearter, herunder for  

 mink og ræve.
 Udkastet til rekommandation om får, der endnu ikke har været til  

 behandling i det stående udvalg, består ligeledes af generelle bestemmelser  

 vedrørende fårehold samt et enkelt appendiks med særlige regler om indendørs  

 fårehold.
 Udkastet til rekommandation om geder, der endnu ikke har været til  

 behandling i det stående udvalg, består af generelle bestemmelser om pasning  

 og tilsyn, om indretning af bygninger og udformningen af udstyr og om  

 behandling af gederne, herunder særlige regler om malkegeder.
 Det tilføjes, at efter at EF har tiltrådt konventionen om beskyttelse af  

 dyr til landbrugsformål, vil alle rekommandationer, der udfærdiges i medfør  

 af denne konvention, formentlig blive opfyldt af EF ved udstedelse af  

 direktiver eller forordninger til medlemslandene.
c.
Europæisk konvention om beskyttelse af dyr til slagtning Danmark ratificerede den 20. januar 1981 den europæiske konvention af 10  

 maj 1979 om beskyttelse af dyr til slagtning.
 Konventionen finder anvendelse på enhovede dyr, drøvtyggere, svin, kaniner  

 samt fjerkræ og indeholder regler om flytning, opstaldning, immobilisering,  

 bedøvelse og slagtning af dyrene.
 Der er ikke udstedt rekommandationer i medfør af denne konvention.
d.
Europæisk konvention om beskyttelse af kæledyr Den nyeste konvention på dyreværnsområdet er den europæiske konvention om  

 beskyttelse af kæledyr.
Konventionen har siden 13. november 1987 været åben  

 for undertegnelse af Europarådets medlemslande.
Danmark har den 13. november  

 1987 undertegnet konventionen, men - under henvisning til den forestående  

 revision af dyreværnsloven - med ratifikationsforbehold.
Konventionen træder  

 i kraft, når 4 kontraherende parter har ratificeret den.
Indtil nu har kun 2  

 lande (Norge og Sverige) ratificeret.
Konventionens bestemmelser finder anvendelse på kæledyr, dvs. ethvert dyr,  

 der holdes eller påtænkes holdt af mennesker, navnlig i deres husstand, til  

 privat fornøjelse og selskab.
Konventionen indeholder bestemmelser om  

 forsvarligt hold af kæledyr, om handel med kæledyr, om operative indgreb, om  

 aflivning og om omstrejfende dyr.
Den gældende dyreværnslov er i overensstemmelse med konventionens  

 bestemmelser, bortset fra på 2 punkter.
Efter konventionen må et kæledyr ikke  

 sælges til personer under 16 år, uden at der foreligger et udtrykkeligt  

 samtykke hertil fra forældremyndighedens indehaver.
Et tilsvarende krav  

 findes ikke i den gældende danske dyreværnslov.
Efter konventionen er det  

 forbudt at foretage halekupering, medmindre det er nødvendigt af veterinære  

 årsager eller af hensyn til dyrets behov.
Efter dyreværnsloven må halen  

 kuperes på hunde, der ikke er 8 dage gamle.
Konventionen åbner dog mulighed  

 for, at der ved ratifikation kan tages reservation over for disse 2  

 bestemmelser.
B.
EF a.
Beskyttelse af dyr under international transport Den 18. juli 1977 udstedte Rådet i forbindelse med EF's tiltrædelse af  

 den europæiske konvention af 13. december 1968 om beskyttelse af dyr under  

 international transport et direktiv (77/489/EØF) om beskyttelse af dyr under  

 international transport.
I fortsættelse heraf udstedte Rådet den 12. maj 1981  

 et direktiv (81/389/EØF) om fastsættelse af bestemmelser, der er nødvendige  

 for iværksættelse af 1977-direktivet.
Indholdet af de 2 direktiver blev gennemført i Danmark ved bekendtgørelse  

 nr. 439 af 10. august 1982 om international transport af dyr.
Overtrædelse af  

 bekendtgørelsen straffes efter § 18, stk. 2, i dyreværnsloven.
EF-Kommissionen tog i 1988 på ny reglerne om transport af dyr op til  

 overvejelse i en arbejdsgruppe med henblik på en revision i lyset af  

 etableringen af det indre marked.
Overvejelserne er mundet ud i, at  

 Kommissionen den 10. juli 1989 har forelagt forslag til Rådets forordning om  

 beskyttelse af dyr under transport.
Forordningsforslaget, der som hjemmel  

 henviser til EØF-traktatens artikel 43, er under drøftelse i en arbejdsgruppe  

 under Rådet.
b.
Mindstekrav vedrørende beskyttelse af burhøns Rådet udstedte den 25. marts 1986 med henvisning til EØF-traktatens  

 artikel 42 og 43 et direktiv (86/113/EØF) om fastlæggelse af mindstekrav  

 vedrørende beskyttelse af burhøns.
Direktivet fastsatte regler for størrelsen  

 og indretningen af bure til æglæggende høner og indeholdt bl.a. et krav om et  

 mindsteareal pr. høne på 450 cm2 for alle nyopførte bure og for alle bure,  

 der blev taget i brug første gang fra den 1. januar 1988, samt for alle bure  

 fra 1. januar 1995.
 Ved dom af 23. februar 1988 annullerede EF-Domstolen imidlertid direktiv  

 86/113/EØF under henvisning til, at der var begået procedurefejl i  

 forbindelse med dets vedtagelse.
 Rådet har herefter den 7. marts 1988 udstedt et direktiv (88/166/EØF) med  

 direktiv 86/113/EØF som bilag, der i artikel 1 bestemmer, at direktiv  

 86/113/EØF om fastlæggelse af mindstekrav vedrørende beskyttelse af burhøns  

 skal betragtes vedtaget, således som det foreligger i bilaget.
 Direktivet fastsætter som nævnt alene mindstekrav til arealet pr. høne.  

 Danmark kan således opretholde sine strengere arealkrav.
c.
Beskyttelse af svin og kalve i intensive produktionssystemer EF-Kommissionen påbegyndte i 1987 i en arbejdsgruppe overvejelser med  

 henblik på udfærdigelsen af et forslag til regler om beskyttelse af svin og  

 kalve i intensive produktionssystemer.
Overvejelserne er nu resulteret i, at  

 Kommissionen den 23. juni 1989 har forelagt forslag til Rådets forordninger  

 om fastsættelse af mindstekrav med hensyn til beskyttelse af henholdsvis  

 kalve og svin i intensive produktionssystemer.
Forslagene til forordninger,  

 der som hjemmel henviser til EØF-traktatens artikel 43, er under drøftelse i  

 en arbejdsgruppe under Rådet.
Indholdet af de 2 forordningsudkast svarer i det væsentlige til de 2  

 Europarådsrekommandationer om kvæg og svin, se ovenfor under punkt A.b, men  

 der er dog på nogle punkter sket skærpelser af reglerne.
Udkastene er  

 opbygget som forordninger med bilag.
Forordningsdelene rummer definitioner og  

 generelle bestemmelser, mens bilagene indeholder detaljerede regler for  

 dyreholdet og - for svineforordningens vedkommende - særregler for de enkelte  

 kategorier af svin.
d.
Slagtning EF-Kommissionen påbegyndte i 1988 i en arbejdsgruppe overvejelser med  

 henblik på udfærdigelsen af et forslag til regler om beskyttelse af dyr til  

 slagtning.
Det foreliggende udkast har form af en forordning med generelle  

 regler for slagtning og flere bilag med detaljerede regler for de enkelte  

 stadier i slagteprocessen.
e.
Beskyttelse af kvæg, der holdes til landbrugsformål EF-Kommissionen påbegyndte i 1990 i en arbejdsgruppe overvejelser med  

 henblik på udfærdigelsen af et forslag til regler om minimumskrav til  

 beskyttelse af kvæg, der holdes til landbrugsformål.
Det foreliggende udkast  

 har form af en forordning med generelle regler om pasning, om indretning af  

 nye bygninger, herunder pladskrav og om behandlingen af kvæget i øvrigt.  

 Bilagene indeholder både generelle og specielle regler for de enkelte  

 kategorier af kvæg.
f.
Beskyttelse af dyr, der holdes til landbrugsformål EF-Kommissionen påbegyndte i 1990 i en arbejdsgruppe overvejelser med  

 henblik på udfærdigelsen af et forslag til regler om beskyttelse af dyr, der  

 holdes til landbrugsformål.
Det foreliggende udkast har form af et direktiv  

 med generelle regler om minimumskrav til pasning og tilsyn og om behandlingen  

 af dyrene i øvrigt.
5. Lovforslaget 5.1. Generelle normer for behandlingen af dyr Dyreværnsudvalgets overvejelser om de generelle normer for behandlingen  

 af dyr findes i betænkning nr. 1154/1988 side 29 og 82-86.
Udvalget finder på baggrund af grundsynspunktet i udvalgets kommissorium,  

 hvorefter dyrenes stilling i samfundet skal styrkes, at de indledende  

 bestemmelser i loven bør udformes således, at der i loven tages udgangspunkt  

 i dyrenes velfærd.
Udvalget foreslår derfor en sproglig ændring i den  

 gældende lovs § 1, bl.a. således at udtrykket »unødig lidelse«  

 udelades og erstattes af et krav om, at dyr skal beskyttes bedst muligt, jf.  

 lovudkastets § 1. Udvalget foreslår endvidere i lovudkastets § 2 indføjet en  

 bestemmelse, der svarer til artikel 3 i den europæiske konvention om  

 beskyttelse af dyr, der holdes til landbrugsformål.
Med den ændrede  

 formulering af bestemmelserne i § 1 og § 2 tilsigter udvalget ikke en  

 udvidelse af deres anvendelsesområde, men udvalget finder, at de nye  

 bestemmelser på længere sigt kan medvirke til en ændret holdning til  

 dyreværn.
De øvrige bestemmelser om behandling af dyr, der fastsættes i loven  

 og de tilknyttede administrative forskrifter, skal således alle ses i lyset  

 af den generelle norm for behandlingen af dyr, der er fastlagt ved § 1 og §  

 2.
Vedrørende lovudkastets § 1 anfører udvalget, at der med udtrykkene  

 smerte, lidelse og angst refereres både til den fysiske og anden påvirkning,  

 som et dyr kan blive udsat for.
Med udtrykket varigt meen strækkes  

 beskyttelsen videre end til smerte.
Der tænkes herved på den varige skade,  

 som et dyr kan blive udsat for.
Endelig skal dyret beskyttes bedst muligt mod  

 væsentlig ulempe.
Med kravet om, at ulempen skal være væsentlig, er den  

 blotte ulempeforvoldelse ved f.eks. øremærkning og enkeltstående  

 blodprøveudtagning undtaget fra bestemmelsens anvendelsesområde.
I udtrykket  

 »bedst muligt« indeholdes en erkendelse af, at det ikke i alle  

 måder er muligt at undgå at påføre dyr smerte m.v.
 Om forholdet mellem § 1 og § 2 i lovudkastet bemærker udvalget, at medens  

 § 1 retter sig mod enhver, så retter § 2 sig mod dem, der holder dyr, uanset  

 om der er tale om landbrugsdyr, kæledyr eller andre former for dyrehold.
Med hensyn til lovudkastets § 2 anfører udvalget, at det i bestemmelsen  

 fastslås, at ethvert dyr skal behandles i overensstemmelse med de særlige  

 behov, som dette dyr har.
Ved vurderingen skal der således tages hensyn til  

 dyrets art, graden af udvikling, tilpasning og tamhed.
Der skal tages udgangspunkt i anerkendte danske og udenlandske praktiske  

 og videnskabelige erfaringer.
Dette betyder, at kravene til den omsorgsfulde  

 behandling kan ændres i takt med, at der indvindes nye erfaringer.
Det er  

 ikke muligt nærmere at præcisere, hvilke erfaringer der tænkes på.
Afgørende  

 må imidlertid være, at der er tale om erfaringer, der er anerkendt af en  

 større kreds af sagkyndige.
Omsorgspligten indebærer tillige en pligt til ikke at efterlade dyr  

 omfattet af § 2 ved flytning o.l.
Dette har særlig betydning ved kæledyr.
Uanset at det ikke er direkte udtrykt i bestemmelsen, indebærer kravet om  

 en omsorgsfuld behandling også et krav om, at den, der holder dyret, fører et  

 regelmæssigt tilsyn med dyret.
Omfanget af tilsynet er ikke nærmere  

 præciseret i bestemmelsen.
Dette må afhænge af dyrets art, alder og tilstand  

 m.v., og af hvor lang tid den enkelte dyreejer behøver for at behandle sit  

 dyr omsorgsfuldt.
I de senere år har der inden for landbruget fundet en stigende  

 automatisering sted.
Således vinder tv-overvågning stadigt større indpas.  

 Udvalget finder ikke generelt at kunne udtale sig herimod, men finder, at  

 tilsynet må anses for mangelfuldt, såfremt dyrets ejer ved sit tilsyn ikke  

 bliver opmærksom på, at dyrets behov forbliver uopfyldte.
Artikel 7 i konventionen om beskyttelse af dyr, der holdes til  

 landbrugsformål, indeholder bestemmelser om, at dyrenes tilstand og sundhed  

 skal undersøges med mellemrum, og det foreskrives specielt for intensivt  

 husdyrbrug, at såvel dyrene som det tekniske udstyr skal undersøges mindst  

 een gang om dagen.
Bl.a. på grund af afgrænsningsvanskeligheder har udvalget  

 ikke i lovudkastet optaget særlige bestemmelser om intensivt husdyrbrug, men  

 § 2 vil opfylde de krav til dansk lovgivning, der følger af konventionens  

 artikel 7.
Pligten til en omsorgsfuld behandling af dyr vedrører også beskyttelse mod  

 og behandling af sygdom.
Der vil endvidere være pligt til at tilkalde en  

 dyrlæge, hvis et dyrs sygdom eller tilskadekomst medfører smerte, lidelse  

 eller lignende, jf. § 1, og dyret ikke kan behandles forsvarligt uden  

 veterinær bistand.
 Anvendelse af væksthormoner er ikke udtrykkeligt reguleret af loven men  

 vil efter omstændighederne kunne være en sådan belastning af dyrene, at  

 anvendelsen kan være i strid med § 2. Udvalget nævner i den forbindelse, at  

 der i øvrigt kan fastsættes regler om sådanne stoffer i medfør af § 12 i  

 udvalgets lovudkast.
Udvalget har ikke fundet behov for i en særlig bestemmelse at forbyde hold  

 af »tremmekalve«, som kaldes således, fordi der er tale om kalve,  

 der holdes i snævre bokse hele deres opvækstperiode, der strækker sig over  

 nogle få måneder.
De bliver næsten udelukkende fodret med mælkeprodukter og  

 får ingen stråfoder.
De har endvidere ingen mulighed for motion.
Hold af  

 »tremmekalve« i Danmark er udelukket, dels på grund af kravet til  

 foderet i § 2, dels på grund af kravet til dyrenes opholdsrum i lovudkastets  

 § 3.
 Justitsministeriet kan tilslutte sig udvalgets forslag til §§ 1 og 2.  

 Justitsministeriet er således enig i, at det overordnede princip for  

 behandlingen af dyr, jf. lovudkastets § 1, formuleres positivt, og at  

 indholdet af Europarådskonventionens artikel 3 indføjes som § 2.
 Justitsministeriet kan dog ikke tilslutte sig udvalgets antagelse af, at  

 anvendelse af ræve til optræning af gravhunde altid vil være uforenelig med §  

 1.
 I forbindelse med høringen over udvalgets betænkning er der stillet  

 forslag om, at »sundhed« kommer til at indgå som et velfærdselement  

 i § 2 på linie med fysiologi og adfærd.
Justitsministeriet vil ikke afvise, at også »sundhed« kan være  

 et velfærdselement, men finder på den anden side, at bestemmelsen bør  

 affattes i overensstemmelse med artikel 3 i den europæiske konvention om  

 beskyttelse af dyr, der holdes til landbrugsformål.
Justitsministeriet lægger  

 i den forbindelse samtidig vægt på, at »sundhed« allerede er  

 reguleret i lov om husdyrsygdomme (lov nr. 814 af 21. december 1988), der  

 henhører under Landbrugsministeriet.
Husdyrsygdomsloven har til formål at  

 sikre sundhedstilstanden blandt dyr, og af bemærkningerne til loven (FT  

 88/89, till.
A, sp. 759 ff) fremgår, at loven ikke alene finder anvendelse på  

 husdyr, men også på dyr, der holdes som kæle- eller hobbydyr, i zoologiske  

 haver og i cirkus, dyreparker og lignende steder.
 Der henvises til lovforslagets § 1 og § 2, der svarer til lovudkastets § 1  

 og § 2.
 5.2. Dyrs opholdsrum m.v.
 Dyreværnsudvalget stiller i lovudkastets § 3, stk. 1 og 2, forslag om, at  

 der fastsættes krav til de rum og arealer, hvor dyr holdes, og til bindsler,  

 tøjr og lignende indretninger, som anvendes på dyrene, jf. nærmere betænkning  

 nr. 1154/88 side 30 og side 86-89. Om betydningen af (opholds)rum,  

 (opholds)areal og indretning henvises til betænkningen side 87 og 89.
Da der kan være behov for en mere indgående beskrivelse af dyrs opholdsrum  

 m.v., end det er muligt at give i selve loven, foreslår udvalget i  

 lovudkastets § 4, stk. 1, en bestemmelse, der bemyndiger justitsministeren  

 til at fastsætte nærmere regler herom.
Der er i udvalget enighed om, at  

 regler vedrørende dyr i landbruget, der ikke beror på en forpligtelse af  

 international karakter, alene skal kunne fastsættes administrativt, når de er  

 af mindre indgribende betydning - lovudkastets § 4, stk. 2 -, ligesom der er  

 enighed om, at der ved fastsættelsen af regler om opholdsrum for dyr i  

 landbruget skal fastsættes overgangsordninger, der sikrer en rimelig  

 omstillingstid for landbruget, jf. lovudkastets § 4, stk. 3. Endvidere skal  

 der efter lovudkastets § 4, stk. 4, i disse tilfælde forhandles med  

 landbrugsministeren og de organisationer, der efter justitsministerens skøn  

 særligt berøres af reglerne.
Der henvises i øvrigt til udvalgets overvejelser  

 i betænkningen side 89-90.
Justitsministeriet kan tilslutte sig, at der er behov for at stille krav  

 til dyrs opholdsrum og opholdsarealer samt til det inventar m.v., som  

 anvendes i forhold til dyrene, ligesom Justitsministeriet kan tilslutte sig,  

 at der gives mulighed for at fastsætte regler om godkendelse af opholdsrum og  

 inventar, inden det tages i brug.
Eksempelvis vil der kunne fastsættes regler  

 om godkendelse af sobindsler.
Justitsministeriet kan tiltræde, at regler på  

 dyreværnsområdet, der vil kunne få mere vidtrækkende - erhvervsøkonomisk -  

 betydning for landbruget, skal fastsættes ved lov, medmindre de udspringer af  

 forpligtelser af international karakter eller er af mindre indgribende  

 betydning.
Opmærksomheden henledes i den forbindelse på, at justitsministeren  

 efter den særlige bestemmelse i forslagets § 6, stk. 2, for så vidt angår  

 æglægningsbure administrativt vil kunne fastsætte regler bl.a. om vilkårene  

 for tilladelse til disses anvendelse, herunder krav til burstørrelsen m.v.,  

 selv om reglerne er mere restriktive end de krav, der udspringer af  

 forpligtelser af international karakter.
Hovedprincippet i § 4, stk. 2, er  

 således fraveget ved § 6, stk. 2. Dette betyder, at de gældende regler om  

 burstørrelse i bekendtgørelse nr. 340 af 30. juni 1981 som ændret ved  

 bekendtgørelse nr. 381 af 16. juni 1986 kan opretholdes i  

 bekendtgørelsesform.
 Justitsministeriet er samtidig enig i, at det af såvel lovtekniske som  

 praktiske grunde er hensigtsmæssigt, at der åbnes mulighed for, at de  

 detaljerede regler om dyrs opholdsarealer og opholdsrum, der udspringer af  

 forpligtelser af international karakter, kan gennemføres administrativt.  

 Dette må ses i lyset af, at de væsentligste initiativer på dette område i de  

 kommende år navnlig vil komme fra EF, jf. ovenfor pkt. 4, B.
 Som eksempler på områder, hvor det kan forventes, at der vil blive fastsat  

 fælles EF-regler, kan nævnes forhold som arealkrav pr. dyreenhed, fiksering  

 af dyr samt krav til dyrenes opholdsrum m.v.
Justitsministeriet vil i internationalt regi, herunder i EF, indtage en  

 positiv holdning til forslag om fastsættelse af fælles internationale  

 bestemmelser, der efter praktiske og videnskabelige erfaringer kan forbedre  

 produktionsdyrenes velfærd.
Justitsministeriet vil være positiv over for  

 forslag, der sigter mod indførelse af produktionssystemer, hvor permanent  

 fiksering af dyr undgås, forudsat at disse systemer medfører  

 dyrevelfærdsmæssige fordele, som kan stå mål med de fornødne økonomiske  

 investeringer, og forudsat, at der etableres rimelige overgangsordninger.
Med  

 hensyn til pladsforholdene vil Justitsministeriet endvidere støtte  

 internationale initiativer, der går i retning af at undgå overbelægning i  

 staldene.
 Med den beskrevne begrænsning vedrørende dyr i landbruget finder  

 bestemmelsen i § 4, stk. 1, anvendelse for alle opholdsrum i øvrigt, herunder  

 opholdsrum for sportsdyr, kæledyr og andre »hobby«-dyr.
 For så vidt angår hunde bestemmer hundelovens § 5, stk. 2, at når en hund  

 holdes bundet, skal dens lænke mindst være 5 m lang, og den skal have adgang  

 til et opholdsrum, der kan yde den forsvarligt læ mod regn, blæst og kulde.  

 Består opholdsrummet i et hundehus, skal det være rummeligt og så højt, at  

 hunden kan stå oprejst.
 Der henvises til lovforslagets § 3, stk. 1 og 2, og § 4, der svarer til  

 udvalgets lovudkast § 3, stk. 1 og 2, og § 4.
Udvalget foreslår i lovudkastet § 3, stk. 3, at politiet skal kunne  

 nedlægge forbud imod, at dyr holdes på et sted, hvor ejeren eller den, der  

 fører tilsyn med dyret, ikke bor.
I betænkningen side 54 og side 88-89  

 anfører udvalget, at dyrehold på (bygge)legepladser ikke bør være tilladt,  

 idet der ikke er det fornødne kvalificerede tilsyn, og at bestemmelsen i  

 første række tænkes anvendt på byggelegepladser, hvor der i nogle tilfælde  

 holdes dyr, som i perioder er uden opsyn, fordi der ikke bor mennesker i  

 umiddelbar tilknytning til legepladsen.
Bestemmelsen tænkes derimod i  

 almindelighed ikke anvendt på dyr inden for landbruget.
I forbindelse med Justitsministeriets høring over betænkningen er der  

 fremkommet et stort antal indsigelser imod den nævnte bestemmelse.
Der er  

 navnlig blevet peget på, at dyrene på byggelegepladser og lignende steder  

 passes af kvalificeret personale, og at det er af væsentlig betydning for  

 børn at få et naturligt forhold til dyr.
Det Veterinære Sundhedsråd har i sit  

 høringssvar gjort opmærksom på, at man ikke har haft sager forelagt  

 vedrørende overtrædelse af dyreværnsloven på byggelegepladser.
Justitsministeriet vil ikke afvise, at der kan vise sig et behov for en  

 nærmere regulering af forholdene for dyr, der holdes på steder, hvor ejeren  

 eller den, der fører tilsyn med dyret, ikke bor.
Et tilsvarende behov er for  

 så vidt angår de såkaldte »pladshunde« tilgodeset ved  

 bekendtgørelse nr. 962 af 23. december 1986 om hunde, som anvendes til  

 bevogtning, der er udstedt i medfør af § 16, stk. 1, i den gældende  

 dyreværnslov.
Justitsministeriet finder det mest hensigtsmæssigt, at en  

 regulering på dette område i givet fald sker ved administrative forskrifter,  

 og lovforslagets § 3, stk. 3, er derfor udformet som en bemyndigelse til  

 justitsministeren til at fastsætte regler om dyr, der holdes på et sted, hvor  

 ejeren eller den, der fører tilsyn, med dyret, ikke bor.
Med hjemmel i denne  

 bestemmelse vil der herefter f.eks. kunne fastsættes regler om tilsyn,  

 herunder dyrlægetilsyn, fodring og opholdsrum, og - såfremt udviklingen  

 skulle vise behov herfor - tillige forbud mod dyreholdet.
Bestemmelsen tænkes  

 i almindelighed ikke anvendt på dyr inden for landbruget.
5.3. Æglægningsbure Dyreværnsloven af 1950 indeholdt oprindelig i § 3, nr. 7, et forbud mod  

 anvendelse af æglægningsbure.
Dette forbud blev navnlig indføjet i loven på  

 baggrund af en højesteretsdom fra 1938 (refereret i Ugeskrift for Retsvæsen  

 1938 s. 754), hvorved det blev antaget, at anvendelse af nogle æglægningsbure  

 beregnet til stadigt ophold for en enkelt høne ikke efter de foreliggende  

 oplysninger var uforsvarlig.
De bure, der blev taget stilling til ved dommen,  

 havde et grundfladeareal på 36 cm x 44,5 cm og en højde fortil på 47 cm og  

 bagtil på 40 cm.
Burene var i øvrigt væsentligt forskellige fra de bure, der  

 har været i anvendelse, siden æglægningsbure blev tilladt i 1979.
 De gældende regler i §§ 4a - 4c blev indføjet i dyreværnsloven ved lov nr.  

 203 af 23. maj 1979, hvor det generelle forbud blev ophævet og afløst af en  

 ordning, hvorefter Veterinærdirektoratet kan meddele tilladelse til  

 anvendelse af burene på nærmere vilkår, der fastsættes af Justitsministeriet.
Ophævelsen af forbudet må ses i lyset af den konkurrencemæssige situation,  

 der opstod for danske ægproducenter, da Danmark i 1977 som følge af  

 EF-medlemsskabet havde måttet ophæve et forbud mod import af æg.
Hertil kom,  

 at en del ægproducenter trods forbudet i dyreværnsloven havde taget  

 æglægningsbure i brug for at kunne stå sig i konkurrencen med de øvrige  

 EF-landmænd, der anvendte æglægningsbure.
 Ændringen af loven skete blandt andet på baggrund af de synspunkter, som  

 blev fremført af Jepsen-udvalget i delbetænkningen om intensive systemer for  

 ægproduktion, se ovenfor pkt. 2.
I medfør af loven er der udstedt en bekendtgørelse nr. 340 af 30. juni  

 1981 om anvendelse af æglægningsbure, der er ændret ved bekendtgørelse nr.  

 381 af 16. juni 1986. I bekendtgørelsen beskrives de nærmere vilkår for  

 tilladelse til anvendelse af æglægningsbure, herunder kravene til burenes  

 størrelse og indretning.
For høner af lette og middelsvære racer, der er de  

 almindeligt forekommende her i landet, skal burets bundareal herefter være  

 mindst 600 cm2 pr. høne.
Ved ændringen af burhønsebekendtgørelsen i 1986  

 skete der en justering af reglerne vedrørende beregningen af mindstehøjden i  

 burene.
Ved EF-direktiv af 7. marts 1988 er der fastsat lempeligere minumumsregler  

 end de danske.
Mindstekravet til bundarealet efter EF-reglerne er saledes 450  

 cm2. Mindstekravet gælder dog først fra 1995 for bestående anlæg.
Se nærmere  

 ovenfor pkt. 4, B, b.
I medfør af den europæiske konvention om beskyttelse af dyr, der holdes  

 til landbrugsformål, er der i november 1986 vedtaget en rekommandation om  

 æglæggende høner.
Danmark har i november 1987 meddelt, at man ikke for tiden  

 er i stand til at gennemføre denne rekommandation.
Dette blev begrundet med,  

 at man ikke ønskede at foregribe arbejdet i Willeberg-udvalget og senere  

 arbejdet i Dyreværnsudvalget med en tilslutning til rekommandationen.
Der  

 henvises i øvrigt til pkt. 4, A, b.
 Europarådsrekommandationen om æglæggende høner er i øvrigt fuldt ud  

 tilgodeset ved EF's direktiv om regler for anvendelse af æglægningsbure og  

 ved de gældende danske regler.
 Dyreværnsudvalgets overvejelser omkring anvendelsen af æglægningsbure  

 fremgår af betænkning nr. 1154/1988 side 32-36.
 Der er ikke enighed i udvalget om udformningen af reglerne om burhøns.
 Et flertal på 7 af udvalgets medlemmer finder på baggrund af  

 omstændighederne ved ophævelsen af forbudet mod anvendelse af æglægningsbure  

 og på baggrund af betænkningerne fra de tidligere udvalg ikke grundlag for på  

 nuværende tidspunkt at ændre i reglerne. 3 af disse 7 medlemmer  

 (repræsentanterne for dyreværnsorganisationerne) finder dog, at  

 dyreværnsmæssige hensyn fører til, at der allerede nu i dyreværnsloven bør  

 fastsættes en frist for afviklingen af æglægningsbure som produktionssystem,  

 uanset at der (endnu) ikke er udviklet økonomisk konkurrencedygtige,  

 alternative produktionssystemer af mere dyrevenlig art.
Et mindretal på 3 af udvalgets medlemmer (Landbrugsrådets repræsentanter)  

 finder, at reglerne om anvendelse af æglægningsbure bør tages op til fornyet  

 drøftelse, idet en beretning nr. 643 fra Statens Husdyrbrugsforsøg fra 1988  

 om æglæggende høner i bure, betydningen af burform, gruppestørrelser og areal  

 pr. høne efter mindretallets opfattelse rejser berettiget tvivl om  

 nødvendigheden af arealkravet på 600 cm2 pr. høne.
Mindretallet kan ikke  

 acceptere, at der eksisterer regler, der afviger så væsentligt fra reglerne i  

 det øvrige EF, som tilfældet er med reglerne i den danske bekendtgørelse om  

 æglægningsbure.
Mindretallet finder i øvrigt, at en frist for afviklingen af  

 æglægningsbure først kan fastsættes, når der er udviklet økonomisk  

 konkurrencedygtige alternative produktionsformer.
 Flertallet på 7 medlemmer afviser en tilpasning af reglerne om  

 mindstekravet til burstørrelsen til EF-reglerne, idet det vil indebære en  

 forringelse af vilkårene for høner i æglægningsbure.
Et mindretal på 1 medlem finder som mindretallet på 3 medlemmer, at der  

 bør kunne tages stilling til reglerne om burhøns nu, uanset at Folketinget i  

 1979 tog stilling hertil.
Dette mindretal er dog enig med flertallet i, at  

 der ikke på nuværende tidspunkt er grundlag for at ændre på reglerne.
 Alle udvalgets medlemmer er enige om, at det er afgørende, at der både på  

 nationalt og på internationalt plan, herunder på EF-plan, arbejdes for  

 alternativer til æglægningsbure.
Justitsministeriet er enig med udvalgets flertal i, at der ikke er  

 anledning til at ændre reglerne om anvendelse af æglægningsbure.
Der er  

 således på den ene side ikke på nuværende tidspunkt, hvor der ikke er  

 udviklet relevante alternativer til æglægningsbure som produktionssystem,  

 grundlag for at genindføre et forbud mod anvendelse af sådanne bure.  

 Justitsministeriet finder heller ikke grundlag for at følge  

 dyreværnsorganisationernes forslag om allerede nu at fastsætte en frist for  

 afviklingen af æglægningsbure som produktionssystem, men ministeriet kan  

 tilslutte sig det samlede udvalgs opfordring til, at der forskningsmæssigt og  

 på andre måder arbejdes på - såvel nationalt som internationalt - at forbedre  

 og udvikle alternativer til æglægningsbure.
Justitsministeriet finder på den  

 anden side heller ikke, at der er grundlag for at nedsætte arealkravet til  

 burene fra de gældende 600 cm2 pr. høne.
Spørgsmålet om arealkravet m.v. har  

 siden 1979 flere gange og senest i 1986, hvor reglerne i  

 burhønsebekendtgørelsen fik deres nuværende indhold, været gjort til genstand  

 for drøftelser mellem Folketingets Retsudvalg og Justitsministeriet  

 foranlediget af henvendelser fra ægproducenterne, bl.a. begrundet med ulige  

 konkurrencevilkår på grund af lempeligere regler - mindre arealkrav pr. høne  

 - i de andre EF-lande.
Justitsministeriet finder ikke, at der er fremkommet  

 nye oplysninger, som nu kan begrunde en ændring af reglerne.
Den nævnte  

 beretning nr. 643 fra Statens Husdyrbrugsforsøg har været forelagt for Det  

 Veterinære Sundhedsråd, som ikke finder, at beretningen giver grundlag for at  

 overveje en ændring af det danske arealkrav.
 Der henvises til lovforslagets §§ 6-8, der svarer til udvalgets lovudkast  

 §§ 6-8. Forholdet mellem bestemmelserne i forslagets § 6, stk. 2, og § 4,  

 stk. 2, er omtalt ovenfor under pkt. 5.2.
5.4. Hold af rovdyr, krybdyr og giftige slanger Det er i de senere år blevet mere almindeligt, at private - som  

 »kæledyr« eller af mere videnskabelig interesse - holder større  

 vilde dyr eller krybdyr, padder og insekter, der ikke indgår i den naturlige  

 fauna i Danmark.
Der har således været sager om hold af bl.a. bjørne, ulve og  

 slanger.
En række tilfælde, hvor slanger er undsluppet fra deres ejere, har  

 været omtalt i dagspressen, og der er i den forbindelse i den offentlige  

 debat blevet rejst spørgsmål om behovet for en regulering af sådanne  

 dyrehold.
Efter § 2 i bekendtgørelse nr. 187 af 7. august 1936 angående kontrol med  

 rovdyr og visse større dyr, der er udstedt i medfør af dyreværnsloven fra  

 1916, skal en privatperson, som agter at holde rovdyr eller andre større dyr  

 indespærret i bure eller lignende, forud indhente politiets godkendelse af de  

 lokaler, bure m.v., hvori dyrene agtes anbragt.
Der er derimod ikke efter  

 bekendtgørelsen hjemmel til generelt at forbyde private at holde rovdyr og  

 visse større dyr.
Da bekendtgørelsen er udstedt i medfør af dyreværnsloven, er det først og  

 fremmest dyreværnsmæssige hensyn, der skal lægges vægt på ved afgørelsen af,  

 om bure, lokaler m.v. kan godkendes.
I de tilfælde, hvor der er tale om  

 farlige dyr eller dyr, der er egnede til at fremkalde angst for liv og  

 helbred, er det fast antaget i praksis, at der også kan lægges vægt på, om  

 burene og lokalerne ud fra et politimæssigt synspunkt - hensynet til  

 omgivelsernes sikkerhed - må antages at være forsvarlige.
 Naturfredningsloven (lovbekendtgørelse nr. 530 af 10. oktober 1984 med  

 senere ændringer), der administreres af Skov- og Naturstyrelsen under  

 Miljøministeriet, indeholder ligeledes regler, der regulerer dette område.
Efter § 59, stk. 2, i naturfredningsloven kan miljøministeren således »fastsætte regler om kontrol med eller helt eller delvis forbud mod  

 transport, opbevaring, udstilling, udbydning, salg, indførsel, udførsel,  

 transit, udstopning, præparering og tørring af de i stk. 1 nævnte plante- og  

 dyrearter, herunder dele og produkter af disse dyr og planter.« Efter lovens § 59, stk. 1, omfatter stk. 2 alle dyrearter, der lever frit  

 i Danmark, bortset fra pattedyr og fugle.
Pattedyr og fugle er omfattet af  

 jagt og vildtforvaltningsloven.
Efter stk. 4 i samme bestemmelse kan  

 miljøministeren endvidere fastsætte regler efter stk. 2 for vilde pattedyr og  

 fugle, der ikke forekommer i vildtlevende tilstand her i landet.
Efter forarbejderne til § 59, stk. 2, (FT 1983/84 sp. 1582-1583) giver  

 bestemmelsen hjemmel til at forbyde import af giftslanger og andre farlige  

 krybdyr.
Bestemmelser herom ville efter forarbejderne kunne fastsættes dels  

 ud fra et hensyn til dyrene og dels ud fra hensyn til omgivelserne.
Mere  

 tvivlsomt er det, om bestemmelsen giver hjemmel til at kontrollere/forbyde  

 eksisterende slangehold og hold af andre farlige krybdyr.
 Der er ikke med hjemmel i § 59, stk. 2, udstedt administrative forskrifter  

 med forbud mod import af giftslanger m.v.
 Dyreværnsudvalgets overvejelser om reguleringer på dette område fremgår af  

 betænkning nr. 1154/1988 side 37-38 og 92 -93. Overvejelserne munder ud i et  

 forslag om (lovudkastets § 10), at justitsministeren skal kunne fastsætte  

 regler om forbud mod hold af dyr, der kan frembyde fare, skabe frygt, eller  

 som vanskeligt kan holdes i fangenskab på dyreværnsmæssig forsvarlig måde.  

 Reglerne skal varetage såvel de dyreværnsmæssige hensyn til dyrenes  

 fysiologiske og etologiske behov som hensynet til omgivelserne.
Efter udvalgets opfattelse vil der navnlig kunne blive tale om at forbyde  

 hold af rovdyr, rovfugle, slanger, insekter og edderkopper, dvs. dyr der alle  

 kan være farlige eller skabe frygt.
Som eksempel på dyr, der vanskeligt kan  

 holdes i fangenskab, fremhæver udvalget skildpadder, som efter udvalgets  

 opfattelse ofte lever under ringe forhold.
I forbindelse med høringen over betænkning nr. 1154/88 er der fra flere  

 sider fremkommet indsigelser imod dyreværnsudvalgets forslag på dette punkt.  

 Der er tilslutning til et forbud mod privates hold af reelt farlige dyr, dvs.  

 giftslanger og giftøgler.
De herpetologiske foreninger udelukker i forvejen  

 medlemmer, som holder sådanne arter.
Der er derimod modstand imod en  

 bemyndigelse til justitsministeren til at forbyde hold af dyr, som kan skabe  

 frygt, idet afgrænsningen af de arter, som skal være omfattet af et sådant  

 forbud, vil komme til at bero på en subjektiv vurdering, og et forbud vil  

 kunne omfatte en meget stor del af de dyr, der i dag holdes i fangenskab.
Det  

 er således oplyst, at der findes et stort antal snogearter, som ikke er  

 farlige.
Høringssvarene støtter, at hold af dyr, der vanskeligt kan holdes i  

 fangenskab på dyreværnsmæssig forsvarlig måde, bør kunne forbydes, men det  

 findes misvisende, at udvalget i den forbindelse fremhæver skildpadder som et  

 eksempel, idet de fleste skildpaddearter, der importeres, angives at være  

 gode terrariedyr.
Justitsministeriet er enig med udvalget i, at der kan være behov for at  

 fastsætte nærmere regler om hold af de nævnte typer af kæledyr m.v.
Navnlig  

 privates hold af fremmedartede dyr udgør et stigende problem af såvel  

 dyreværnsmæssig som sikkerhedsmæssig karakter.
Der bør således kunne  

 nedlægges forbud mod hold af reelt farlige dyr, f.eks. giftige slanger og  

 insekter.
Justitsministeriet kan ligeledes tilslutte sig udvalgets forslag om en  

 bemyndigelsesregel, hvorefter justitsministeren skal kunne forbyde hold af  

 dyr, der kan skabe frygt.
Justitsministeriet er enig med udvalget i, at det  

 navnlig bør overvejes at forbyde hold af ikke giftige slanger, idet det for  

 de fleste mennesker ikke er muligt at se forskel på giftige og ikke-giftige  

 slanger.
Men der kan også være behov for at forbyde hold af andre dyr, som  

 ved deres fremmedartede udseende skaber frygt.
Efter Justitsministeriets  

 opfattelse vil det være muligt i administrative forskrifter at foretage en  

 afgrænsning af de dyrearter, som skal være omfattet af et forbud, ligesom der  

 vil kunne tages de nødvendige hensyn til f.eks. kvalificerede herpetologers  

 interesse i at holde sådanne dyr.
Justitsministeriet er enig med udvalget i, at der kan være behov for at  

 nedlægge forbud mod hold af dyr, der vanskeligt kan holdes i fangenskab på  

 dyreværnsmæssig forsvarlig måde.
På baggrund af høringssvarene er der dog  

 næppe grundlag for i almindelighed at anse skildpadder for at falde ind under  

 denne kategori.
 Lovforslagets § 10 svarer således til § 10 i udvalgets lovudkast.
Bestemmelsen må i øvrigt ses i sammenhæng med den ovenfor omtalte  

 bestemmelse i naturfredningslovens § 59, stk. 2, og med lovforslagets § 18 om  

 regler for erhvervsmæssig handel med dyr.
Således vil bemyndigelsen i  

 naturfredningslovgivningen eventuelt kunne udnyttes til at forbyde import af  

 dyr, som ikke lovligt kan holdes af private (bortset fra import til  

 videnskabelige eller kulturelle formål), hvilket vil kunne effektivisere  

 forbudet mod privat hold.
Skov- og Naturstyrelsen kontrollerer i forvejen  

 langt de fleste importer fra tredielande af eksotiske vilde dyr p.g.a.  

 reglerne efter Washington-konventionen, der enten forbyder, eller kræver en  

 særlig tilladelse fra styrelsen til ind- og udførsel af en lang række  

 udryddelsestruede dyr.
5.5. Katte Kattehold har en meget lang tradition i Danmark, først som  

 »husdyr« på landet, hvor katten lever sit eget liv uafhængig af  

 mennesket for så vidt angår tilvejebringelse af føde og pasning i øvrigt,  

 senere tillige som kæledyr (huskat) i byerne, hvor føden skaffes af  

 katteejerne, der ligeledes sørger for husly og anden pasning.
Forlades  

 sådanne huskatte af deres ejere, vil de have meget vanskeligt ved selv at  

 skaffe sig tilstrækkelig føde, og de lever derfor en kummerlig tilværelse,  

 der oftest afsluttes med sultedøden.
Tilsvarende problemer opstår i de  

 tilfælde, hvor folk tager kattekillinger til sig under ophold i sommerhus  

 eller lignende og derefter fodrer katten sommeren over.
Efterlades en sådan  

 kat ved afslutningen af sommerhussæsonen til sit eget forgodtbefindende, vil  

 den vanskeligt kunne skaffe sig føden typisk med sultedøden til følge.
Den gældende dyreværnslov indeholder ikke bestemmelser, der særligt  

 regulerer kattenes forhold, og der findes ikke - således som det er tilfældet  

 med hundene - en særlig lov om katte.
Den manglende regulering af kattenes  

 forhold skyldes formentlig, at man har fundet det stridende mod kattens natur  

 som et meget selvstændigt dyr at opstille specifikke regler for dens pasning  

 m.v.
Dyreværnslovens almindelige bestemmelser om behandlingen af dyr finder  

 dog anvendelse på katte.
Endvidere er der i bekendtgørelse nr. 384 af 17.  

 juli 1984, der er udstedt i medfør af dyreværnslovens § 16, fastsat regler om  

 indfangning og aflivning af herreløse katte.
Efter bekendtgørelsen må  

 indfangning med henblik på aflivning normalt kun finde sted efter anmodning  

 fra kommunen og kun foretages af en praktiserende dyrlæge eller af personer,  

 som denne har instrueret eller fører tilsyn med.
Det er således en kommunal  

 opgave at tage stilling til, om man i den enkelte kommune ønsker at gribe ind  

 over for herreløse katte, der er til ulempe, ved at lade dem aflive.
Reglerne  

 er begrundet i et ønske om at skabe en øget grad af sikkerhed for, at kattene  

 ved indfangning og aflivning bliver behandlet på en dyreværnsmæssig  

 forsvarlig måde.
Der findes også regler med betydning for kattene i anden lovgivning.
Efter  

 § 11 i lov om jagt og vildtforvaltning - jagtloven - (lovbekendtgørelse nr.  

 801 af 11. december 1987) må omstrejfende katte således nedskydes, hvis de  

 befinder sig mere end 150 m fra anden mands hus, og efter § 14, stk. 1, i  

 mark- og vejfredsloven (lovbekendtgørelse nr. 818 af 11. december 1987) kan  

 enhver fjerne blandt andet omstrejfende katte fra sin grund på  

 »hensigtsmæssig måde«.
Den sidstnævnte bestemmelse indebærer, at  

 grundejeren undertiden er berettiget til at dræbe katte på sin grund.
Jagtloven hører under Miljøministeriet.
Mark- og vejfredsloven hører under  

 Landbrugsministeriet.
 Dyreværnsudvalget har i sine overvejelser om kattenes forhold, se  

 betænkning nr. 1154/1988 side 38-43 og 93-94, koncentreret sig om problemet  

 med de mange herreløse katte navnlig i byerne og i sommerhusområderne og har  

 i den forbindelse overvejet de 2 nævnte bestemmelser i jagtloven og mark- og  

 vejfredsloven.
Der er i udvalget enighed om, at det store antal herreløse (vilde) katte  

 udgør et betydeligt dyreværnsmæssigt problem.
Der er ikke foretaget  

 optællinger af disse katte, men udvalget skønner antallet til omkring  

 500.000.
Dyreværnsorganisationernes 3 repræsentanter i udvalget ønsker, at det  

 pålægges kommunerne som en pligt at stå for indfangning og aflivning af  

 herreløse katte.
Flere, navnlig større kommuner har allerede på baggrund af  

 den gældende bekendtgørelse etableret forskellige indfangningsordninger, men  

 dyreværnsorganisationerne ønsker ordningen gjort landsdækkende som en pligt  

 for kommunerne.
 Udvalgets øvrige medlemmer afviser dette forslag, idet man er betænkelig  

 ved at pålægge kommunerne yderligere byrder i form af en obligatorisk  

 indfangningsordning i en situation, hvor der i øvrigt stilles krav om  

 offentlige besparelser.
Dyreværnsrepræsentanterne stiller endvidere forslag om, at alle katte,  

 eventuelt alene katte i bymæssigt bebyggede områder og i sommerhusområder,  

 skal øretatoveres, og at tatoveringen skal indføres i et centralt register.  

 Herved sikres det, at bortløbne kattes ejere kan identificeres, og man opnår  

 et værn imod, at indfangne huskatte aflives som herreløse.
I forbindelse med  

 øretatoveringen bør kattens ejer opfordres til at lade katten  

 kastrere/sterilisere, således at antallet af uønskede killinger nedsættes.  

 Forslaget fra dyreværnsorganisationerne om øretatovering og registrering får  

 tilslutning fra landbrugsorganisationernes og dyrlægeforeningens  

 repræsentanter, således at det støttes af et flertal i udvalget.
Et mindretal i udvalget afviser forslaget om obligatorisk øretatovering og  

 registrering som en væsentlig bureaukratisering af området med en betydelig  

 og bekostelig administration til følge.
Ordningen ville efter mindretallets  

 opfattelse samtidig være udtryk for et markant brud på den hidtidige  

 retstilstand, hvorefter man kan holde kat uden indblanding fra offentlige  

 myndigheder.
 Dyreværnsrepræsentanterne foreslår jagtlovens § 11 om adgang for den  

 jagtberettigede til at skyde katte mere end 150 m fra beboelse ophævet, idet  

 det anføres, at jægerne må henvises til i stedet at benytte den (foreslåede)  

 obligatoriske ordning med indfangning ved godkendt kattefænger, da det ikke  

 er muligt før nedskydningen at se, om en kat er øretatoveret eller  

 diegivende.
 Dyreværnsorganisationerne foreslår desuden, at mark- og vejfredslovens §  

 14 om grundejerens adgang til at aflive katte, der træffes på hans grund,  

 ophæves, mod at der indsættes en ny bestemmelse om, at der kan meddeles en  

 katteejer pålæg om, at hans kat ikke må færdes på en bestemt ejendom, og  

 således at overtrædelse af dette pålæg under visse betingelser kan straffes  

 med bøde.
Udvalgets øvrige 8 medlemmer kan ikke støtte forslaget om at ophæve  

 reglerne i jagtlovens § 11 og mark- og vejfredslovens § 14. 4 af disse  

 medlemmer peger på, at de problemer, der eksisterer med katte, i væsentlig  

 grad ville kunne imødegås ved, at jagtloven og mark- og vejfredsloven ændres,  

 således at man ikke må aflive katte, der bærer halsbånd.
De 4 andre medlemmer  

 af flertallet finder ligesom dyreværnsorganisationernes repræsentanter, at  

 halsbånd ikke indebærer en tilstrækkelig sikker identifikation af katte.
Justitsministeriet er enig med flertallet i udvalget om, at de  

 dyreværnsmæssige problemer, der består med hensyn til herreløse katte, ikke  

 bør søges løst ved, at kommunerne pålægges yderligere byrder i form af en  

 obligatorisk ordning med indfangning og aflivning af vilde katte.  

 Justitsministeriet finder, at problemet snarere må løses ved ad  

 frivillighedens vej at virke for en udbygning af de eksisterende  

 indfangningsordninger i kommunerne, og Justitsministeriet er derfor  

 indstillet på at optage drøftelser med Kommunernes Landsforening med henblik  

 herpå.
For så vidt angår de særlige problemer med sommerhuskattene har  

 Foreningen til Dyrenes Beskyttelse i Danmark taget initiativ til en  

 informationskampagne med udsendelse af en folder og omtale i en  

 OBS-udsendelse.
Justitsministeriet støtter denne informationsvirksomhed,  

 hvorved man gennem oplysning søger at påvirke holdningerne til det at holde  

 kat.
Justitsministeriet kan ikke tilslutte sig forslaget fra et flertal i  

 udvalget om pligt til øretatovering og central registrering af katte.  

 Justitsministeriet er enig med mindretallet i, at indførelsen af en sådan  

 ordning vil betyde en væsentlig bureaukratisering af området.
Fordelene ved  

 et centralt register kan efter Justitsministeriets opfattelse ikke forventes  

 at ville stå mål med det administrative besvær og de økonomiske omkostninger.  

 Der vil således ikke alene skulle ske en førstegangsregistrering af katten,  

 men også en ajourføring ved ejerskifte, flytning og kattens død.
Hertil  

 kommer, at der ikke er sikkerhed for, at katten overhovedet anmeldes til  

 registrering, eller at senere ændringer bliver anmeldt til registret.  

 Justitsministeriet finder på denne baggrund ikke, at det bør være en  

 offentlig opgave at stå for en ordning med øretatovering og registrering af  

 katte - heller ikke selv om en sådan ordning kunne finansieres ved  

 brugerbetaling - men man har ikke indvendinger imod, at de eksisterende  

 registre på frivilligt grundlag - bl.a. i foreningen »Kattens Værn«  

 - udbygges i ejernes egen interesse.
 Lovforslagets § 11 medtager på denne baggrund ikke spørgsmålet om mærkning  

 og registrering af katte.
 Justitsministeriet er - efter drøftelse med Miljøministeriet og  

 Landbrugsministeriet - enig med det flertal i udvalget, som ikke finder  

 grundlag for at ophæve eller ændre reglerne i jagtlovens § 11 og mark- og  

 vejfredslovens § 14.
5.6. Hunde Efter hundelovens § 1, stk. 1, skal besidderen af en hund sørge for, at  

 hunden, fra den er 4 måneder gammel, bærer halsbånd forsynet med et skilt,  

 der angiver besidderens navn og adresse.
Tilsidesættelse af denne pligt  

 straffes efter lovens § 12, stk. 1, med bøde.
I bekendtgørelse nr. 496 af 1.  

 november 1969 om skilte til hunde er der fastsat nærmere regler for  

 udformningen af skiltet.
 Dyreværnsudvalget har drøftet problemerne med bortløbne hunde uden skilt  

 (betænkningen side 43-44). Bærer en bortløben hund ikke et skilt, vil hundens  

 ejer som oftest ikke kunne identificeres, og hunden kan derfor ikke komme  

 tilbage til ejeren.
Et flertal i udvalget (9 medlemmer) foreslår en bestemmelse, hvorefter  

 justitsministeren bemyndiges til at fastsætte regler om mærkning og  

 registrering af hunde.
Flertallet forudsætter i denne forbindelse, at man i  

 praksis bygger på den eksisterende private registrering, der allerede kendes  

 i dag f.eks. af medlemmernes hunde i Dansk Kennel Klubs regi, idet der dog  

 peges på en eventuel alternativ mulighed for en offentlig registrering mod  

 gebyr.
Et mindretal på 2 medlemmer er enig med flertallet i, at mærkning og  

 registrering af hunde vil kunne modvirke uheldige situationer, hvor hunden  

 kommer på afveje.
Mindretallet finder imidlertid, at dette hensyn allerede  

 til en vis grad tilgodeses ved den eksisterende pligt til at forsyne hunden  

 med et halsbånd med navn.
Mindretallet peger på, at en regel om mærkning nødvendigvis må skulle  

 følges op af regler om registrering, herunder om ændringer i registreret ved  

 adresseændring, ejerskifte og hundens død.
En gennemførelse af forslaget vil  

 således betyde en uheldig og bekostelig bureaukratisering af området.  

 Mindretallet foreslår derfor, at man i stedet gennem information til  

 hundeejerne søger at udbrede den registrering, der allerede i dag finder sted  

 på frivillig basis.
Justitsministeriet er enig med udvalget i, at der kan være forbundet  

 problemer med at finde ejerne til bortløbne hunde uden skilt.
Efter  

 ministeriets opfattelse er disse problemer dog mere af praktisk end af  

 dyreværnsmæssig karakter, og Justitsministeriet er enig med mindretallet i,  

 at problemet ikke bør løses ved, at der fastsættes bestemmelser om yderligere  

 mærkning og om registrering.
Man kan i den forbindelse henvise til, at der  

 indtil den 1. januar 1970 i hundeloven var regler om registrering af hunde i  

 registre, der i byerne blev ført af politiet og på landet af sognefogeden.  

 Disse regler blev imidlertid ophævet ved lov nr. 205 af 21. maj 1969. Efter  

 bemærkningerne til lovforslaget (FT 1968-69, tillæg A, sp. 3027-3030) var  

 ophævelsen begrundet med henvisning til den ikke ubetydelige arbejdsbyrde,  

 som førelsen af hunderegistrene, herunder den løbende ajourføring, påførte  

 politiet og sognefogederne.
Hensynet til identificeringen af omstrejfende  

 hunde fandt man ville kunne varetages gennem det påbud, som indførtes ved  

 loven, om, at hunden ved ejerens foranstaltning skal forsynes med et  

 navneskilt, som angiver besidderens navn og adresse.
Ved at følge flertallets forslag vil man således genindføre en ordning,  

 som vil betyde en væsentlig og bekostelig bureaukratisering af området.  

 Justitsministeriet er opmærksom på, at en mere udbredt mærkning og  

 registrering af hunde som supplement til pligten til at bære halsbånd med  

 skilt må antages at kunne øge muligheden for identificering af bortløbne  

 hunde.
Justitsministeriet finder imidlertid ikke, at det bør være en  

 offentlig opgave at stå for en sådan mærkning og registrering, heller ikke  

 selv om ordningen eventuelt kunne finansieres ved brugerbetaling.
Mærkning og  

 registrering kan derimod i ejernes egen interesse ske i privat regi, således  

 som det allerede er tilfældet i Dansk Kennel Klub.
 Lovforslagets § 11 omtaler på denne baggrund - i modsætning til udvalgets  

 lovudkast § 11, stk. 1, - ikke spørgsmålet om mærkning og registrering af  

 hunde.
 Udvalget foreslår enstemmigt en bestemmelse (lovudkastets § 11), som  

 bemyndiger justitsministeren til at fastsætte nærmere regler om behandling af  

 hunde, og udvalget finder, at disse regler bør indeholde en bestemmelse om  

 forbud mod enhver - erhvervsmæssig som privat - overdragelse af hunde under 8  

 uger.
 Dette er en stramning i forhold til de gældende regler (bekendtgørelse nr.  

 274 af 15. oktober 1953), hvorefter et sådant forbud kun gælder  

 erhvervsmæssigt køb og salg af hunde.
 Justitsministeriet kan tiltræde dette forslag fra udvalget.
Efter hundelovens § 7 er det forbudt uden politiets tilladelse at drive  

 erhvervsmæssig handel med og erhvervsmæssig opdræt af hunde.
Udvalget finder,  

 at kravet om tilladelse fra politiet bør udvides til også at omfatte drift af  

 hundepensioner og internater samt de såkaldte »hundeformidlere«.
En  

 bestemmelse herom er optaget i § 18, stk. 1, i udvalgets lovudkast, idet  

 tilsvarende problemer også gør sig gældende for andre dyr end hunde, ligesom  

 artikel 8 i den europæiske konvention om beskyttelse af kæledyr foreskriver  

 regler om handel, opdræt, pensioner samt internater for alle dyr omfattet af  

 konventionen.
Justitsministeriet kan tiltræde udvalgets forslag på dette punkt.
Der  

 henvises til lovforslagets § 18, stk. 1, der er affattet i overensstemmelse  

 med § 18, stk. 1, i udvalgets lovudkast.
 5.7. Aflivning og operative indgreb m.v.
Den gældende lov indeholder i §§ 7-12 regler om aflivning og operative  

 indgreb m.v.
I § 16, stk. 1, bemyndiges justitsministeren endvidere til at  

 fastsætte nærmere forskrifter om aflivning og slagtning.
Der er i medfør af  

 denne bestemmelse udstedt bekendtgørelse nr. 200 af 26. marts 1986 om  

 slagtning af husdyr.
Hertil knytter sig Veterinærdirektoratets cirkulære af  

 23. december 1988 om bedøvelse af slagtedyr.
 Dyreværnsudvalget foreslår mere generelt, at en række af lovens  

 detaljerede bestemmelser om operative indgreb overføres til administrative  

 forskrifter.
5.7.1. Aflivning Udvalget finder, at bestemmelsen i § 7, 1. punkt, i den gældende lov,  

 hvorefter den, der vil aflive et dyr, skal sikre sig, at dyret dræbes så  

 hurtigt og så smertefrit som muligt, bør overføres uændret til en ny  

 dyreværnslov.
Aflivning ved strangulering er efter udvalgets opfattelse i  

 strid med denne bestemmelse og således ikke tilladt.
 Udvalget foreslår dog bestemmelsen suppleret med et absolut forbud mod  

 aflivning af dyr ved drukning, idet denne aflivningsform typisk medfører en  

 grov lidelse for dyret.
 Udvalget foreslår endvidere, at justitsministeren i øvrigt bemyndiges til  

 at fastsætte regler om forbud mod visse aflivningsformer, hvorved dyret  

 bevisligt påføres en lidelse, der går videre end det, der er uundgåeligt ved  

 aflivning.
 Justitsministeriet kan tiltræde udvalgets forslag, og lovforslagets § 13  

 er udformet i overensstemmelse med § 13 i udvalgets lovudkast.
5.7.2. Rituelle slagtninger Udvalget har i betænkningen side 46-51 drøftet problemstillingen omkring  

 de særlige slagtninger efter jødisk og islamisk ritus.
Udvalget indhentede til brug for sine overvejelser en udtalelse fra Det  

 Veterinære Sundhedsråd om det dyreværnsmæssigt forsvarlige i at foretage  

 rituelle slagtninger.
Som grundlag for udvalgets overvejelser indgik  

 endvidere en udtalelse af 27. maj 1988 fra Det Etiske Råd vedrørende Husdyr.
Rituelle slagtninger har været tilladt i Danmark i mange år.
Således har  

 slagtning efter jødisk ritus været tilladt i hvert tilfælde siden 1808. Ved  

 bekendtgørelse nr. 233 af 15. august 1953 indførtes et generelt krav om, at  

 husdyr med undtagelse af fjerkræ skulle bedøves fuldstændigt, umiddelbart før  

 blodudtømning påbegyndtes.
Disse regler blev imidlertid ændret ved  

 bekendtgørelse nr. 234 af 24. juni 1954 om ændring i bekendtgørelse om  

 slagtning af husdyr, hvorved slagtning efter jødisk ritus blev tilladt på ny.  

 I den forløbne periode havde man i øvrigt foretaget slagtninger i  

 overensstemmelse med jødisk ritus efter dispensation.
 I de senere år har der været en del debat omkring det dyreværnsmæssigt  

 forsvarlige i disse slagtninger, der som oftest foretages uden forudgående  

 bedøvelse.
 Der findes videnskabelige undersøgelser, som peger i forskellig retning.  

 En tysk undersøgelse konkluderer, at det er en forsvarlig aflivningsform, og  

 der findes en engelsk undersøgelse, som konkluderer modsat.
De gældende regler om rituelle slagtninger findes i bekendtgørelse nr. 200  

 af 26. marts 1986 om slagtning af husdyr.
Efter bekendtgørelsens § 1 skal  

 dyrene, når der ikke er tale om fjerkræ, altid bedøves fuldstændigt,  

 umiddelbart før blodudtømning påbegyndes.
Efter bestemmelsens stk. 2 er det  

 dog tilladt at foretage slagtning uden bedøvelse, når slagtningen foretages  

 efter jødisk eller muhamedansk ritus.
Slagtningen skal foregå på et  

 eksportslagteri.
 Princippet i den rituelle slagtemåde er, at der ved hurtig overskæring af  

 begge halspulsårer og vener indtræder en meget hurtig forblødning med et akut  

 blodtryksfald til følge.
 Større dyr - dyr med en levende vægt over 70 kg - ledes ind i en  

 kastemaskine, hvor de fikseres og drejes rundt til rygleje med fremstrakt  

 hals og hoved, hvorefter der gennemføres et hurtigt snit på halsen med en  

 specialkonstrueret kniv.
 Mindre dyr - dyr med en levende vægt under 70 kg - fastholdes under  

 slagtningen og afblødningen manuelt i rygleje på særlige slagtebænke.
Det Veterinære Sundhedsråd har om denne slagtemetode anført, at der består  

 usikkerhed om, hvornår bevidstløsheden indtræder efter udførelsen af  

 halssnittet, men rådet antager, at halssnittet medfører meget hurtig  

 bevidstløshed og dermed tab af smertesans.
Rådet peger på, at der kan være  

 behov for at udforme kastemaskiner efter nutidige tekniske principper med  

 henblik på at opnå en mere hensigtmæssig og skånsom behandling af dyret.
Det Etiske Råd vedrørende Husdyr anfører i sin udtalelse (dissens af 2  

 medlemmer), at Rådet ikke vil anbefale, at de religiøse samfund i Danmark,  

 for hvem det er af eksistentiel betydning at kunne erhverve kød stammende fra  

 dyr, der er slagtet i overensstemmelse med disse samfunds religiøse praksis,  

 fratages denne mulighed, idet Rådet er kommet til den konklusion, at dyret  

 ikke påføres større lidelse herved end ved den sædvanligt praktiserede  

 slagtemetode.
Rådet understreger imidlertid, at for så vidt den anvendte  

 praksis indebærer slagtning uden bedøvelse, må en række forudsætninger være  

 opfyldt, for at dette kan accepteres.
Med hensyn til de slagtninger uden  

 bedøvelse, som finder sted efter jødisk og islamisk ritus på enkelte  

 eksportslagterier, og som har karakter af enkeltslagtninger, finder Rådet, at  

 de vil kunne anses for etisk forsvarlige, når alle dyr (bortset fra fjerkræ)  

 anbringes og fastholdes i en boks, der er godkendt af de ansvarlige  

 myndigheder, og hvor dyrene slagtes og afblødes i opretstående stilling.  

 Rådet er bekendt med, at sådanne bokse er tilgængelige, og Mosaisk  

 Troessamfund har over for Rådet tilkendegivet, at man er indstillet på at  

 anskaffe sådanne bokse.
Det fremgår af Rådets udtalelse, at Islamisk Kulturcenter har accepteret,  

 at der foretages slagtning efter islamisk ritus efter bedøvelse med en  

 ikke-penetrerende boltpistol.
Denne slagteform anvendes på 14  

 eksportslagterier, der af Veterinærdirektoratet er autoriseret hertil.
Det er  

 Rådets opfattelse, at denne slagtemetode, korrekt anvendt, ikke giver  

 anledning til etiske betænkeligheder, og Det Veterinære Sundhedsråd finder  

 denne slagtemåde dyreværnsmæssig forsvarlig.
 Der er enighed i udvalget om, at det fortsat bør være tilladt at slagte  

 fjerkræ uden bedøvelse, således som det foregår i dag i overensstemmelse med  

 bestemmelserne i bekendtgørelse om slagtning af husdyr.
Et flertal af udvalgets medlemmer (7) finder det på baggrund af de  

 sagkyndige udtalelser fra Det Veterinære Sundhedsråd og Det Etiske Råd  

 vedrørende Husdyr vanskeligt at tage stilling til, om det i øvrigt fortsat  

 bør være tilladt at foretage slagtninger uden forudgående bedøvelse.
Man  

 finder dog ikke, at der foreligger et sådant materiale, at der er grundlag  

 for at forbyde rituelle slagtninger.
Flertallet finder imidlertid behov for  

 yderligere forskning i slagtemetodernes indvirkning på dyrene, således at det  

 med større sikkerhed kan fastslås, i hvilket omfang dyrene påføres lidelse  

 ved de forskellige slagtemetoder.
 Dyreværnsorganisationernes 3 medlemmer af udvalget finder det ikke  

 dyreværnsmæssigt forsvarligt at opretholde en særstilling for rituelle  

 slagtninger med hensyn til bedøvelse af slagtedyrene.
Der er enighed i udvalget om, at justitsministeren bør bemyndiges til at  

 fastsætte bestemmelser om de krav, der bør stilles til den kastemaskine, der  

 anvendes ved de rituelle slagtninger.
Maskinen bør konstrueres således, at en  

 mere skånsom og hensigtsmæssig behandling af dyrene opnås.
Justitsministeriet kan tiltræde flertallets indstilling om, at der ikke i  

 dag er grundlag for at forbyde de rituelle slagtninger, der igennem mange år  

 har været tilladt her i landet.
De sagkyndige udtalelser fra Det Veterinære  

 Sundhedsråd og - navnlig - Det Etiske Råd vedrørende Husdyr støtter ikke  

 indførelsen af et forbud, og de foreliggende videnskabelige undersøgelser  

 kommer heller ikke til entydige resultater om, hvorvidt de rituelle  

 slagtninger må anses for dyreværnsmæssigt uforsvarlige.
 Det bemærkes, at den europæiske konvention om beskyttelse af dyr til  

 slagtning i artikel 17 åbner mulighed for, at de kontraherende parter kan  

 fravige konventionens bestemmelser vedrørende forudgående bedøvelse b1.a. ved  

 slagtning i overensstemmelse med religiøse ritualer.
 Justitsministeriet er ligeledes enig med udvalget i, at de rituelle  

 slagtninger bør udføres på en sådan måde, at de dyreværnsmæssige hensyn  

 varetages bedst muligt, og ministeriet kan derfor tilslutte sig forslaget om  

 en bestemmelse, der bemyndiger justitsministeren til at fastsætte nærmere  

 regler om indretning af kastemaskiner med henblik på at skåne dyret mest  

 muligt, jf. lovforslagets § 13, stk. 2, der svarer til § 13, stk. 2, i  

 udvalgets lovudkast.
 Justitsministeriet kan endvidere støtte forslaget om yderligere  

 videnskabelig forskning i slagtemetodernes indvirkning på dyrene.
 5.7.3. Operative indgreb og lign.
 Udvalget har behandlet spørgsmålet om anvendelse at operative indgreb  

 over for dyr i betænkningen side 51-54 og 98-100.
5.7.3.1. Generelle krav til operative indgreb Udvalget finder, at der i forhold til de gældende regler i  

 dyreværnslovens §§ 8-11 er behov for at skærpe kravene til udførelsen af  

 operative indgreb, således at alle operative indgreb, der kan påføre dyret  

 lidelse bortset fra uvæsentlig smerte af forbigående beskaffenhed, skal  

 udføres af en dyrlæge, medmindre indgrebet er uopsætteligt.
 Justitsministeriet kan tiltræde dette forslag, jf. lovforslagets § 14,  

 stk. 1, der svarer til § 14, stk. 1, i udvalgets lovudkast.
 Udvalget foreslår i § 14, stk. 2, i sit lovudkast en bestemmelse,  

 hvorefter justitsministeren bemyndiges til at fastsætte regler om b1.a.  

 halekupering, kastration, afhorning, mærkning, fjernelse af kløer og andre  

 legemsdele og beskæring af næb samt klove og hove, herunder regler om, hvem  

 der må foretage indgrebene og under hvilke betingelser.
 Udvalget foreslår endvidere - lovudkastets § 14, stk. 3 og stk. 4 - at  

 justitsministeren dels skal kunne fastsætte regler om, at visse typer indgreb  

 kun må foretages af en dyrlæge eller andet særligt uddannet personale, dels  

 skal kunne forbyde visse typer af operative og lignende indgreb.
 Justitsministeriet kan tiltræde disse forslag, jf. lovforslaget § 14, stk.  

 2-4, der svarer til lovudkastets § 14, stk. 2-4.
5.7.3.2. Halekupering af hunde Der er enighed i udvalget om, at der som udgangspunkt bør være forbud mod  

 halekupering af hunde, således at kupering af hundehaler kun må ske, hvis det  

 konkret er påkrævet af veterinære hensyn.
Kuperingen må i så fald kun  

 foretages af en dyrlæge og under bedøvelse.
Herved skabes der mulighed for,  

 at Danmark kan ratificere den europæiske konvention om beskyttelse af kæledyr  

 uden at skulle benytte sig af den mulighed, som konventionen giver til at  

 tage forbehold på dette punkt, jf. pkt. 4.A.d.
 Efter § 9, stk. 2, i den gældende dyreværnslov er kupering af halen på  

 hunde, der ikke er 8 dage gamle, tilladt.
Udvalgets forslag om et forbud mod halekupering, der ikke er veterinært  

 begrundet, har mødt modstand fra jagtorganisationer og kennelklubber.
Disse  

 organisationer ønsker adgangen til halekupering af hunde bevaret, men  

 foreslår samtidig, at den gældende aldersgrænse på 8 dage nedsættes til 4  

 dage, og at indgrebet skal foretages af en dyrlæge. Ønsket om at bevare  

 adgangen til halekupering er begrundet med, at der ellers opstår risiko for  

 lædering af hundenes haler f.eks. under jagtudøvelse.
Endvidere peges der på,  

 at indgrebet kan udføres uden smertepåvirkning, da hundens centralnervesystem  

 ikke er færdigudviklet ved fødslen.
Det er på denne baggrund  

 organisationernes opfattelse, at det er mere dyrevenligt at kupere halen på  

 de nyfødte hvalpe end at undlade dette, idet man som nævnt herved undgår, at  

 hunden senere i sit liv bliver påført haleskader med smerte til følge.
 Heroverfor står dels dyreadfærdsforskernes redegørelser om halens  

 betydning som signalorgan i forhold til andre hunde og dyr af anden race,  

 dels dyrlægernes principielle modstand imod fjernelse af væv og knogler i  

 tilfælde, hvor det ikke er begrundet i veterinære hensyn.
 Justitsministeriet finder ikke, at der på nuværende tidspunkt er grundlag  

 for at indføre et generelt forbud mod den halekupering af hunde, som gennem  

 tiderne er blevet foretaget navnlig på jagt~ og vagthunde.
Den europæiske konvention om beskyttelse af kæledyr er på nuværende  

 tidspunkt alene ratificeret af Norge og Sverige, begge uden forbehold.  

 Belgien, Danmark, Forbundsrepublikken Tyskland, Grækenland, Italien,  

 Luxembourg, Holland og Portugal har undertegnet konventionen.
Flere af disse  

 lande har i forbindelse med undertegnelsen benyttet sig af adgangen til at  

 tage forbehold over for konventionens artikel 10 om forbud mod halekupering.
Norge og Sverige har med virkning fra henholdsvis 1. juli 1988 og 1.  

 januar 1989 indført forbud mod halekupering.
Det er Justitsministeriets  

 opfattelse, at man fra dansk side bør afvente erfaringerne med forbudet i  

 Norge og Sverige, forinden man tager endelig stilling til, om der skal  

 indføres et forbud mod halekupering i Danmark.
Justitsministeriet er imidlertid indstillet på i de administrative regler,  

 der i medfør af lovforslagets § 14, stk. 2, skal fastsættes om bl.a.  

 halekupering, at følge forslaget fra jagtorganisationerne og kennelklubberne,  

 således at halekupering kun kan foretages, indtil hunden er 4 dage gammel, og  

 kun af en dyrlæge.
Såfremt udviklingen, herunder erfaringerne fra Norge og  

 Sverige, viser et behov herfor, vil justitsministeren med hjemmel i  

 lovforslagets § 14, stk. 4, administrativt kunne forbyde halekupering af  

 hunde.
5.7.3.3. Kastration Efter § 8, stk. 1, i den gældende dyreværnslov må kastration af dyr kun  

 foretages af en dyrlæge og skal finde sted under anvendelse af bedøvelse.  

 Undtaget fra bestemmelsen i stk. 1 er - jf. stk. 2 - bl.a. kastration af lam,  

 der ikke er over 5 uger gamle, og grise, der ikke er over 8 uger gamle.
Efter  

 bestemmelsens stk. 3 kan bl.a. kastration af orner, som ikke er over 6  

 måneder gamle, dog foretages uden bedøvelse.
I medfør af den europæiske konvention om beskyttelse af dyr, der holdes  

 til landbrugsformål, blev der i november 1986 vedtaget en rekommandation om  

 svin, som bl.a. foreskriver, at svin, der er over 8 uger gamle, altid skal  

 være bedøvet, når de kastreres.
Danmark meddelte i november 1987 Europarådet,  

 at man ikke for tiden var i stand til at gennemføre denne rekommandation,  

 idet dette ville forudsætte en ændring af dyreværnsloven.
 Dyreværnsudvalget har i betænkningen side 51-52 overvejet regler om  

 kastration, herunder kravene til kastration af svin.
Udvalget finder, at det fortsat bør være tilladt at kastrere svin uden  

 dyrlægemedvirken og uden bedøvelse.
Dog foreslås aldersgrænsen fastsat til 4  

 uger.
Udvalget finder endvidere, at det bør være tilladt at kastrere lam, der  

 ikke er mere end 5 uger gamle, uden dyrlægemedvirken og uden bedøvelse.
 Udvalget finder derimod ikke grundlag for at fravige kravet om bedøvelse  

 og dyrlægemedvirken ved kastration af andre dyr.
Justitsministeriet kan tiltræde udvalgets forslag.
Det bemærkes i den  

 forbindelse, at stk. 1 i lovforslagets § 14 i overensstemmelse med udvalgets  

 forudsætninger ikke er til hinder for, at det i de regler, som  

 justitsministeren kan fastsætte efter stk. 2, bestemmes, at svin og lam under  

 en vis aldersgrænse kan kastreres uden dyrlægemedvirken.
5.8. Fremvisning og salg af dyr 5.8.1. Fremvisning Dyreværnsudvalget behandler spørgsmålet om fremvisning af dyr på siderne  

 54-56 og 101-103 i betænkningen.
 Efter § 6, stk. 1, i den gældende dyreværnslov må dyr ikke dresseres eller  

 bruges til fremvisning, cirkusforestillinger, filmoptagelser eller lignende,  

 såfremt dyret herved påføres skade eller alvorlig smerte.
 Udvalget foreslår, at reglen skærpes, således at dyr ikke må anvendes til  

 fremvisning, hvis dyret herved påføres »væsentlig ulempe«, jf.  

 lovudkastets § 17, stk. 1. Om betydningen af »væsentlig ulempe«,  

 der også anvendes i lovforslagets § 1, henvises til pkt. 5.2.
 Udvalget fremhæver, at de børnedyrskuer o.l., hvor dyr fremvises, og  

 børnene har mulighed for at tage dyrene ud af burene, vil være omfattet af  

 »fremvisning« i udkastets § 17, stk. 1, og derfor ikke vil være  

 tilladt, hvis dyrene påføres væsentlig ulempe, hvilket efter udvalgets  

 opfattelse ofte vil være tilfældet.
 Justitsministeriet finder, at de dyreværnsmæssige hensyn ved fremvisning  

 af dyr på børnedyrskuer og i forbindelse med andre lignende arrangementer,  

 hvor børnene får mulighed for at komme i kontakt med dyrene, varetages på en  

 fornuftig måde ved den ovenfor nævnte bestemmelse i § 17, stk. 1, i udvalgets  

 lovudkast, som Justitsministeriet kan tiltræde, jf. lovforslagets § 17, stk.  

 1. Det kan i den forbindelse nævnes, at de fire zoologiske haver, der er  

 godkendt til at modtage statstilskud til driften (de zoologiske haver i  

 København, Odense og Aalborg samt Givskud) i en fælles udtalelse har afvist,  

 at der skulle være problemer i forbindelse med disse havers  

 »børne-zoo«, der foregår under forsvarlige forhold og regelmæssigt  

 tilsyn.
Bestemmelsen i § 17, stk. 2, om forbud mod fremvisning af dyr i omrejsende  

 menagerier svarer til den gældende retstilstand.
Formålet med reglen er at  

 undgå gener for dyr ved transport fra sted til sted.
Om der foreligger et  

 menageri må afhænge af et skøn over dyrenes antal og art.
Et rotte-,  

 loppecirkus eller lignende er ikke omfattet af reglen.
 5.8.2. Zoologiske haver m.v.
 Udvalget redegør på side 55-56 i betænkningen for sine overvejelser  

 omkring zoologiske haver.
Efter de gældende regler er det politiet, der godkender oprettelsen af en  

 zoologisk have og fører tilsyn med driften heraf i dyreværnsmæssig henseende,  

 jf. den gældende lovs § 6, stk. 3, bekendtgørelse nr. 361 af 23. august 1967  

 om indretning m.v. af zoologiske haver, dyreparker og lignende samt  

 cirkulæreskrivelse nr. 167 af 29. august 1967 om tilsynet med zoologiske  

 haver, dyreparker og lignende med senere ændringer.
I cirkulæreskrivelsen  

 omtales den særlige konsulentordning, som er etableret med henblik på at yde  

 politi (og kredsdyrlæger) råd og vejledning i sager om indretning af  

 zoologiske haver.
 Der er endvidere til de zoologiske haver knyttet en autoriseret dyrlæge.  

 De ovenfor nævnte 4 zoologiske haver har over for udvalget foreslået, at  

 disse dyrlægers tilsyn udvides.
Det er udvalgets opfattelse, at det dyreværnsmæssige tilsyn med zoologiske  

 haver m.v. fortsat bør ligge hos politiet, men udvalget finder, at der er  

 behov for en justering af det regelsæt, der regulerer de dyreværnsmæssige  

 forhold i zoologiske haver, dyreparker og lignende.
Udvalget fremhæver, at  

 der generelt er behov for en udvidet kontrol med oprettelsen og driften af  

 zoologiske haver, og politiet bør i forbindelse med løsningen af sine opgaver  

 have den fornødne ekspertise og sagkundskab til rådighed, når der er behov  

 herfor.
 Justitsministeriet kan tiltræde udvalgets synspunkter, der vil indgå i  

 ministeriets overvejelser i forbindelse med gennemgangen af de administrative  

 forskrifter på dette område.
 Der henvises i øvrigt til lovforslagets § 17, stk. 3, der er i  

 overensstemmelse med § 17, stk. 3, i udvalgets lovudkast.
5.8.3. Handel med dyr Handel med dyr er i dyreværnsmæssig henseende alene reguleret i § 17 i  

 den gældende dyreværnslov.
Efter denne bestemmelse kræver erhvervsmæssig  

 handel med dyr fra butik eller andet fast forretningssted politiets  

 tilladelse.
Vedrørende den særlige regulering af handel med hunde henvises  

 til pkt. 5.6. ovenfor.
Udvalget foreslår, at kravet om tilladelse fra politiet udvides til at  

 gælde al erhvervsmæssig handel, uanset hvorfra den drives, og til også at  

 omfatte alt erhvervsmæssigt opdræt af dyr.
Kravet om tilladelse omfatter ikke  

 handel med og opdræt af dyr til landbrugsformål.
Udvalget finder, at der bør  

 kunne stilles visse krav til dyrehandlere.
Det må således sikres, at  

 dyrehandlerne har en vis viden om de dyr, de beskæftiger sig med, og at de er  

 i stand til at vejlede kunderne om den rette pasning og pleje af et dyr.  

 Dyrehandlere bør uddannes i den rette pasning og pleje af forskellige  

 dyrearter.
Udvalget peger i den forbindelse på en autorisationsordning for  

 dyrehandlere som en mulighed.
Justitsministeriet er enig i, at dyreværnsmæssige hensyn kan tale for en  

 bedre uddannelse af det personale, der beskæftiger sig med erhvervsmæssig  

 handel med dyr, således at køberne af dyrene kan få en relevant vejledning om  

 dyrenes rette pasning og pleje.
Dette synspunkt støttes i høringssvarene af  

 de foreninger, hvis medlemmer beskæftiger sig med handel med dyr, f.eks.  

 Dyrehandlernes Brancheforening og Foreningen af danske dyreimportører.  

 Justitsministeriet vil på denne baggrund være indstillet på at tage kontakt  

 med de nævnte foreninger med henblik på, at der i foreningernes regi  

 etableres uddannelsestilbud til medlemmerne.
Justitsministeriet kan derimod  

 ikke støtte indførelsen af en autorisationsordning for dyrehandlere, der  

 forudsætter, at de pågældende har gennemgået et uddannelsesforløb.
Dette vil  

 forudsætte en formalisering af uddannelsen med ensartede, godkendte  

 uddannelsesplaner og eventuelt prøver, og en sådan omkostningskrævende  

 bureaukratisering af området vil efter Justitsministeriets opfattelse ikke  

 stå mål med de dyreværnsmæssige fordele.
 Der henvises i øvrigt til lovforslagets § 18, der med en redaktionel  

 ændring er i overensstemmelse med § 18 i udvalgets lovudkast.
Efter artikel 6 i den europæiske konvention om beskyttelse af kæledyr må  

 kæledyr ikke sælges til børn under 16 år uden udtrykkeligt samtykke fra  

 forældrene.
Danmark har i forbindelse med undertegnelsen af konventionen  

 taget forbehold over for denne bestemmelse.
Der henvises til pkt. 4.A.d.
 Der er enighed i udvalget om, at dyreværnsloven bør indeholde en  

 bestemmelse, der gør det muligt for Danmark at ratificere konventionen uden  

 at skulle benytte sig af den adgang til at tage forbehold over for artikel 6,  

 som konventionen hjemler.
 Et flertal i udvalget finder, at aldersgrænsen passende kunne fastsættes  

 til 18 år svarende til myndighedsalderen, medens et mindretal anser  

 konventionens aldersgrænse på 16 år for tilstrækkelig af hensyn til dyrene.  

 Der er enighed i udvalget om, at forbudet ikke blot bør omfatte salg, som i  

 kæledyrskonventionen, men enhver overdragelse, herunder overdragelse ved  

 gave.
Justitsministeriet kan tiltræde mindretallets indstilling om en  

 aldersgrænse på 16 år.
Herved kommer dansk ret i overensstemmelse med  

 konventionen, og de dyreværnsmæssige hensyn må efter Justitsministeriets  

 opfattelse være tilstrækkeligt tilgodeset med denne aldersgrænse.  

 Justitsministeriet kan endvidere tilslutte sig, at forbudet af  

 dyreværnsmæssige hensyn kommer til at omfatte alle former for overdragelse.  

 Den blotte overladelse af et dyr er derimod ikke omfattet af denne  

 bestemmelse.
 Der henvises til lovforslagets § 19.
5.9. Transport af dyr Udvalgets overvejelser omkring transport af dyr fremgår af betænkningen  

 side 71-72.
 I medfør af § 16, stk. 1, i den gældende dyreværnslov er der udstedt 3  

 bekendtgørelser om transport af dyr, nemlig bekendtgørelse nr. 208 af 17.  

 juni 1964 om transport af dyr med senere ændringer (national transport) og  

 bekendtgørelse nr. 439 af 10. august 1982 om international transport af dyr,  

 som er udstedt til opfyldelse af 2 EF-direktiver, jf. nærmere herom pkt.  

 4.B.a., samt bekendtgørelse nr. 441 af 11. august 1982 om transport til søs  

 af levende dyr.
 Endvidere har Danmark den 23. april 1969 ratificeret den europæiske  

 konvention af 13. december 1968 om international transport af dyr.
I moderne produktion af slagtekreaturer holdes dyrene ofte i bokse eller  

 anden form for løsdrift under hele opvæksten.
Når de når slagtevægten, er de  

 så store, at de efter gældende regler skal være bundet under transporten til  

 marked eller slagteri.
Da de imidlertid aldrig har været bundne, reagerer de  

 ofte så voldsomt på opbindingen, at risikoen for, at dyrene skader sig selv  

 eller andre dyr, er overhængende.
Udvalget finder, at transport af højdrægtige dyr er uheldig og bør undgås,  

 dels på grund af risikoen for, at dyret bliver fysisk belastet under  

 transporten, men især fordi et dyr, der flyttes til et andet miljø senere end  

 ca. 3 uger før fødslen, ikke har mulighed for at udvikle antistoffer i  

 tilstrækkelig mængde til at beskytte dyret mod det nye miljøs mikrober.
Dyr  

 er særligt modtagelige for infektion i dagene omkring fødslen.
 Udvalget peger på, at det bør overvejes at indskrænke mulighederne for  

 transport af spæde dyr - især kalve i den første uges tid efter fødslen, idet  

 kalve bedst sikres råmælk, hvis de ikke flyttes fra oprindelsesbesætningen  

 straks efter fødslen (antistofbeskyttelse). Ca. 15 pct af nyfødte kalve dør i  

 løbet af de første leveuger - heraf en væsentlig del på grund af flytning i  

 utide.
 Udvalget fremhæver på denne baggrund et behov for at justere de gældende  

 regler om transport af dyr.
Justitsministeriet er enig i, at der er behov for en ajourføring af de  

 gældende administrative regler.
Strukturudviklingen inden for  

 slagteribranchen har på en række områder ændret betingelserne for og  

 omstændighederne ved indtransport af dyr til slagterierne.
Antallet af  

 slagtedyr er øget væsentligt, og udviklingen hen imod færre slagterier har  

 medført længere transportveje og -tider, affødt en række nye konstruktioner  

 af transportmateriellet, b1.a. etagevogne, containere, og øget kapacitet af  

 de traditionelle lastvogne, sætte- og påhængsvogne.
Justitsministeriet  

 overvejer således for tiden en løsning på det særlige problem med transport  

 af dyr i løsdrift.
 Udvalgets synspunkter vil sammen med initiativerne fra det internationale  

 samarbejde, jf. ovenfor pkt. 4, indgå i Justitsministeriets overvejelser i  

 forbindelse med en kommende revision af de administrative regler.
 I selve lovforslaget opretholdes med § 12 bemyndigelsen i den gældende  

 lovs § 16 for justitsministeren til at fastsætte regler om transport af dyr.
5.10. Tilsyn 5.10.1. Tilsyn med lovens overholdelse Dyreværnsudvalget finder, at der er behov for en forenkling af reglerne  

 om tilsyn i §§ 13-15 i den gældende lov, jf. udvalgets overvejelser i  

 betænkningen side 59-62 og 105-108.
 Formuleringen af de gældende regler i § 15 og til dels også i § 13 er  

 udtryk for, at man har ønsket at tage meget vidtgående hensyn til alle  

 implicerede parter.
Der er først og fremmest taget hensyn til dyrets ejer, for hvem det i 1916  

 og 1950 var en væsentlig økonomisk belastning at skulle af med et dyr.
Der er  

 endvidere taget hensyn til forsikringsselskaberne, der eventuelt har  

 forsikret et dyr, og som i tilfælde af aflivning må betale erstatning.  

 Endelig har man med reglerne om flere dyrlægers medvirken søgt at skabe fuld  

 sikkerhed for det påtænkte indgreb.
 Den meget omstændelige procedure medfører blandt andet, at en dyreejer i  

 tilfælde af f.eks. et fodringspåbud har mulighed for til skade for dyret at  

 forhale et påkrævet indgreb i ganske lang tid.
Udvalget finder, at der er behov for forenklede regler, som sikrer, at der  

 hurtigt og effektivt kan foretages indgreb, uden at væsentlige  

 retssikkerhedshensyn tilsidesættes.
Udvalget finder på den baggrund, at det  

 er tilstrækkeligt med een dyrlægeerklæring ved ethvert påbud.
Der er ikke  

 behov for en særlig administrativ klageadgang vedrørende dyrlægers erklæring  

 til en kredsdyrlæge eller til en offentlig myndighed i øvrigt.
Det kan være et problem, såfremt det er dyreejerens egen dyrlæge, der skal  

 udstede erklæringen, idet det vil kunne ødelægge tillidsforholdet mellem  

 dyrets ejer og en dyrlæge.
Udvalget finder det dog ligeledes uheldigt med en  

 liste over dyrlæger, idet dette vil kunne opfattes som en særlig  

 »blåstempling« af visse dyrlæger.
Et forslag om en ordning med  

 beskikkede dyrlæger (samme ordning som for forsvarsadvokater) har ikke kunnet  

 vinde flertal.
Der er overvejende stemning for, at den nuværende ordning  

 opretholdes.
Politiet kontakter således den dyrlæge, som det efter  

 omstændighederne findes mest hensigtmæssigt at overlade vurderingen af det  

 foreliggende tilfælde.
Der kan endvidere være behov for at give påbud om andet og mere end  

 fodring eller brug af dyret.
Udvalget foreslår derfor, at bestemmelsen  

 udformes, således at der åbnes mulighed for at give påbud om dyrets  

 forsvarlige behandling, jf. lovudkastets § 21, stk. 1, 1. pkt.
Det vil  

 således være muligt at give påbud i enhver situation, hvor dyr behandles  

 uforsvarligt.
Udvalget finder, at den praktiske betydning af bestemmelserne om  

 forelæggelse for forsikringsselskaber er beskeden, idet de fleste landmænd  

 ikke holder deres dyr livsforsikret.
På den baggrund finder udvalget det  

 ubetænkeligt at udelade bestemmelserne om forsikringsselskabernes  

 interventionsret.
Udvalget finder endvidere, at der er behov for en bestemmelse, der sikrer,  

 at politiet kan få adgang til et dyrehold uden først at skulle indhente en  

 retskendelse.
I langt de fleste tilfælde giver en dyreejer politiet adgang  

 til sine dyr, såfremt politiet begærer dette.
I nogle tilfælde er det  

 imidlertid ikke muligt at få ejerens tilladelse, enten fordi han ikke er til  

 stede, eller fordi han ikke ønsker at samarbejde.
Indhentelse af en  

 retskendelse vil da kunne forsinke den påkrævede indgriben unødigt og dermed  

 påføre dyrene en lidelse, som burde være undgået.
Under hensyn til det  

 formål, som skal sikres, og til, at en sådan bestemmelse ikke har væsentlig  

 indgribende betydning over for dem, der holder dyr, finder udvalget det  

 ubetænkeligt at indsætte en bestemmelse i loven - udvalgets lovudkasts § 29,  

 stk. 2, - hvorefter politiet uden retskendelse kan få adgang til dyrehold,  

 når det findes påkrævet af hensyn til beskyttelse af dyrene.
Justitsministeriet kan tiltræde Dyreværnsudvalgets opfattelse, hvorefter  

 der er behov for en forenkling og effektivisering af reglerne om tilsyn med  

 lovens overholdelse.
Bestemmelserne i lovforslagets §§ 20-23 er udformet i  

 overensstemmelse §§ 20-23 i udvalgets lovudkast.
 For så vidt angår udvalgets forslag i lovudkastets § 29, stk. 2, om  

 politiets adgang til dyrehold uden retskendelse, når der foreligger mistanke  

 om, at et dyr behandles uforsvarligt, har Justitsministeriet overvejet, om  

 der er behov for en sådan regel ved siden af retsplejelovens almindelige  

 regler i kapitel 73 om ransagning.
Bestemmelser om, at tilsynsmyndigheder har adgang til nærmere angivne  

 steder uden retskendelse med henblik på varetagelsen af de kontrolfunktioner,  

 der påhviler dem, findes i en lang række love, herunder også i love  

 vedrørende dyr.
Som eksempler kan nævnes lov nr. 224 af 22. april 1987 om  

 hjortehold og lov nr. 814 af 21. december 1988 om husdyrsygdomme.
Der er tale om administrative beføjelser uden for strafferetsplejen,  

 således at myndighedens adgang til de pågældende lokaliteter ikke er betinget  

 af, at der er formodning om et strafbart forhold.
Der er intet til hinder  

 for, at politiet som forvaltningsmyndighed kan være tillagt sådanne  

 tilsynsbeføjelser uden for strafferetsplejen.
 Under henvisning til det anførte kan Justitsministeriet tiltræde, at der  

 med henblik på en effektiv beskyttelse af dyr medtages en bestemmelse,  

 hvorefter politiet, når det skønnes nødvendigt, til enhver tid mod behørig  

 legitimation uden retskendelse har adgang til et dyrehold, uden at der  

 foreligger konkret mistanke om et strafbart forhold.
Justitsministeriet finder, at bestemmelsen bør udformes i overensstemmelse  

 med den modelformulering, der er anbefalet i betænkning 1039/1985 om  

 tvangsindgreb uden for strafferetsplejen med henblik på at undgå en uklar  

 afgrænsning over for tilfælde, hvor politiet handler inden for  

 strafferetsplejen.
Af samme grund foreslås bestemmelsen placeret i  

 lovforslagets kapitel 4 om tilsyn og ikke i tilknytning til bestemmelserne om  

 straf m.v.
Der henvises til lovforslagets § 24.
Er det en mistanke om strafbart forhold, der udgør grundlaget for  

 politiets indgriben, må indgrebet betragtes som en straffeprocessuel  

 foranstaltning, der må foretages i overensstemmelse med retsplejelovens  

 bestemmelser i kapitel 73 om ransagning.
Det bemærkes i den forbindelse, at  

 ransagning i hastende tilfælde vil kunne ske uden forudgående retskendelse.
5.10.2. Regelmæssigt dyrlægetilsyn med dyrehold Udvalget har endvidere - betænkningen side 62-63 - drøftet muligheden for  

 at indføre et pligtigt, regelmæssigt dyrlægetilsyn med alle dyrehold.  

 Dyreværnsorganisationernes repræsentanter finder, at der bør indføres pligt  

 for den, der erhvervsmæssigt holder dyr, til mindst een gang årligt at lade  

 dyreholdet tilse af en dyrlæge, idet et sådant besøg vil kunne afsløre en  

 uforsvarlig standard af mere varig karakter.
Udvalgets øvrige medlemmer  

 finder ikke grundlag for at stille forslag om et sådant regelmæssigt tilsyn,  

 idet et krav om et vist antal dyrlægebesøg vil være en økonomisk belastning  

 og medføre, at de små dyrehold vil få uforholdsmæssige udgifter.
 Der er enighed i udvalget om, at det i tilfælde, hvor dyreholdet beror på  

 en særlig tilladelse, f.eks. dyrehandlere og hold af høner i æglægningsbure,  

 vil kunne fastsættes som et vilkår for tilladelsen, at der gives mulighed for  

 kontrolbesøg af en dyrlæge.
Justitsministeriet kan tiltræde flertallets indstilling, idet de udgifter,  

 der vil være forbundet med en ordning med regelmæssigt dyrlægetilsyn næppe  

 vil stå i rimeligt forhold til resultaterne.
Lovforslaget indeholder således  

 ikke bestemmelser om pligtigt, regelmæssigt dyrlægetilsyn.
5.11. Det Dyreetiske Råd Dyreværnsudvalget har i betænkning 1154/1988 s. 63-69 overvejet  

 spørgsmålet om, hvorvidt der er behov for nedsættelse af et sagkyndigt organ,  

 der kan rådgive justitsministeren i forbindelse med udfærdigelse af  

 forskrifter på dyreværnsområdet.
Et flertal på 6 af udvalgets medlemmer finder, at der er behov for  

 nedsættelse af et organ under Justitsministeriet, som kan yde  

 justitsministeren, der har det retlige og politiske ansvar for  

 dyreværnsområdet, den fornødne faglige bistand.
Disse medlemmer finder, at et  

 råd bør bestå af en formand og af højst 6 personer med indsigt i de faglige  

 discipliner på dyreværnsområdet.
Behovet opfyldes efter flertallets  

 opfattelse ikke med de eksisterende organer (Det Veterinære Sundhedsråd og  

 Det Etiske Råd vedrørende Husdyr).
 Mindretallet finder, at behovet er tilgodeset med de eksisterende organer,  

 og at der derfor ikke er behov for etablering af endnu et statsligt organ,  

 hvis kompetenceområde delvis ville falde sammen med kompetencen for de 2  

 øvrige organer.
5.11.1. De eksisterende råd på dyreværnsområdet 5.11.1.1. Det Veterinære Sundhedsråd Det Veterinære Sundhedsråd er nedsat i henhold til lov om  

 veterinærvæsenet samt om udøvelse af dyrlægegerning (lovbekendtgørelse nr.  

 312 af 25. juni 1980) og henhører under Landbrugsministeriet.
Rådet afgiver  

 udtalelser om veterinære spørgsmål på begæring af en offentlig myndighed  

 eller af parter i straffesager og borgerlige sager, hvori der indgår  

 veterinære forhold.
Rådet afgiver på begæring udtalelse om spørgsmål i  

 relation til overtrædelse af dyreværnsloven m.v.
 Rådets forretningsorden er fastsat af landbrugsministeren.
Rådet består af veterinærdirektøren og 5 andre medlemmer, hvoraf 3  

 medlemmer skal være lærere ved Den Kgl.
Veterinær- og Landbohøjskole og have  

 særlig indsigt enten i medicinske eller kirurgiske sygdomme (herunder  

 fødselshjælp), veterinær retsmedicin, veterinær levnedsmiddelhygiejne,  

 patologisk anatomi eller farmakologi. 2 medlemmer skal være praktiserende  

 dyrlæger.
Såfremt en sags behandling forudsætter en særlig sagkundskab, som  

 rådets medlemmer ikke i tilstrækkeligt omfang er i besiddelse af, kan rådet  

 indhente udtalelser fra særligt sagkyndige eller tilkalde sådanne til at  

 deltage i sagens behandling.
Rådets medlemmer beskikkes af kongen.
5.11.1.2. Det Etiske Råd vedrørende Husdyr Nedsættelsen af Det Etiske Råd vedrørende Husdyr blev besluttet som led i  

 en samlet løsning vedrørende burhøns og dyrevelfærd i juni 1986.
Det Etiske Råd vedrørende Husdyr skal ifølge sit kommissorium foretage en  

 løbende vurdering af de etiske spørgsmål omkring husdyrproduktionen, og følge  

 udviklingen inden for forskning og forsøg, herunder udviklingen inden for  

 genteknologi.
Rådet er rådgivende for regeringen, og rådet kan foreslå  

 foranstaltninger vedrørende forskning, rådgivning og undervisning samt  

 retsforskrifter.
Rådet afgiver udtalelser, der offentliggøres.
Rådets  

 medlemmer udpeges af landbrugsministeren.
Et antal udpeges efter indstilling  

 fra interesseorganisationer, heraf mindst 2 efter indstilling fra  

 dyreværnsorganisationer.
Medlemmerne fungerer dog ikke som  

 organisationsrepræsentanter i rådet.
Rådet har en formand og 13 andre  

 medlemmer.
5.11.2. Justitsministeriets vurdering af behovet for sagkyndig bistand på dyreværnsområdet Justitsministeriets behov for sagkyndig bistand ved behandlingen af  

 dyreværnssager opfyldes i dag fortrinsvis ved høringer af  

 Veterinærdirektoratet og Det Veterinære Sundhedsråd.
Dette gælder såvel ved  

 behandlingen af konkrete sager, som ved fastsættelsen af administrative  

 forskrifter i form af bekendtgørelser og cirkulærer.
 Med hensyn til sagkyndig bistand i forbindelse med det internationale  

 samarbejde i Europarådet og EF gør der sig særlige forhold gældende.
Under den europæiske konvention af 10. marts 1976 om beskyttelse af dyr,  

 der holdes til landbrugsformål, er der nedsat et stående udvalg, der har som  

 opgave at udarbejde og vedtage anbefalinger til de kontraherende parter om de  

 nærmere bestemmelser om gennemførelsen af principperne i konventionen.
Efter  

 konventionen kan hvert land udpege et eller flere organer, hvorfra det  

 stående udvalg kan anmode om oplysninger og råd til støtte for sit arbejde,  

 jf. pkt. 4.A.b.
Danmark nedsatte et sådant organ (»den nationale  

 komite«) i december 1980. Komiteen består på den ene side af eksperter,  

 på den anden side af interesserepræsentanter fra landbruget og  

 dyreværnsforeningerne.
Justitsministeriet anvender komiteen som et  

 konsultativt forum, hvor udkast til anbefalinger gennemgås og drøftes forud  

 for møderne i Europarådsregi.
Princippet med denne særlige komite, der altså formelt er knyttet til en  

 enkelt Europarådskonvention, er i de senere år blevet overført til det øvrige  

 internationale arbejde.
Dette betyder, at der forud for møder i  

 Europarådsregi inden for rammerne af konventionerne om slagtning og transport  

 afholdes tilsvarende møder i en dansk komite suppleret med eksperter og  

 repræsentanter for interesseorganisationer inden for de særlige områder, der  

 skal drøftes.
En tilsvarende ordning er etableret forud for  

 arbejdsgruppemøder inden for dyreværnsområdet i EF-regi.
 Justitsministeriets fremtidige behov for sagkyndig bistand på  

 dyreværnsområdet vil formentligt stige på grund af arbejdet med udarbejdelsen  

 af administrative forskrifter i henhold til de bemyndigelser, som  

 lovforslaget indeholder.
 Justitsministeriet er enig med mindretallet i, at etablering af yderligere  

 et statsligt organ vil betyde en unødig bureaukratisering af et område, hvor  

 der allerede eksisterer 2 organer.
Dernæst er det Justitsministeriets opfattelse, at det ikke vil være muligt  

 at samle den nødvendige ekspertise i et organ bestående af kun 6 sagkyndige  

 medlemmer.
Inden for dyreværn findes der et meget stort antal relevante  

 discipliner.
Der er ikke blot tale om ekspertise vedrørende behandlingen af  

 de enkelte dyrearter (kvæg, svin, fjerkræ m.v.) på produktionsstederne, men  

 også om ekspertise vedrørende dyrenes behandling i øvrigt, f.eks. under  

 transport og ved slagtning.
Hertil kommer ekspertise med hensyn til andre dyr  

 end produktionsdyrene, f.eks. kæledyrene og sportsdyrene.
Justitsministeriet lægger endvidere vægt på, at det læge element bliver  

 repræsenteret.
Det er af væsentlig betydning, at mere almene synspunkter og  

 ikke blot sagkyndige udtalelser kommer i betragtning.
På denne baggrund finder Justitsministeriet, at det vil være en  

 hensigtsmæssig løsning, at overføre Det Etiske Råd vedrørende Husdyr som  

 rådgivende organ under Landbrugsministeriet i etiske spørgsmål til  

 Justitsministeriet.
I forbindelse med overførelsen vil rådets kompetence  

 blive udvidet til at omfatte alle dyr, ligesom navnet vil blive ændret til  

 Det Dyreetiske Råd.
Det Dyreetiske Råd skal rådgive Justitsministeriet i  

 dyreetiske spørgsmål.
Forslaget om overførelse af Det Etiske Råd vedrørende  

 Husdyr indebærer, at Justitsministeriet - i stedet for som hidtil  

 Landbrugsministeriet - skal stille sekretariatsmæssig bistand til rådighed  

 for rådet.
 Rådets medlemmer vil blive aflønnet i samme omfang som hidtil.
 Spørgsmål af mere teknisk karakter i forbindelse med fastsættelse af  

 administrative forskrifter på dyreværnsområdet vil som hidtil blive forelagt  

 Det Veterinære Sundhedsråd eller særligt sagkyndige inden for specielle  

 discipliner, ligesom Justitsministeriet i forbindelse med det internationale  

 arbejde fortsat vil søge bistand hos »den nationale komite«.
For så vidt angår administrative forskrifter finder Justitsministeriet, at  

 der samtidig er behov for at styrke dyreværnsorganisationernes indflydelse på  

 den fremtidige dyreværnslovgivning.
Ved udarbejdelsen af administrative  

 regler i henhold til loven vil justitsministeren derfor i overensstemmelse  

 med lovforslagets § 26 foretage høring af dyreværnsorganisationer og af andre  

 organisationer, der berøres af reglerne.
Der vil således bestå en lovfæstet  

 adgang for bl.a. dyreværnsorganisationer til at fremsætte synspunkter til  

 kommende administrative regler.
Herved skabes der sikkerhed for, at  

 dyreværnsmæssigt begrundede synspunkter tages i betragtning i forbindelse med  

 udmøntningen af lovforslagets bemyndigelsesbestemmelser.
Justitsministeren  

 vil endvidere kunne anmode om en udtalelse fra Det Dyreetiske Råd.
Det vil  

 der i særlig grad være anledning til, såfremt de påtænkte regler rejser  

 etiske spørgsmål.
 5.12. Straf m.v.
 Spørgsmålet om udformningen af straffebestemmelser mv. er behandlet af  

 dyreværnsudvalget i betænkningen s. 69 f. og s. 110 f.
 Dyreværnsudvalget finder ikke grundlag for at foretage væsentlige  

 ændringer i forhold til bestemmelserne i den gældende dyreværnslov, bortset  

 fra nogle ændringer af teknisk karakter.
Udvalget finder dog, at adgangen til at frakende en person retten til at  

 beskæftige sig med dyr for en periode bør udvides.
Med henblik herpå stiller  

 udvalget forslag om, at frakendelse ikke kun skal kunne ske ved mishandling  

 og i tilfælde af gentagen dyrplageri, som efter den gældende dyreværnslov,  

 men også i tilfælde af grovere uforsvarlig behandling af dyr.
 Med hensyn til sanktionspraksis finder udvalget, at der stort set er lagt  

 et rimeligt skel i sondringen mellem bøde- og frihedsstraf.
Udvalget finder imidlertid, at de bøder, der idømmes, er for lave, når der  

 ikke kan fremlægges dokumentation for en økonomisk vinding.
Bøderne  

 fastsættes typisk til 500-1.000 kr., hvilket efter udvalgets opfattelse er  

 for lavt.
Er der erhvervsmæssige interesser indblandet, fastsættes bøden  

 under hensyntagen til den økonomiske fordel, der har været ved at overtræde  

 loven.
Udvalget finder disse bøder passende.
 Et mindretal udtrykker betænkelighed ved store bøder i sager vedrørende  

 æglægningsbure, hvor der alene er tale om overtrædelse af de danske love, men  

 hvor EF-reglerne har været overholdt.
 Justitsministeriet kan tiltræde dyreværnsudvalgets udkast til nye  

 bestemmelser om straf m.v., herunder om en udvidelse af adgangen til  

 frakendelse, således at retten til at beskæftige sig med dyr efter  

 omstændighederne også kan frakendes i tilfælde af grovere uforsvarlig  

 behandling af dyr, der ikke har karakter af egentlig mishandling.
 Da frakendelse i f.eks. landbrugsforhold kan være af ganske indgribende  

 betydning for den dømte, bør frakendelse i sådanne sager, hvor der ikke  

 foreligger mishandling eller gentagelsestilfælde, efter Justitsministeriets  

 opfattelse kun ske, hvis det udviste forhold og oplysningerne i øvrigt giver  

 grundlag for at antage, at der foreligger en nærliggende risiko for  

 gentagelse.
 Lovforslaget er med enkelte lovteknisk begrundede ændringer og  

 præciseringer udformet i overensstemmelse med udvalgets lovudkast.
 Med hensyn til bestemmelsen i § 29, stk. 2, i udvalgets lovudkast,  

 hvorefter politiet uden retskendelse har adgang til dyrehold, hvis det  

 skønnes nødvendigt, henvises til bemærkningerne ovenfor i afsnit 5.10.1.
 For så vidt angår dyreværnsudvalgets bemærkninger om bødeudmålingen i  

 sager om overtrædelse af dyreværnslovgivningen kan det oplyses, at  

 spørgsmålet for tiden overvejes i en arbejdsgruppe, som Rigsadvokaten har  

 nedsat med repræsentanter for Statsadvokatforeningen, Politimesterforeningen  

 og Politidirektøren i København.
 5.13. Ikrafttrædelsesbestemmelser m.v.
 Dyreværnsudvalget finder, at der er behov for, at en ny dyreværnslov  

 træder i kraft snarest muligt, jf. betænkningen side 113. Det foreslås derfor  

 i lovforslagets § 31, stk. 1, at loven træder i kraft den 1. januar 1991.
Da en del af bestemmelserne i den gældende lov skal afløses af  

 bekendtgørelser, foreslår udvalget, at det i stk. 2 bestemmes, at de  

 bestemmelser, der skal afløses af regler fastsat i medfør af denne lov,  

 forbliver i kraft, indtil de nødvendige bekendtgørelser er udfærdiget.
Der  

 henvises til betænkningen side 113-114.
Udvalget foreslår endvidere, at de forskrifter, der er udfærdiget i medfør  

 af de tidligere love, forbliver i kraft, indtil de erstattes af regler  

 fastsat i medfør af denne lov.
Der foreslås i den forbindelse en bestemmelse,  

 hvorefter overtrædelse af de tidligere udstedte forskrifter, som ikke  

 indeholder selvstændige straffebestemmelser, straffes med bøde eller hæfte,  

 ligesom der indføres bødeansvar for kollektive enheder.
 Justitsministeriet kan tiltræde disse forslag, jf. lovforslagets § 31,  

 stk. 2-4, der svarer til udvalgets lovudkast § 30, stk. 2-4.
 5.14. Andre forslag m.v.
 5.14.1.
Lovforslaget indeholder i modsætning til den gældende lov (§ 12) ikke en  

 bestemmelse, der henviser til den særlige lovgivning om dyreforsøg, idet en  

 sådan bestemmelse må anses for overflødig.
Anvendelsen af dyr til dyreforsøg  

 er reguleret i lov nr. 382 af 10. juni 1987 som ændret senest ved lov nr. 405  

 af 13. juni 1990. Om dyreforsøgsloven henvises i øvrigt til lovforslagets §  

 32 med tilhørende bemærkninger.
 5.14.2.
Udvalget kritiserer i betænkningen side 15 den passus i den gældende lovs  

 § 16, hvorefter justitsministeren kan fastsætte regler om »behandling og  

 beskyttelse af dyr i anden særlig retning«, idet den betegnes som meget  

 vidtgående, men også ubestemt.
Den angiver ikke, hvilke indgreb der kan gives  

 regler om, hvilket - i overensstemmelse med almindelige  

 fortolkningsprincipper - betyder, at bestemmelsen kun giver hjemmel til mere  

 vidtgående indgreb, hvis indgrebet er påkrævet ud fra meget tungtvejende  

 hensyn til dyrenes forsvarlige behandling.
Udvalget konkluderer, at  

 bestemmelsen på denne baggrund kun i begrænset omfang er et egnet redskab til  

 at regulere dyreværnsspørgsmål.
På trods af denne kritik foreslår udvalget  

 bestemmelsen opretholdt i lovudkastet § 12 og peger i betænkningen side 94-97  

 på en række områder, som kan tænkes reguleret i administrative forskrifter  

 udstedt i medfør af bestemmelsen.
Justitsministeriet er enig med udvalget i, at der kan være behov for en  

 bred bemyndigelse for justitsministeren til at fastsætte regler på  

 dyreværnsområdet.
Der henvises til lovforslagets § 12, der svarer til § 12 i  

 udvalgets lovudkast.
 5.14.3.
Som tidligere nævnt har Danmark undertegnet den europæiske konvention om  

 beskyttelse af kæledyr med ratifikationsforbehold.
Justitsministeriet vil  

 betragte en vedtagelse af dette lovforslag som et samtykke fra Folketinget  

 til, at Danmark ratificerer konventionen alene med forbehold efter artikel  

 21, stk. 1, over for artikel 10, stk. 1, litra a, om forbud mod halekupering.
6. Lovforslagets økonomiske og administrative konsekvenser Forslaget om nedlæggelse af Det Etiske Råd vedrørende Husdyr under  

 Landbrugsministeriet og oprettelse af Det Dyreetiske Råd under  

 Justitsministeriet vil give anledning til en bevillingskorrektion i  

 størrelsesordenen ca. 0,2 mio. kr., der vil blive indbudgetteret på de årlige  

 bevillingslove.
Administrationen af loven, herunder ydelse af sekretariatmæssig bistand  

 til Det Dyreetiske Råd, skønnes herudover at medføre meromkostninger for  

 Justitsministeriet til lønninger m.v. på ca. 0,2 mio. kr. årligt.
Beløbet vil  

 kunne afholdes af Justitsministeriets lovreserve.
 Lovforslaget skønnes ikke i øvrigt at medføre økonomiske eller  

 administrative konsekvenser for det offentlige.
 7. Hørte myndigheder m.v.
 Betænkning nr. 1154/1988 om dyreværn har været sendt til høring hos:
 Zoologisk Have i København, Landsforeningen af Danske Mælkeproducenter,  

 Miljøministeriet, Landbrugsministeriet, Fiskeriministeriet, Nordisk  

 Herpetologisk Forening, Foreningen til Dyrenes Beskyttelse i Danmark,  

 Dyreværnsforeningernes Fællesråd, Dansk Dyreværn, Kattens Værn, Husdyrenes  

 Vel, Dyrenes Dags Komite, Dyrefondet, Nordisk Samfund til Bekæmpelse af  

 misbrug af dyr, Fonden til Sygdomsbekæmpelse uden Dyreforsøg, Komiteen mod  

 Dyreforsøg, Arbejdsgruppen »Dyrenes Stemme«, Samarbejdet mellem  

 Danske fugleforeninger, Danmarks Jordbrugsvidenskabelige Kandidatforbund, De  

 danske Landboforeninger, Danske Husmandsforeninger, Landbrugsrådet,  

 Foreningen Hestens Værn, Den danske Dyrlægeforening, Dansk Ornitologisk  

 Forening, Verdensnaturfonden, Jagtorganisationernes Fællesudvalg, Det danske  

 Fjerkræråd, Landbrugets Rådgivningscenter, Landskontoret for heste, Den kgl.  

 Veterinær og Landbohøjskole, Dyrehandlernes Brancheforening, Dansk Kennel  

 Klub, Politimesterforeningen, Politifuldmægtigforeningen, Dansk  

 Politiforbund, Politidirektøren i København, Den Danske Dommerforening,  

 Dommerfuldmægtigforeningen, Landsforeningen af danske svineproducenter, Det  

 Veterinære Sundhedsråd, Veterinærdirektoratet, Rigsadvokaten, Foreningen af  

 danske Dyreimportører, Friluftsrådet, Foreningen af Danske Sirfjerkrævenner,  

 Kommunernes Landsforening, Frederiksberg kommune, Københavns kommune,  

 Danmarks Fjerkræavlerforening for raceavl, Børne- og Ungdomspædagogernes  

 Landsforbund, Dansk Legepladsselskab, Landsforeningen Ungdomsringen, Statens  

 Skadedyrslaboratorium, Dansk Greyhound Forbund, Landsorganisationen i  

 Danmark, Dansk Arbejdsgiverforening, Socialstyrelsen, Assurandør-Societetet  

 og Slagteriernes Arbejdsgiverforening.
Bemærkninger til lovforslagets enkelte bestemmelser Til §§ 1 og 2 Bestemmelserne, der indeholder de generelle normer for behandlingen af  

 dyr, svarer til §§ 1 og 2 i lovudkastet i betænkning nr. 1154/1988. Ved § 2  

 indføjes artikel 3 i den europæiske konvention om beskyttelse af dyr, der  

 holdes til landbrugsformål, i loven.
Hold af dyr omfatter dyrehandlere,  

 dyreformidlere, vagtselskaber og lignende.
Der henvises i øvrigt til de  

 almindelige bemærkninger pkt. 5.1.
Til §§ 3 og 4 Bestemmelserne svarer til § 3, stk. 1 og 2, og § 4 i lovudkastet i  

 betænkning nr. 1154/1988, medens § 3, stk. 3, er udformet som en bemyndigelse  

 til justitsministeren.
Der henvises til de almindelige bemærkninger pkt. 5.2.
Til § 5 Bestemmelsen svarer til § 5 i lovudkastet i betænkning nr. 1154/1988.  

 Bestemmelsen erstatter § 3, nr. 6, i den gældende lov, der forbyder  

 tvangsfodring af fjerkræ i fedningsøjemed.
Der henvises i øvrigt til  

 bemærkningerne til bestemmelsen i betænkningen side 90-91.
Til §§ 6-8 Bestemmelserne svarer til §§ 6-8 i lovudkastet i betænkning nr. 1154/1988  

 og er med mindre sproglige ændringer identiske med §§ 4a-4c i den gældende  

 lov.
Der henvises i øvrigt til de almindelige bemærkninger pkt. 5.3.
Til § 9 Bestemmelsen svarer med enkelte ændringer til § 9 i lovudkastet i  

 betænkning nr. 1154/1988. Stk. 1 og stk. 2 svarer til § 3, nr. 7 og nr. 8, i  

 den gældende lov, dog udgår sæler i stk. 2, medens muflon (får) og vildsvin  

 tilføjes.
Jagtloven indeholder i § 16 a regler om den ammunition, der må  

 anvendes ved jagt.
Bestemmelsen i stk. 2 hører således mest naturligt hjemme  

 i jagtloven, og den vil efter aftale med Miljøministeriet, Skov- og  

 Naturstyrelsen, blive overvejet overført til jagtloven i forbindelse med en  

 kommende ændring af denne lov.
Bestemmelsen i stk. 3 er ny, og den må ses i  

 forbindelse med jagtlovens regler om optagelse af vildt.
Der henvises i  

 øvrigt til bemærkningerne i betænkningen side 91-92.
Til § 10 Bestemmelsen svarer til § 10 i lovudkastet i betænkning nr. 1154/1988.  

 Der henvises til de almindelige bemærkninger pkt. 5.4.
Til § 11 Bestemmelsen svarer til § 11, stk. 1, i lovudkastet i betænkning nr.  

 1154/1988, idet forslaget dog ikke omtaler fastsættelsen af regler om  

 mærkning og registrering af hunde og katte.
Der henvises til de almindelige  

 bemærkninger pkt. 5.5. og 5.6.
Til § 12 Bestemmelsen svarer til § 12 i lovudkastet i betænkning nr. 1154/1988.  

 Tilsvarende bemyndigelser findes i § 16 i den gældende lov.
Der henvises i  

 øvrigt til de almindelige bemærkninger pkt. 5.9. vedrørende transport af dyr  

 og pkt. 5.14.2. vedrørende »behandling og beskyttelse af dyr i anden  

 særlig retning«.
Til § 13 Bestemmelsen svarer til § 13 i lovudkastet i betænkning nr. 1154/1988.  

 Der henvises til de almindelige bemærkninger pkt. 5.7.1. og 5.7.2.
Til § 14 Ordlyden af bestemmelsen svarer til § 14 i lovudkastet i betænkning nr.  

 1154/1988. Der henvises til de almindelige bemærkninger pkt. 5.7.3. For så  

 vidt angår bemyndigelsen i stk. 2 for justitsministeren til at fastsætte  

 nærmere regler om forskellige operative indgreb og bemyndigelsen efter stk. 4  

 til at forbyde visse typer af operative indgreb, agter Justitsministeriet  

 ikke på nuværende tidspunkt at indføre forbud mod kupering af hundehaler, men  

 der vil være hjemmel i stk. 4 til administrativt at indføre et forbud, hvis  

 udviklingen viser et behov herfor, jf. de almindelige bemærkninger pkt.  

 5.7.3.2. Med hensyn til kastration af orner vil Justitsministeriet fastsætte  

 regler, hvorefter dette kun må ske uden bedøvelse, indtil dyret er 4 uger  

 gammelt, jf. pkt. 5.7.3.3. i de almindelige bemærkninger.
Til § 15 Bestemmelsen svarer til § 15 i lovudkastet i betænkning nr. 1154/1988.  

 Stk. 1 erstatter og ændrer § 3, nr. 5, den gældende lov, medens stk. 2 og 3  

 er nye.
Der henvises til bemærkningerne i betænkningen side 100-101.
Til § 16 Bestemmelsen svarer til § 16 i lovudkastet i betænkning nr. 1154/1988 og  

 afløser § 3, nr. 4, i den gældende lov.
Forbudet er udvidet, således at der  

 alene må anvendes glatte ringe.
Til § 17 Bestemmelsen svarer til § 17 i lovudkastet i betænkning nr. 1154/1988 og  

 afløser § 6 i den gældende lov.
Reglen i stk. 1 er skærpet, således at dyr  

 ikke må anvendes til fremvisning, hvis dyret herved påføres væsentlig ulempe.  

 Kravet i stk. 3 om tilladelse fra politiet gælder også oprettelsen af  

 dyrehaver og de såkaldte »sommerlande«, hvis fremvisning af dyr  

 indgår heri.
Der henvises i øvrigt til de almindelige bemærkninger pkt.  

 5.8.1. og 5.8.2.
Til § 18 Bestemmelsen svarer med en sproglig ændring til § 18 i lovudkastet i  

 betænkning nr. 1154/1988. Kravet om tilladelse fra politiet er i forhold til  

 den gældende lovs § 17 udvidet til at gælde al erhvervsmæssig handel, uanset  

 hvorfra den drives, og til også at omfatte alt erhvervsmæssigt opdræt af dyr.  

 For så vidt angår drift af dyrepensioner og dyreinternater samt formidling af  

 dyr kræves politiets tilladelse, uanset om driften har erhvervsmæssig  

 karakter.
Kravet om tilladelse gælder dog ikke for handel med og opdræt af  

 dyr til landbrugsformål.
 En tilladelse kan tilbagekaldes, når særlige forhold taler derfor.  

 Bestemmelsen tænkes navnlig anvendt i tilfælde, hvor dyrene ikke passes og  

 plejes forsvarligt.
 Der henvises til de almindelige bemærkninger pkt. 5.8.3.
Til § 19 Bestemmelsen er ny, og den er indsat for at skabe mulighed for, at  

 Danmark kan ratificere den europæiske konvention om beskyttelse af kæledyr,  

 uden at skulle benytte sig af adgangen til at tage forbehold over for  

 konventionens artikel 6. I betænkningens lovudkast § 19 er aldersgrænsen  

 fastsat til 18 år, men efter Justitsministeriets opfattelse må de  

 dyreværnsmæssige hensyn anses for tilstrækkeligt varetaget med den  

 aldersgrænse på 16 år, som kæledyrskonventionen indeholder.
Der henvises i  

 øvrigt til de almindelige bemærkninger pkt. 5.8.3.
Til §§ 20-24 Bestemmelserne svarer med en redaktionel ændring i § 21, stk. 2, til §§  

 20-23 i lovudkastet i betænkning nr. 1154/1988. Ved de foreslåede  

 bestemmelser sker der en væsentlig forenkling og effektivisering af reglerne  

 om tilsyn med lovens overholdelse.
 Bestemmelsen i § 24 svarer i det væsentlige til § 29, stk. 2, i  

 lovudkastet i betænkning nr. 1154/1988.
 Dog er det ved affattelsen og placeringen af bestemmelsen i lovforslaget  

 præciseret, at der er tale om en tilsynsbeføjelse uden for strafferetsplejen.  

 Ved dyrehold forstås ethvert sted, hvor der holdes et eller flere dyr.  

 Bestemmelsen finder anvendelse på såvel hold af landbrugsdyr som hold af  

 kæledyr.
 Der henvises i øvrigt til de almindelige bemærkninger pkt. 5.10.
Til § 25 Bestemmelsen i stk. 1 fastsætter, at der nedsættes et rådgivende organ,  

 der løbende skal kunne rådgive justitsministeren i etiske spørgsmål  

 vedrørende dyreværn.
Stk. 2-3 indeholder regler om rådets sammensætning.
Medlemmerne udpeges af  

 justitsministeren dels som personlige medlemmer i rådet, dels efter  

 indstilling fra interesseorganisationer.
 Der henvises i øvrigt til de almindelige bemærkninger pkt. 5.11.
Til § 26 Der henvises til de almindelige bemærkninger pkt. 5.11.2.
Til §§ 27-30 § 27 indeholder bestemmelserne om straf for overtrædelse af loven.  

 Bestemmelserne svarer i det væsentlige til § 18 i den gældende lov.
 Efter § 27, stk. 7, der er ny i forhold til den gældende lov, kan der  

 pålægges kollektive enheder bødeansvar i anledning af overtrædelse af loven  

 og af de administrative forskrifter, der udfærdiges i medfør af loven, jf.  

 også § 31, stk. 4, hvorefter bødeansvar for kollektive enheder også hjemles  

 ved overtrædelse af bestemmelser fra tidligere lovgivning, der skal forblive  

 i kraft, indtil de afløses af regler fastsat i medfør af denne lov.
Bestemmelsen i § 28 regulerer spørgsmålet om frakendelse af retten til at  

 befatte sig med dyr og til eventuelt at generhverve den frakendte ret, inden  

 frakendelsestiden er udløbet.
Den foreslåede bestemmelse har ligesom den  

 tilsvarende bestemmelse i § 19, stk. 1 i den gældende lov karakter af en  

 særregel, der på dette område træder i stedet for den almindelige regel i  

 straffelovens § 79 om rettighedsfrakendelse.
Bestemmelsen i stk. 1 indebærer en udvidelse af § 19, stk. 1, i den  

 gældende lov om adgangen til at frakende en person retten til at beskæftige  

 sig med dyr.
Herefter vil ikke alene mishandling eller gentagen dyrplageri  

 kunne begrunde, at en person fradømmes retten, men også en grov uforsvarlig  

 behandling af dyr vil kunne medføre frakendelse.
 Bestemmelsen i stk. 2 indeholder en udtrykkelig regulering af spørgsmålet  

 om, i hvilket omfang retten til at beskæftige sig med dyr kan tilbagegives,  

 inden den i dommen fastsatte frakendelsestid er udløbet.
Bestemmelsen i stk. 3 om overladelse af dyr til en person, der er frakendt  

 retten til at beskæftige sig med dyr, svarer i det væsentlige til § 19,  

 stk.2, i den gældende lov.
Dog er det strafbare område udvidet, idet  

 bestemmelsen ikke er begrænset til ansættelsesforhold, men gælder i enhver  

 situation, hvor dyr overlades i en anden persons varetægt, såfremt der herved  

 etableres en tilstand i strid med forbudet.
Strafansvar er betinget af, at  

 den, der overlader det eller de pågældende dyr, er bekendt med  

 rettighedsfrakendelsen.
 § 29 svarer med sproglige ændringer til § 20 i den gældende lov.
Efter bestemmelsen i § 30 behandles sager om overtrædelse af  

 dyreværnslovgivningen som hidtil som politisager.
Efter 2. pkt. kan reglerne  

 om ransagning efter retsplejelovens kapitel 73 anvendes i samme omfang som i  

 statsadvokatsager.
 Der henvises i det hele til de almindelige bemærkninger pkt. 5.12. og pkt.  

 5.10.1.
Til § 31 Det foreslås i stk. 1, at loven træder i kraft den 1. januar 1991.
Stk. 2-4 indeholder overgangsbestemmelser.
Der henvises til de almindelige  

 bemærkninger pkt. 5.13.
Til § 32 I § 20, stk. 3, i lov nr. 382 af 10. juni 1987 om dyreforsøg, som ændret  

 senest ved lov nr. 405 af 13. juni 1990, er det bestemt, at justitsministeren  

 skal fremsætte forslag til ændring af loven senest i folketingsåret 1990-91.
 Efter bemærkninger til 1987-loven skal behovet for revision af loven  

 vurderes dels på grundlag af de erfaringer, der er indvundet siden  

 dyreforsøgslovens ikrafttræden den 1. oktober 1987, dels på grundlag af  

 indeholdet af en ny dyreværnslov.
 Ved lov nr. 374 af 7. juni 1989 blev revisionen udskudt fra folketingsåret  

 1988-89 til 1989-90, og ved lov nr. 405 af 13. juni 1990 blev revisionen  

 udskudt fra folketingsåret 1989-90 til 1990-91 under henvisning til, at  

 forslag til en ny dyreværnslov endnu ikke var fremsat og i betragtning af den  

 korte tid, hvori dyreforsøgsloven havde været i kraft.
 Det foreliggende forslag til en ny lov om værn for dyr giver ikke  

 anledning til ændringer i dyreforsøgsloven.
Justitsministeriet har indhentet en udtalelse fra Dyreforsøgstilsynet om  

 behovet for en revision af loven.
Dyreforsøgstilsynet har udtalt, at loven  

 har givet Dyreforsøgstilsynet et fornødent grundlag for kontrol med  

 dyreforsøg og forsøgsdyr.
Dyreforsøgstilsynet afgiver efter den gældende lov en årlig beretning om  

 sin virksomhed.
Den seneste årsberetning har givet anledning til debat i  

 Folketinget og i offentligheden.
Der kan således henvises til Folketingets  

 Retsudvalgs betænkning af 17. maj 1990 over forslag til lov om ændring af lov  

 om dyreforsøg (udskydelse af revisionsklausul). Justitsministeriet har den 8.  

 juni 1990 sendt retsudvalgets betænkning til Dyreforsøgstilsynet.  

 Justitsministeriet har over for Dyreforsøgstilsynet påpeget, at et flertal i  

 retsudvalget har ønsket at understrege, at det ikke var hensigten med  

 dyreforsøgsloven af 1987 at begrænse offentlighedens muligheder for at  

 vurdere rimeligheden af de dyreforsøg, der udføres, og at det bør sikres, at  

 alle igen får adgang til de konkrete beskrivelser af såvel dyreforsøget som  

 formålet, og at alene navnet på de personer og institutioner, der udfører  

 forsøget, tilbageholdes.
Justitsministeriet har anmodet Dyreforsøgstilsynet  

 om at være opmærksom på disse bemærkninger i forbindelse med udarbejdelse af  

 fremtidige årsberetninger.
Dyreforsøgsloven af 1987 indeholder hjemmel til - efter indhentet  

 udtalelse fra Dyreforsøgstilsynet - at fastsætte administrative regler på en  

 række områder.
Der kan bl.a. fastsættes regler om fremskaffelse af dyr til  

 forsøg og om forsøgsdyrs pasning og opstaldning.
Justitsministeriet har  

 senest ved bekendtgørelse nr. 332 af 18. maj 1990 om fremskaffelse af dyr til  

 forsøg og bekendtgørelse nr. 333 af samme dato om forsøgsdyrs pasning og  

 opstaldning og om udryddelsestruede og vildtlevende dyr til forsøg m.v.  

 fastsat administrative regler om dyreforsøg.
Udstedelsen af de 2 seneste bekendtgørelser betyder, at Danmark nu har  

 gennemført EF-direktiv 86/609/EØF af 24. november 1986 om indbyrdes  

 tilnærmelse af medlemsstaternes love og administrative bestemmelser om  

 beskyttelse af dyr, der anvendes til forsøg og andre videnskabelige formål.  

 Det betyder også, at Danmark kan ratificere den europæiske konvention af 18.  

 marts 1986 om beskyttelse af hvirveldyr, der anvendes til forsøg og andre  

 videnskabelige formål.
Danmark lever således op til de internationale regler  

 om dyreforsøg.
 På denne baggrund har Justitsministeriet fundet det rigtigst at foreslå  

 revisionsbestemmelsen ophævet.
Til § 33 Ved bestemmelsen gives der hjemmel til at sætte loven i kraft på Færøerne  

 og Grønland med de afvigelser, som de særlige færøske og grønlandske forhold  

 tilsiger.
Bilag 1 Justitsministeriets lovbekendtgørelse nr. 335 af 8. juli 1983.
1 2 3 4 5 Bilag 2 Administrative forskrifter udstedt i medfør af dyreværnsloven Bekendtgørelser nr. 187 af 7. august 1936 Kontrol med rovdyr og visse større dyr nr. 246 af 9. juli 1938 Brug af halsbånd ved dressur af hunde nr. 300 af 1. juli 1951 Øremærkning af dyr nr. 19 af 22. januar 1952 Aldersmærkning af heste nr. 274 af 15. oktober 1953 Handel med hunde nr. 41 af 9. februar 1962 Afhorning af dyr nr. 208 af 16. juni 1964 Transport af dyr som ændret senest ved  

 bekendtgørelse nr. 112 af 19. februar 1990 nr. 361 af 23. august 1967 Indretning m.v. af zoologiske haver, dyreparker  

 og lignende nr. 340 af 30. juni 1981 Anvendelse af æglægningsbure som ændret ved  

 bekendtgørelse nr. 381 af 16. juni 1986 nr. 439 af 10. august 1982 International transport af dyr nr. 441 af 11. august 1982 Transport til søs af levende dyr nr. 384 af 17. juli 1984 Indfangning og aflivning af herreløse katte nr. 200 af 26. marts 1986 Slagtning af husdyr nr. 366 af 28. maj 1986 Anbringelse af levende dyr i forretningslokaler nr. 962 af 23. december 1986 Hunde, der anvendes til bevogtning Cirkulærer nr. 176 af 29. august 1967 Tilsynet med zoologiske haver, dyreparker og  

 lignende nr. 228 af 5. december 1975 Zoologiske haver m.v.
 23. december 1988 Bedøvelse af slagtedyr (udsendt af  

 Veterinærdirektoratet).
Bilag 3 Den europæiske konvention om beskyttelse af kæledyr Præambel Europarådets medlemsstater, der har undertegnet denne konvention, er i betragtning af, at Europarådets mål er at knytte sine medlemmer nærmere  

 sammen; i erkendelse af, at mennesket har en moralsk forpligtelse til at  

 respektere alle levende væsener, og ihukommende at kæledyr har et særligt  

 forhold til mennesket; i betragtning af kæledyrs betydning for menneskets livskvalitet og  

 følgelig deres samfundsmæssige værdi; i betragtning af de vanskeligheder, der opstår som følge af de mangeartede  

 kæledyr, der holdes af mennesket; i betragtning af den risiko, som en overpopulation af kæledyr i sagens  

 natur ville udgøre for menneskets og andre dyrs hygiejne, sundhed og  

 sikkerhed; i betragtning af, at mennesket ikke bør tilskyndes til at holde vilde  

 dyrearter som kæledyr; under hensyn til de forskellige regler, der gælder for anskaffelse,  

 pasning og pleje, erhvervsmæssig og ikke-erhvervsmæssig opdræt, samt for  

 overdragelse af og handel med kæledyr; under hensyn til, at kæledyr ikke altid holdes under forhold, der fremmer  

 deres sundhed og trivsel; i konstatering af, at mennskers holdning til kæledyr er meget forskellige,  

 undertiden p.g.a. begrænset kendskab og foreståelse; i betragtning af, at en fælles grundholdning og praksis, der medfører  

 ansvarsbevidst hold af kæledyr, ikke alene er et ønskværdigt, men også et  

 realistisk mål, blevet enige om følgende:
Kapitel 1 - Almindelige bestemmelser Artikel 1 Definitioner 1. Ved kæledyr forstås ethvert dyr, der holdes eller påtænkes holdt af  

 mennesket, navnlig i husstanden, til personlig fornøjelse og selskab.
 2. Ved handel med kæledyr forstås sådanne regelmæssige  

 forretningstransaktioner, der foretages i større målestok og med fortjeneste  

 for øje, og som overdrager ejendomsretten over kæledyret til en anden.
 3. Ved erhvervsmæssig opdræt og drift af dyrepension forstås opdræt eller  

 drift af dyrepension, der hovedsagelig sker med fortjeneste for øje og i  

 større målestok.
4. Ved dyreinternat forstås et foretagende af ikkeerhvervsmæssig karakter,  

 hvor kæledyr kan holdes i stort antal.
Sådanne foretagender kan modtage  

 omstrejfende dyr, hvis lovgivningsmæssige og/eller administrative  

 foranstaltninger åbner mulighed herfor.
 5. Ved omstrejfende dyr forstås kæledyr, der enten er hjemløse eller løbet  

 hjemmefra eller fra det sted, hvor de blev passet, og som ikke er under  

 kontrol eller direkte tilsyn af ejeren, eller den, der passede dyret.
 6. Ved kompetent myndighed forstås den myndighed, der er udpeget af  

 medlemsstaten.
Artikel 2 Omfang og gennemførelse 1. Enhver part forpligter sig til at træffe de fornødne foranstaltninger  

 til at sikre gennemførelsen af de i denne konvention indeholdte bestemmelser  

 med hensyn til:
 a. kæledyr, der holdes af en fysisk eller juridisk person i enhver  

 husstand eller ethvert foretagende med henblik på handel, erhvervsmæssig  

 opdræt, i dyrepensioner og dyreinternater.
 b. omstrejfende dyr, hvor det måtte være hensigtsmæssigt.
 2. Ingen bestemmelse i denne konvention skal hindre iværksættelsen af  

 andre instrumenter, der har til formål at beskytte dyr eller at bevare  

 udryddelsestruede vilde dyrearter.
 3. Ingen bestemmelse i denne konvention skal indvirke på parternes ret til  

 at gennemføre strengere foranstaltninger til beskyttelse af kæledyr eller til  

 at lade denne konventions bestemmelser finde anvendelse på dyrearter, der  

 ikke udtrykkeligt er omtalt heri.
Kapitel II - principper for pasning og pleje af kæledyr Artikel 3 Grundprincipper for dyrs velfærd 1. Et kæledyr må ikke udsættes for unødig smerte, lidelse eller ulempe.
 2. Et kæledyr må ikke lades i stikken.
Artikel 4 Pasning og pleje 1. Enhver, der holder et kæledyr eller har givet tilsagn om at passe det,  

 er ansvarlig for dets sundhed og velfærd.
 2. Enhver, der holder et kæledyr eller har givet tilsagn om at passe det,  

 skal sørge for, at det huses, passes og plejes under hensyntagen til dyrets  

 etologiske behov i overensstemmelse med dets art og race, herunder navnlig:
a. sørge for egnet og tilstrækkelig foder og drikke; b. give det de nødvendige muligheder for bevægelse; c. tage alle rimelige foranstaltninger for at forhindre, at det løber  

 bort.
 3. Et dyr må ikke holdes som kæledyr, hvis:
a. betingelserne i stk. 2 ikke er opfyldt, eller hvis b. dyret ikke kan tilpasse sig fangenskab, selvom disse betingelser er  

 opfyldt.
Artikel 5 Opdræt Det påhviler enhver, der udvælger et kæledyr til opdræt, at tage hensyn  

 til de anatomiske, fysiologiske og adfærdsmæssige karaktertræk, der efter al  

 sandsynlighed vil kunne sætte enten afkommets eller moderdyrets sundhed og  

 velfærd på spil.
Artikel 6 Aldersgrænse for anskaffelse af kæledyr Intet kæledyr må sælges til personer under 16 år, medmindre der  

 foreligger et udtrykkeligt samtykke fra forældrene eller andre, der har  

 forældremyndigheden.
Artikel 7 Optræning Intet kæledyr må optrænes på en måde, der er til skade for dets sundhed  

 og velfærd, i særdeleshed ved at tvinge det til at overskride sine naturlige  

 evner eller kræfter eller ved at bruge kunstige hjælpemidler, der påfører det  

 skade eller unødig smerte, lidelse eller ulempe.
Artikel 8 Handel, erhvervsmæssig opdræt og drift af dyrepension, dyreinternater 1. Enhver, der på tidspunktet for denne konventions ikrafttræden handler  

 med kæledyr eller er beskæftiget med erhvervsmæssig opdræt og drift af  

 dyrepension eller driver et dyreinternat, skal meddele dette til den  

 kompetente myndighed inden for udløbet af et passende tidsrum, der fastsættes  

 af parterne selv.
 Enhver, der har til hensigt at beskæftige sig med en af de omtalte  

 aktiviteter, skal meddele dette til den kompetente myndighed.
 2. Denne meddelelse skal indeholde følgende oplysninger:
a. arten af de kæledyr, der er omhandlet af eller vil blive omhandlet af  

 den pågældende aktivitet; b. den ansvarlige person og hans kvalifikationer; c. en beskrivelse af bygningerne og udstyret, der benyttes eller skal  

 benyttes.
3. De ovenfor omtalte aktiviteter må kun gennemføres, a. hvis den ansvarlige person besidder den viden og de evner, der er  

 nødvendige for at udføre aktiviteten, og denne viden eller disse evner er  

 tilegnet gennem uddannelse eller tilstrækkelig erfaring med kæledyr, og b. hvis bygninger og udstyr, der benyttes til aktiviteten, opfylder  

 betingelserne i artikel 4.
4. På grundlag af den i henhold til stk. 1 afgivne meddelelse skal den  

 kompetente myndighed afgøre, om betingelserne i stk. 3 er opfyldt.
Hvis disse  

 ikke er opfyldt i tilstrækkeligt omfang, skal den kompetente myndighed  

 anbefale foranstaltninger og, hvor dyrenes velfærd nødvendiggør det, forbyde,  

 at aktiviteten påbegyndes eller fortsættes.
 5. I overensstemmelse med national lovgivning skal den kompetente  

 myndighed føre tilsyn med, om de ovenfor omtalte betingelser er opfyldt.
Artikel 9 Annoncering, underholdning, udstillinger, konkurrencer o.l.
1. Kæledyr må ikke benyttes til annoncering, underholdning, i  

 udstillinger, konkurrencer o.l., medmindre a. arrangøren har sørget for passende forhold for kæledyrene, så de kan  

 behandles i overensstemmelse med bestemmelserne i artikel 4, stk. 2, og b. kæledyrenes sundhed og velfærd ikke udsættes for fare.
 2. Et kæledyr må ikke udsættes for påvirkning af stoffer eller udsættes  

 for behandlinger eller foranstaltninger, der har til formål at øge eller  

 mindske dyrets naturlige præstationsniveau:
a. under en konkurrence, eller b. på et hvilket som helst andet tidspunkt, hvor dette vil udsætte dyrets  

 sundhed og velfærd for fare.
Artikel 10 Operative indgreb 1. Operative indgreb, der har til formål at ændre et kæledyrs udseende  

 eller har andre ikke-helbredende formål, er forbudt, herunder navnlig a. kupering af haler; b. ørekupering; c. fjernelse af stemmebånd; d. fjernelse af kløer og tænder.
2. Der kan kun gives tilladelse til undtagelser fra disse forbud, såfremt a. en dyrlæge skønner, at ikke-helbredende foranstaltninger er nødvendige  

 enten af veterinær-medicinske grunde, eller ud fra hensynet til et bestemt  

 dyr; b. formålet er at forhindre formering.
3. a.
Indgreb, der vil eller kan udsætte dyret for væsentlig smerte, skal  

 udføres under bedøvelse og må kun foretages af en dyrlæge eller under dennes  

 opsyn.
b.
Indgreb, der ikke nødvendiggør brug af bedøvelse, kan udføres af en  

 person, der er kvalificeret dertil i henhold til national lovgivning.
Artikel 11 Aflivning 1. Kun en dyrlæge eller en anden kvalificeret person må aflive et  

 kæledyr.
For at gøre ende på et dyrs lidelser kan undtagelse herfra gøres i  

 nødstilfælde, hvor det ikke er muligt hurtigt at få hjælp fra en dyrlæge  

 eller en anden kvalificeret person, eller i andre nødssituationer, der er  

 omfattet af national lovgivning.
Enhver aflivning skal udføres på en sådan  

 måde, at dyret efter omstændighederne påføres mindst mulig fysisk og sjælelig  

 lidelse.
Den valgte metode skal, undtagen i nødstilfælde, enten a. medføre øjeblikkelig bevidstløshed og død, eller b. begynde med fuld narkose, efterfulgt af en foranstaltning, der til  

 sidst og uomtvisteligt vil medføre døden.
 Den person, der afliver dyret, skal sikre sig, at det er dødt, før det  

 bortskaffes.
 2. Følgende aflivningsmetoder er ikke tilladte:
a. drukning og andre kvælningsmetoder, hvis de ikke har de i stk. 1 b  

 anførte virkninger; b. brugen af giftstoffer eller narkotika, med henblik på at opnå den i  

 stk. 1 anførte virkning, såfremt mængde og applikation ikke kan kontrolleres; c. elektrisk aflivning, medmindre der forud herfor er indtruffet  

 øjeblikkelig bevidstløshed.
Kapitel III - Supplerende foranstaltninger for omstrejfende dyr Artikel 12 Formindskelse af antallet af omstrejfende dyr Såfremt en part finder, at antallet af omstrejfende dyr udgør et problem,  

 skal der tages de nødvendige lovgivningsmæssige og/eller administrative  

 foranstaltninger til at formindske antallet på en sådan måde, at disse dyr  

 ikke udsættes for unødig smerte, lidelse eller ulempe.
a.
Sådanne foranstaltninger skal indeholde bestemmelser om at:
I. hvis disse dyr skal fanges, skal dette gøres med et minimum af fysisk  

 og sjælelig lidelse for dyret; II. hvadenten tilfangetagne dyr skal forblive i live eller skal aflives,  

 skal dette ske i overensstemmelse med denne konventions principper.
b.
Parterne forpligter sig til at overveje:
I. om hunde og katte skal kunne identificeres på en eller anden  

 hensigtsmæssig måde, som volder uvæsentlig eller forbigående smerte, lidelse  

 eller ulempe, så som tatovering og optegnelse af numrene i et register sammen  

 med ejernes navne og adresser; II. at formindske den ikke planlagte formering af hunde og katte ved at  

 fremme neutralisation af disse dyr; III. at tilskynde den, der finder en omstrejfende hund eller kat, til at  

 meddele dette til den kompetente myndighed.
Artikel 13 Undtagelse fra tilfangetagning, pasning og pleje, samt aflivning Undtagelser fra denne konventions principper vedrørende tilfangetagning,  

 samt hold og aflivning af omstrejfende dyr må kun gøres, hvor det er  

 uundgåeligt og sker inden for rammerne af nationale  

 sygdomsbekæmpelsesprogrammer.
Kapitel IV - Oplysning og uddannelse Artikel 14 Oplysnings- og uddannelsesprogrammer Parterne forpligter sig til at virke for udviklingen af oplysnings~ og  

 uddannelsesprogrammer for at fremme forståelsen af og kendskabet til denne  

 konventions bestemmelser og principper hos de organisationer og  

 enkeltpersoner, der er beskæftiget med pasning og pleje, opdræt, optræning,  

 handel med kæledyr og drift af dyrepensioner.
Disse programmer bør navnlig  

 beskæftige sig med følgende emner:
a. behovet for, at optræning af kæledyr til kommercielle og  

 konkurrencemæssige formål udføres af personer, der besidder den nødvendige  

 viden og har de nødvendige evner; b. behovet for at modvirke:
I. at kæledyr gives som gaver til personer under 16 år, uden at der  

 foreligger et udtrykkeligt samtykke fra forældrene eller andre, der har  

 forældremyndigheden; II. at kæledyr gives som præmier, priser eller gratialer; III. ikke planlagt formering af kæledyr; c. mulige negative konsekvenser for vilde dyrs sundhed og velfærd, hvis de  

 skulle blive anskaffet eller vinde indpas som kæledyr; d. risikoen for uansvarlig anskaffelse af kæledyr, der fører til en  

 forøgelse af antallet af uønskede og forladte dyr.
Kapitel V - Multilaterale konsultationer Artikel 15 Multilaterale konsultationer 1. Parterne skal, inden for 5 år efter datoen for denne konventions  

 ikrafttræden, og derefter hvert femte år, og i alle tilfælde når et flertal  

 af parternes repræsentanter anmoder derom, holde multilaterale konsultationer  

 inden for Europarådets regi for at tage stilling til denne konventions  

 anvendelse og det ønskelige i at revidere eller udvide nogle af dens  

 bestemmelser.
Disse konsultationer finder sted på møder, der er indkaldt af  

 Europarådets generalsekretær.
2. Hver part har ret til at udpege en repræsentant til at deltage i disse  

 konsultationer.
Enhver af Europarådets medlemsstater, der ikke er deltager i  

 denne konvention, har ret til at være repræsenteret af en observatør ved  

 disse konsultationer.
 3. Efter hver konsultation forelægger parterne en rapport om  

 konsultationen og denne konventions virkemåde til Europarådets  

 ministerkomite, og, hvis parterne skønner det nødvendigt, tillige  

 ændringsforslag til denne konventions artikel 15 til 23.
 4. Parterne udarbejder en forretningsorden for konsultationerne under  

 iagttagelse af denne konventions bestemmelser.
Kapitel VI - Ændringer Artikel 16 Ændringer 1. Ethvert ændringsforslag til artikel 1 til 14, der er fremsat af en af  

 parterne eller af ministerkomiteen, fremsendes til Europarådets  

 generalsekretær og sendes af denne til Europarådets medlemsstater, til enhver  

 part eller enhver stat, der er blevet opfordret til at tiltræde denne  

 konvention i overensstemmelse med bestemmelserne i artikel 19.
2. Ethvert ændringsforslag, der er foreslået i overensstemmelse med  

 bestemmelserne indeholdt i det foregående afsnit, overvejes på en  

 multilateral konsultation, der skal holdes inden 2 måneder fra den dato, hvor  

 forslaget blev fremsendt af generalsekretæren, og kan vedtages af parterne  

 med to tredjedeles flertal.
Den vedtagne tekst fremsendes til parterne.
 3. Enhver ændring træder i kraft 12 måneder efter, at den er blevet  

 vedtaget ved en multilateral konsultation, medmindre en af parterne har gjort  

 indsigelse herimod.
Kapitel VII - Afsluttende bestemmelser Artikel 17 Undertegnelse, ratifikation, accept, godkendelse Denne konvention er åben for undertegnelse af Europarådets medlemsstater.  

 Den skal ratificeres, accepteres eller godkendes.
Ratifikations-, accept-  

 eller godkendelsesinstrumenter skal deponeres hos Europarådets  

 generalsekretær.
Artikel 18 Ikrafttræden 1. Denne konvention træder i kraft den første dag i den måned, der følger  

 efter udløbet af et tidsrum på seks måneder efter den dato, på hvilken fire  

 af Europarådets medlemsstater har givet tilsagn om at blive forpligtet af  

 denne konvention i overensstemelse med artikel 17.
 2. For enhver medlemsstat, der senere giver udtryk for at ville tilslutte  

 sig, træder denne konvention i kraft den første dag i den måned, der følger  

 efter udløbet af et tidsrum på seks måneder efter datoen for deponeringen af  

 ratifikations-, accept eller godkendelsesinstrumentet.
Artikel 19 Tiltrædelse af ikke-medlemsstater 1. Efter denne konventions ikrafttræden kan Europarådets ministerkomite  

 opfordre enhver stat, der ikke er medlem af Europarådet, til at tiltræde  

 konventionen ved en beslutning truffet med det flertal, der foreskrives i  

 artikel 20 d i Europarådets status og med enstemmig vedtagelse af  

 repræsentanterne for de kontraherende stater, der har ret til at have sæde i  

 ministerkomiteen.
 2. For enhver stat, der tiltræder konventionen, træder denne i kraft den  

 første dag i den måned, som følger efter udløbet af et tidsrum på seks  

 måneder efter datoen for deponeringen af tiltrædelsesinstrumentet hos  

 Europarådets generalsekretær.
Artikel 20 Territorialklausul 1. Enhver stat kan ved undertegnelsen eller deponeringen af sit  

 ratifikations-, accept-, godkendelses- eller tiltrædelsesinstrument angive,  

 på hvilket territorium eller hvilke territorier denne konvention finder  

 anvendelse.
 2. Enhver part kan på et hvilket som helst senere tidspunkt, ved en  

 erklæring stilet til Europarådets generalsekretær, udstrække denne  

 konventions anvendelse til ethvert andet i erklæringen angivet territorium.  

 For et sådant territorium træder konventionen i kraft den første dag i den  

 måned, der følger efter udløbet af et tidsrum på seks måneder efter den dato,  

 da generalsekretæren modtog denne erklæring.
 3. Enhver erklæring, der er afgivet i henhold til de to foregående  

 stykker, kan tilbagekaldes ved en meddelelse stilet til generalsekretæren for  

 så vidt angår ethver territorium angivet i en sådan erklæring.  

 Tilbagekaldelsen får virkning fra den første dag i den måned, der følger  

 efter udløbet af et tidsrum på seks måneder efter den dato, da  

 generalsekretæren modtog meddelelsen.
Artikel 21 Forbehold 1. Enhver stat kan ved undertegnelsen eller deponeringen af sit  

 ratifikations-, accept-, godkendelses- eller tiltrædelsesinstrument, tage et  

 eller flere forbehold med hensyn til artikel 6 og artikel 10, stk. 1, litra  

 a.
Der kan ikke tages andre forbehold.
2. Enhver part, der har taget forbehold i medfør af det foregående stykke,  

 kan helt eller delvist tilbagekalde det ved en meddelelse stilet til  

 Europarådets generalsekretær.
Tilbagekaldelsen får virkning fra den dato, da  

 generalsekretæren modtog en sådan meddelelse.
 3. En part, der har taget forbehold med hensyn til en bestemmelse i denne  

 konvention, kan ikke gøre krav på, at denne bringes i anvendelse af en anden  

 part; den kan imidlertid, hvis dens forbehold er delvist eller betinget,  

 forlange bestemmelsen anvendt i det omfang, den selv har accepteret den.
Artikel 22 Opsigelse 1. Enhver part kan når som helst opsige denne konvention ved en  

 meddelelse stilet til Europarådets generalsekretær.
 2. En sådan opsigelse får virkning fra den første dag i den måned, der  

 følger efter udløbet af et tidsrum på seks måneder efter den dato, da  

 generalsekretæren modtog meddelelsen.
Artikel 23 Underretning Europarådets generalsekretær skal underrette Europarådets medlemsstater  

 og enhver anden stat, der har tiltrådt denne konvention eller er blevet  

 opfordret dertil, om a. enhver undertegnelse; b. enhver deponering af et ratifikations-, accept-, godkendelses~ eller  

 tiltrædelsesinstrument; c. enhver dato for denne konventions ikrafttræden i overensstemmelse med  

 artiklerne 18, 19 og 20; d. enhver anden handling, meddelelse eller tilkendegivelse vedrørende  

 denne konvention.
 Til bekræftelse heraf har undertegnede, der behørigt er bemyndiget dertil,  

 underskrevet denne konvention.
Udfærdiget i Strasbourg den 13. november 1987 på engelsk og fransk, idet  

 begge tekster har samme gyldighed, i eet eksemplar, som skal deponeres i  

 Europarådets arkiv.
Europarådets generalsekretær skal sende bekræftede  

 genparter til hver af Europarådets medlemsstater og til enhver stat, der er  

 opfordret til at tiltræde denne konvention.
