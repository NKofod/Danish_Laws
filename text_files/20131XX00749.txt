Skriftlig fremsættelse (9. maj 2014) Justitsministeren (Karen Hækkerup):
 Herved tillader jeg mig for Folketinget at fremsætte:
Forslag til lov for Grønland om udlændinges adgang til opholds- og arbejdstilladelse i anlægsfasen af et storskalaprojekt (Lovforslag nr.
L 198).
 Formålet med lovforslaget er at muliggøre, at udenlandske arbejdstagere kan meddeles opholds- og arbejdstilladelse i anlægsfasen af et storskalaprojekt på de vilkår, som følger af inatsisartutlov nr. 25 af 18. december 2012 om bygge- og anlægsarbejder ved storskalaprojekter, som ændret ved inatsisartutlov nr. 13 af 29. november 2013 (herefter storskalaloven).
Storskalaloven har til formål at fremme investeringer i og gennemførelse af storskalaprojekter af særlig betydning for Grønlands økonomiske udvikling.
Der er tale om erhvervsprojekter inden for bl.a. råstofsektoren og energiintensiv industri af en sådan størrelse, at de projekter hverken ressourcemæssigt eller kompetencemæssigt kan løftes af de virksomheder og med den arbejdsstyrke, der er til stede i Grønland.
 Storskalaloven giver mulighed for, at der i bygge- og anlægsfasen af et storskalaprojekt kan anvendes udenlandsk arbejdskraft på løn- og ansættelsesvilkår, som afviger fra de vilkår, på hvilke der kan meddeles opholds- og arbejdstilladelse efter de gældende regler.
 Udlændinge- og grænsekontrollen, herunder reglerne om opholds- og arbejdstilladelser, er et sagsområde, som Grønlands Selvstyre endnu ikke har overtaget, og som således hører under rigsmyndighederne.
 Det er på den baggrund nødvendigt, at der ved rigslovgivning etableres en særskilt hjemmel til, at udenlandske arbejdstagere i forbindelse med anlægsfasen af et storskalaprojekt kan meddeles opholds- og arbejdstilladelse i Grønland på andre vilkår end dem, der gælder efter udlændingeloven, som denne er sat i kraft for Grønland.
Naalakkersuisut ønsker hurtigst muligt, at den nødvendige rigslovgivning gennemføres, og det er på den baggrund aftalt med Naalakkersuisut, at der sker parallel behandling af forslaget i Inatsisartut og Folketinget.
Det forudsættes i den forbindelse, at selvstyrets endelige udtalelse foreligger inden tredjebehandlingen af lovforslaget i Folketinget.
Det bemærkes, at lovforslaget den 7. maj 2014 blev sendt i høring med frist for bemærkninger den 16. maj 2014. Høringssvar og høringsnotat vil blive oversendt til Folketinget umiddelbart efter høringsfristens udløb.
Det har ikke været muligt at sende forslaget i høring tidligere på grund af drøftelser med Folketingets partier og Naalakkersuisut om forslagets nærmere indhold.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
