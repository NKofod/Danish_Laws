 Orientering af medlemmerne i tilfælde af væsentlige forsinkelser af  

 dagpenge- og efterlønsudbetalinger og kassens mulighed for udbetaling af  

 dagpenge på grundlag af medlemmets tro og love erklæring de første to måneder  

 af ledighedsperioden.
Kristelig Arbejdsløshedskasse Under dags dato har man tilskrevet X, cpr.nr. 310165-, således: Ved  

 skrivelse af 1. juni 1987 har De oplyst, at De blev ledig den 1. marts 1987,  

 og at De ikke har modtaget dagpenge i tre måneder fra Kristelig  

 Arbejdsløshedskasse.
 De har i Deres skrivelse endvidere oplyst, at De har ringet til  

 arbejdsløshedskassen og aflagt kassen besøg for at få at vide, hvad der skete  

 i sagen, men at De alene har fået upræcise svar.
 De har endvidere oplyst, at De har fået oplyst af arbejdsløshedskassen, at  

 der var problemer med at fremskaffe fornøden arbejdsgiverdokumentation.
 Af Deres skrivelse fremgår det, at De er blevet lovet, at  

 arbejdsløshedsdagpenge for de første to måneder ville blive udbetalt den 25.  

 maj 1987, men arbejdsløshedsdagpengene blev dog først udbetalt den 29. maj  

 1987.
 De har endvidere i Deres skrivelse anført, at De ikke kan forstå, at det  

 har taget tre måneder at få ordnet Deres sag.
 De har endelig anført, at informationen til medlemmet er utrolig dårlig,  

 da De hverken har fået en opringning eller en skrivelse om, hvad der skete i  

 sagen.
 På direktoratets anmodning om en udtalelse over Deres klage, har  

 arbejdsløshedskassen den 25. august 1987 svaret direktoratet som følger:  

 Efter at kassen modtog direktoratets brev af 27. juni 1987, har sagen været  

 fremsendt til udtalelse i Skovlunde afdeling.
 Afdelingen har herefter svaret således: Medlemmet har afleveret  

 ledighedspapirer 3. marts 1987. Dagpenge udbetales for perioden fra 3. marts  

 i uge 21. Det vil sige, at medlemmet har ventet på dagpenge i 21/2 måned,  

 inklusive påske-helligdagene.
 Afdelingen måtte rette henvendelse til den ene arbejdsgiver to gange på  

 grund af ufyldestgørende svar første gang.
 Derudover må afdelingen erkende, at behandlingstiden har været for lang.
 Vi kan kun beklage - og glæde os over, at behandlingstiden i dag er bragt  

 ned til det acceptable'. Kristelig Arbejdsløshedskasse kan tilslutte sig det  

 af afdelingen anførte, og man har i øvrigt ikke yderligere at bemærke.
AFGØRELSE I denne anledning skal direktoratet meddele, at direktoratet må være enig  

 med Dem i, at behandlingen af Deres dagpengesag har varet unødig længe.
 Direktoratet har derfor dags dato indskærpet over for  

 arbejdsløshedskassen, at arbejdsløshedskassens administration skal indrettes  

 således, at udbetalingerne af arbejdsløshedsdagpenge ikke forsinkes unødigt.
 Direktoratet skal endvidere meddele, at direktoratet finder det uheldigt,  

 at arbejdsløshedskassen ikke har orienteret Dem om, at Deres  

 dagpengeudbetalinger vil blive forsinket, ligesom arbejdsløshedskassen burde  

 have orienteret Dem skriftligt om årsagen til forsinkelsen af udbetalingerne.
 Direktoratet har derfor indskærpet over for arbejdsløshedskassen, at  

 arbejdsløshedskassen over for medlemmerne skal redegøre for årsagen til  

 eventuelle forsinkelser af dagpengeudbetalingerne, ligesom  

 arbejdsløshedskassen skal angive, hvornår udbetalingerne kan forventes at  

 ske.
 Direktoratet betragter herefter sagen som afsluttet, medmindre man måtte  

 høre nærmere fra Dem.
 Hvilket herved meddeles under henvisning til kassens j.nr. 310165-.
 Direktoratets skal i sagens anledning henlede arbejdsløshedskassens  

 opmærksomhed på § 7 i Arbejdsministeriets bekendtgørelse nr. 612 af 18.  

 september 1985 om arbejdsgiverdokumentation, hvoraf det fremgår, at hvis den  

 dokumentation, der skal foreligge efter bekendtgørelsens §§ 2 og 3, ikke kan  

 fremskaffes så hurtigt, at dagpenge kan udbetales uden forsinkelser, kan  

 arbejdsløshedskassen dog udbetale dagpenge i højst to måneder på grundlag af  

 andre tilgængelige oplysninger og medlemmets egne tro og love afgivne  

 oplysninger med forbehold om eventuel senere regulering.
 Der henvises endvidere til bemærkningerne om denne bestemmelse i  

 direktoratets vejledning af 8. oktober 1986 om anvendelsen af ovennævnte  

 bekendtgørelse.
 På baggrund af disse regler og på baggrund af de i sagen foreliggende  

 oplysninger må direktoratet umiddelbart være af den opfattelse, at  

 arbejdsløshedskassen burde have udbetalt medlemmets arbejdsløshedsdagpenge på  

 tro og love med forbehold om eventuel senere regulering i de første to  

 måneder af medlemmets ledighedsperiode.
 Arbejdsløshedskassen ville i så fald have haft to måneder og den  

 efterfølgende udbetalingsperiode til at fremskaffe fornøden  

 arbejdsgiverdokumentation, hvorefter medlemmet ikke ville have mærket til  

 forsinkelser i dagpengeudbetalingerne.
 Direktoratet skal derfor indskærpe over for arbejdsløshedskassen, at  

 arbejdsløshedskassen skal søge at tilrettelægge sin administration således,  

 at forsinkelser som i denne sag ikke forekommer.
 Direktoratet finder endvidere, at arbejdsløshedskassens skrivelse af 25.  

 august 1987 må forstås således, at arbejdsløshedskassen ikke har orienteret  

 medlemmet om årsagen til forsinkelserne af dagpengeudbetalingerne.
 Direktoratet skal derfor indskærpe over for arbejdsløshedskassen, at  

 arbejdsløshedskassen i tilfælde af, at dagpengeudbetalingerne forsinkes  

 væsentligt, skal orientere medlemmerne om forsinkelsen, årsagen til denne og  

 hvornår dagpengeudbetalingerne kan forventes at finde sted.
 I nærværende sag finder direktoratet det uheldigt, at arbejdsløshedskassen  

 på intet tidspunkt har redegjort for forsinkelsen, årsagen til denne og  

 forventet tidspunkt for udbetaling af arbejdsløshedsdagpenge.
 Direktoratet skal anmode arbejdsløshedskassen om at indrette sin  

 administration således, at gentagelser ikke forekommer.
 P.D.V.
 E.B.
