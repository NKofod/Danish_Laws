Forældelse Reference:
SSL § 35 LV 1997 A.K.5.
 A klagede for indkomståret 1991 over, at told- og skatteregionen  

 havde forhøjet hendes indkomst med ikke selvangivet hustrubidrag,  

 80.000 kr.
 Det var oplyst, at klageren blev separeret den 9. januar 1990 og skilt den  

 27. februar 1991. Af statsamtets forhandlingsprotokol dateret den 15. februar  

 1991 fremgik det, at klagerens tidligere ægtefælle skulle betale  

 et bidrag til klagerens underhold på 8.000 kr. månedsvis forud  

 fra skilsmissebevillingens udstedelsesdag og indtil videre.
 Klageren havde ikke selvangivet de 80.000 kr., som var modtaget i  

 ægtefællebidrag i 1991. Det var oplyst, at klagerens tidligere  

 ægtefælle ved indkomstopgørelsen for 1991 havde foretaget  

 fradrag for underholdsbidrag med 80.000 kr.
Klagerens forskudsopgørelse for 1992 var ændret, idet der den  

 11. december 1991 var udskrevet forskudsopgørelse, hvor anden  

 personlig indkomst var ansat til 96.000 kr.
På denne  

 forskudsopgørelse var der følgende påtegning: "Denne  

 forskudsregistrering er lavet på grundlag af udskrift fra X Statsamts  

 forhandlingsprotokol, hvor det fremgår, at De modtager hustrubidrag".  

 Klagerens tidligere ægtefælles forskudsregistrering for 1992 var  

 tillige udskrevet den 11. december 1991. I henhold til denne var der under  

 ligningsmæssige fradrag anført underholdsbidrag, 96.000 kr.
Told- og skatteregionen havde ved agterskrivelse af den 11. februar 1998  

 varslet forhøjelse af klagerens indkomst i indkomståret 1991 med  

 80.000 kr.
Told- og skatteregionen havde ved den påklagede  

 afgørelse den 28. april 1998 forhøjet klagerens personlige  

 indkomst i 1991 med modtaget ægtefællebidrag, 80.000 kr.
Under  

 hensyn til, at klageren ikke havde selvangivet beløbet, fandtes  

 forældelsesfristen i skattestyrelseslovens § 35, stk. 1, at være  

 suspenderet i henhold til lovens § 35, stk. 4.
 Klagerens tidligere ægtefælle havde på klagerens vegne  

 over for Landsskatteretten nedlagt påstand om, at ansættelsen for  

 indkomståret 1991 blev nedsat med 80.000 kr.
 Der var til støtte herfor gjort gældende, at  

 ansættelsen for indkomståret 1991 var forældet.
Det var videre anført, at klageren ikke havde handlet groft  

 uagtsomt.
Han havde til støtte herfor henvist til de ulykkelige  

 hændelser af såvel personlig som økonomisk karakter i  

 årene omkring 1991, hvorefter klageren havde haft rigeligt at  

 tænke på.
 Klagerens tidligere ægtefælle havde videre anført, at  

 han pr. 1. marts 1991 betalte 8.000 kr. pr. måned i bidrag, hvilket  

 fremgik af hans selvangivelse for indkomståret 1991, som  

 skattemyndighederne modtog i 1992 og havde mulighed for at kontrollere.
Det var videre anført, at det fremgik af klagerens  

 forskudsopgørelse for 1992, at skattemyndighederne uopfordret  

 indhentede oplysninger fra statsamtet vedrørende hustrubidrag.
Det var  

 herefter anført, at skattemyndighederne på dette tidspunkt burde  

 havde opdaget, at klageren tillige i 1991 havde modtaget bidrag.
Det blev herefter gjort gældende, at omstændighederne taget i  

 betragtning havde klageren ikke handlet groft uagtsomt.
Videre blev det gjort  

 gældende, at skattemyndighederne havde haft flere muligheder for at  

 korrigere klagerens skattepligtige indkomst.
Der ansås derfor for at  

 være indtrådt forældelse, hvorfor den foretagne  

 forhøjelse ikke kunne foretages.
 Landsskatteretten bemærkede, at den af regionen foretagne  

 forhøjelse af 28. april 1998 var foretaget senere end 3 år efter  

 udløbet af det indkomstår ansættelsen vedrørte.  

 Forhøjelsen var således ikke foretaget inden for  

 forældelsesfristen i den dagældende bestemmelse i  

 skattestyrelseslovens § 35, stk. 1.
Retten bemærkede endvidere, at der i henhold til  

 skattestyrelseslovens § 35, stk. 3, kunne ske suspension af fristen,  

 såfremt nogen forsætligt eller groft uagtsomt havde bevirket, at  

 skattemyndighederne havde foretaget en ansættelse på et urigtigt  

 og ufuldstændigt grundlag.
Fristen i stk. 1 regnedes da fra det  

 tidspunkt, hvor skattemyndighederne kom i besiddelse af tilstrækkelige  

 oplysninger til at foretage en korrekt ansættelse.
Efter de foreliggende oplysninger fandt retten, at klagerens manglende  

 opgivelse af ægtefællebidraget kunne tilregnes hende som groft  

 uagtsomt.
Retten fandt imidlertid henset til, at klagerens  

 forskudsopgørelse for indkomståret 1992 blev ændret i  

 december 1991 på grundlag af udskrift fra X Statsamts  

 forhandlingsprotokol, hvoraf det fremgik, at klageren havde modtaget  

 ægtefællebidrag, at skattemyndighederne fra dette tidspunkt havde  

 været i besiddelse af tilstrækkelige oplysninger til at foretage  

 en korrekt ansættelse.
Retten havde herved lagt til grund, at der var  

 identitet mellem afdelingen for forskudsregistrering og ligningsafdelingen  

 inden for den samme skattemyndighed.
Forældelsesfristen ansås  

 derfor ikke at være suspenderet, hvorefter den påklagede  

 ansættelse var forældet, jf. skattestyrelseslovens § 35, stk. 1.  

 Ansættelsen blev nedsat med 80.000 kr.
