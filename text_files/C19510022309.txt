 I cirkulære af 13. juni 1901 angående klokkeringningens udførelse udtalte  

 ministeriet, at den daglige ringning morgen og aften i henhold til D.L.  

 2-15-5 bør finde sted ikke blot på søgnedage men også på søn- og helligdage,  

 dog at den på søn- og helligdage om vinteren bør undlades, for så vidt  

 sognepræsten antager, at den kan virke forstyrrende på kirketjenesten eller  

 ringningen til samme.
 Da ministeriet har bragt i erfaring, at der med hensyn til  

 klokkeringningen ved adskillige kirker ikke forholdes som i ministeriets  

 fornævnte cirkulære fastsat, idet den daglige klokkeringning morgen og aften  

 helt undlades ved nogle kirker, medens ringningen ved andre kirker ikke  

 foretages enten om morgenen eller om aftenen på søgnedage eller undlades på  

 søn- og helligdage, skal man herved indskærpe, at de i cirkulæret angivne  

 instruktoriske bestemmelser angående ringningens udførelse nøje må  

 overholdes, således at der morgen og aften ringes med kirkens klokke, såvel  

 på søgnedage som på søn- og helliggade, alene med den i cirkulæret anførte  

 undtagelse for så vidt angår ringning om vinteren på søn- og helligdage.
 Man anmoder Deres Højærværdighed om gennem provsterne at ville have tilsyn  

 med, at de omhandlede bestemmelser overholdes.
 Det bemærkes særligt, at den omstændighed, at der ved en kirke  

 sædvanemæssigt foretages middagsringning med kirkens klokke, ikke indebærer,  

 at den daglige morgenringning kan undlades.
Med hensyn til tidspunktet for udførelsen af morgen- og aftenringningen  

 har ministeriet tidligere i overensstemmelse med, hvad der må anses for  

 sædvanemæssigt hjemlet, givet udtryk for, at ringningen bør finde sted ved  

 solens opgang og nedgang.
Man finder dog intet at erindre imod, at ringningen  

 foretages til faste, eventuelt efter årstiderne varierende klokkeslet i  

 overensstemmelse med menighedrådets med provstiudvalgets approbation derom  

 trufne bestemmelse, idet dog bemærkes, at der ikke må foretages en sådan  

 forskydning af tidspunkternes for ringningen, at dens karakter af henholdvis  

 morgen- og aftenringning derved forflygtiges.
 Det fornødne antal eksemplarer af dette cirkulære vedlægges til omdeling  

 blandt provstiudvalg og menighedråd i stiftet.
 Kirkeministeriet, den 30. november 1951.
 Carl Hermansen.
/M.
G.
Petersen.
