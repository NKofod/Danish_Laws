Fremsat den 22. marts 2017 af Søren Egge Rasmussen (EL) og Maria Reumert Gjerding (EL) Forslag til folketingsbeslutning om synliggørelse af CO2-udledning fra biomasse i fjernvarmeforsyningen Folketinget opfordrer regeringen til at synliggøre den CO2, der fra de enkelte fjernvarmeforsyninger udledes til atmosfæren fra brug af biomasse suppleret med information om biomassekildens art og oprindelse, og i hvilket omfang biomassen er omfattet af den frivillige aftale om bæredygtighedskrav i energisektoren.
Informationerne skal fremgå af selskabernes hjemmesider og årsrapporter, og i den årlige nationale energistatistik tilføjes et afsnit om biomasse, hvor der nærmere redegøres for disse aspekter på nationalt plan.
Bemærkninger til forslaget Danmark gennemgår i disse år en kraftig omstilling til brug af især importeret biomasse i fjernvarmeforsyningen, samtidig med at der i stigende grad stilles spørgsmålstegn ved biomassens brug i energisektoren.
Baggrunden for omstillingen er, at i henhold til de internationale klimaaftaler er brug af biomasse defineret til ikke at medføre CO2-udledning.
Det har dog ingen sammenhæng med virkeligheden, idet afbrænding af enhver form for biomasse naturligvis medfører CO2 ud af skorstenen.
Senest har Danmarks Statistik i »Grønt nationalregnskab for Danmark 2014-2015« opgjort tre tal for Danmarks CO2-udledning.
Den officielle udledning (ifølge FN-definitionen) var i 2014 på 37,5 mio. t, men medtages CO2-bidraget fra alle danske økonomiske aktiviteter, ligger udledningen på 73,1 mio. t, og medtages yderligere CO2 fra biomasse, ender vi på 87,8 mio. t.
I forhold til 1990 er Danmarks samlede udledning fra danske økonomiske aktiviteter ikke faldet, men steget fra 65,5 mio. t til 73,1 mio. t.
En stigning på knap 12 pct.
Medregnes endvidere CO2 fra brug af biomasse, er stigningen fra 70,1 mio. t i 1990 til 87,8 mio. t.
En stigning på 25 pct.
 Atmosfæren kender ikke forskel på CO2 fra kul og fra træ, og derfor vil der alt andet lige være den samme negative drivhuseffekt, uanset om den tilførte CO2 kommer fra fjernvarme produceret på kul eller træ. Faktisk udledes mere CO2 ved brug af træ, fordi det er et dårligere brændsel.
Argumenterne for at tillægge biomasse værdien nul i CO2-effekt er dels, at træ og anden biomasse vokser op igen og nettoeffekten dermed er nul i atmosfæren, dels, at hvis en biomassekilde ikke bruges til energiproduktion, vil den alligevel ligge og rådne og tilføre atmosfæren den samme mængde CO2. Derfor hævdes det, at det ikke har nogen CO2-effekt på atmosfæren, at disse biomassekilder i stedet udnyttes til energi.
Disse forenklede argumenter holder dog ikke, og stort set alle eksperter erkender i dag, at der selvfølgelig er en CO2-effekt, når der anvendes biomasse i energiforsyningen.
Diskussionerne kører mere på, hvor meget og hvorledes effekten kan opgøres.
 For at dreje den anvendte biomasse i bæredygtig retning har Dansk Energi og Dansk Fjernvarme indgået en frivillig brancheaftale om sikring af bæredygtig biomasse.
Med beslutningsforslaget pålægges alle fjernvarmeselskaber årligt at fremlægge information om deres forbrug af biomasse, herunder om biomassekildens art og oprindelse og i hvilket omfang biomassen er omfattet af den frivillige aftale, samt hvor megen CO2 biomassen har bidraget med til atmosfæren ab skorsten.
Fjernvarmeselskabet kan supplere med information om, hvorvidt det mener, at den anvendte biomasse ellers ville ende som CO2 i atmosfæren eller igen optages som biomasse, dvs. selskabet kan supplere opgørelsen af bruttoudledningen af CO2 med vurderinger af størrelsen af nettoudledningen.
Disse informationer kan derefter anvendes til lokal drøftelse af de anvendte biomassekilder og den lokale energistrategi generelt.
 Beslutningsforslaget pålægger endvidere energi-, forsynings- og klimaministeren at sikre, at der i den årlige nationale energistatistik gives de samme informationer på et aggregeret niveau og en beskrivelse af udviklingen heri, herunder også omfanget af biomasse, som falder ind under den frivillige aftale.
Skriftlig fremsættelse Søren Egge Rasmussen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om synliggørelse af CO2-udledning fra biomasse i fjernvarmeforsyningen.
(Beslutningsforslag nr.
B 93) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
