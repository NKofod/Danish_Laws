Fremsat den 23. oktober 2012 af Preben Bang Henriksen (V), Kristian Jensen (V) og Karsten Lauritzen (V) Forslag til folketingsbeslutning om udbud af statens advokatarbejde Folketinget opfordrer regeringen til i indeværende folketingssamling at påbegynde udbud af statens advokatarbejde, således at ét bestemt privat advokatfirma ikke længere i realiteten har monopol på udførelsen heraf.
Bemærkninger til forslaget Forslagsstillerne konstaterer, at staten via aftale med et bestemt privat advokatfirma  benævnt Kammeradvokaten  siden 1936 har forpligtet sig til som hovedregel at lade al statens advokatarbejde udføre af netop dette firma.
Den gældende aftale fra den 18. februar 2004 med det private advokatfirma Poul Schmith, København, indebærer bl.a.,  at det pågældende advokatfirma som hovedregel udfører statens advokatopgaver, jf. aftalens pkt. 3  at advokatfirmaet ikke kan afkræves oplysninger om timetallet på den enkelte sag. jf. aftalens pkt. 5 og  at der ydes staten en permanent rabat på alle sager på 33 pct., jf. aftalens pkt. 5.
Statens udgifter til det private advokatfirma udgjorde i 2011 kr. 276,7 mio. kr.
Dette arbejde har hverken helt eller delvis været udbudt til konkurrerende advokatfirmaer, hvorfor det i realiteten er umuligt at fastslå en markedspris eller for den sags skyld, hvad et »sædvanligt salær« udgør for det pågældende arbejde, hvorved bemærkes, at der ikke eksisterer »takstmæssige salærer« for advokatarbejde i Danmark.
Derfor er det umiddelbart vanskeligt at vurdere den reelle gevinst ved en permanent rabat på 33 pct., ligesom timetallet på enkeltsager temmelig utraditionelt generelt ikke kan fordres oplyst.
En undersøgelse gennemført af advokatrådet i 2004 (refereret i Politiken den 20. november 2011) indikerer et større besparelsespotentiale.
Således anføres bl.a., at Kammeradvokatens salærberegning over for staten i de undersøgte fri proces-sager har været væsentligt højere sammenholdt med det salær, borgerens advokat er blevet tilkendt af sagens dommer (fastsat som et »rimeligt salær«, jf. retsplejelovens § 126, stk. 2).
Herudover kan konstateres, at Kammeradvokaten i dag i de fleste sager rejser overalt i Danmark i forbindelse med sagsførelse ved byretter m.v. uanset sagens størrelse og kompleksitet med deraf følgende transport-, opholds- og timeudgifter m.v.
Havde staten brugt lokale advokatkontorer, ville dette indebære en klar besparelse, ligesom lokalkendskab i f.eks. ekspropriationssager, ejendomssager, entreprisesager og sager vedrørende statslig leje må antages at kunne give en mere effektiv sagsbehandling.
 Kammeradvokaten, der er beliggende i København, havde efter det oplyste 41 partnere og 337 medarbejdere i 2011. Kontoret udfører også arbejde for andre end staten, men det må antages, at langt den overvejende del af medarbejderne er beskæftiget med arbejde for staten.
 I forbindelse med et fuldstændig, et fagopdelt eller et regionalt opdelt udbud antages en stor del af dette arbejde at ville blive udført på provinskontorer, hvorfor forslaget ud over væsentlige statslige besparelser tillige vil bidrage til udflytning af »statslige« arbejdspladser til provinsen.
Skriftlig fremsættelse Preben Bang Henriksen :(V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udbud af statens advokatarbejde.
(Beslutningsforslag nr.
B 14) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
