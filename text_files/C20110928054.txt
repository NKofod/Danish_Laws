Skrivelse med orientering om ny forsøgsbekendtgørelse Til jobcentrene m.fl.
 Arbejdsmarkedsstyrelsen har udarbejdet vedlagte nye forsøgsbekendtgørelse (bek. nr. 829 af 5. juli 2011), der træder i kraft den 15. juli 2011.
 Bekendtgørelsen erstatter bekendtgørelse nr. 637 af 10. juni 2011 og indeholder følgende nye forsøg:
1. Forsøg for alle kommuner om mindre intensiv indsats (forsøget løber fra den 1. oktober 2011 til den 1. maj 2012) Af bekendtgørelsens § 13 fremgår det, at samtlige kommuner skal gennemføre forsøg om mindre intensiv indsats for personer på vej i job, på barsel m.v.
Forsøget er en udmøntning af pkt. 3 i aftalen om forenkling af beskæftigelsesindsatsen, hvorefter personer, der inden for de næste 6 uger er på vej i job, på barsel, efterløn, fleksydelse eller pension, skal være omfattet af en mindre intensiv indsats.
Det samme skal personer, der er på arbejdsfordeling eller hjemsendt på grund af vejrlig eller materialemangel.
 Forsøget omfatter persongrupperne i § 2, nr. 1-3 og 7, i lov om en aktiv beskæftigelsesindsats.
Disse personer skal ikke længere møde personligt op til samtale i jobcenteret, hos anden aktør eller a-kassen og heller ikke møde i tilbud,  hvis de kan dokumentere, at de inden for de næste 6 uger skal påbegynde et ordinært job på fuld tid, skal på barsel eller overgå til efterløn, fleksydelse eller folkepension, eller  hvis de er omfattet af en arbejdsfordeling eller kan dokumentere, at de er hjemsendt på grund af vejrlig eller materialemangel.
 Kontakten holdes i stedet på anden vis telefonisk, digitalt eller ved brev.
Dokumentationen for, at en person er omfattet af en arbejdsfordeling, fremgår af arbejdsgiverens meddelelse om arbejdsfordeling.
Dokumentationen for, at en person skal påbegynde ordinær beskæftigelse eller er hjemsendt på grund af vejrlig eller materialemangel, kan fremgå af en ansættelseskontrakt, et brev, en e-mail, sms eller lignende fra arbejdsgiveren.
Er der tale om, at arbejdsgiveren telefonisk oplyser over for jobcenteret, at personen skal påbegynde ordinær beskæftigelse eller er hjemsendt, skal dette  samt andre relevante oplysninger  noteres.
Det bemærkes, at personer, der allerede har et tilbud, når de bliver omfattet af den mindre intensive indsats, har ret til at påbegynde og færdiggøre tilbuddet.
Personer, som har ret til tilbud, men som endnu ikke har fået et tilbud, skal have et tilbud, hvis de ønsker det, selv om de er omfattet af en mindre intensiv indsats.
 Personer, som er omfattet af en mindre intensiv indsats, og som har pligt til jobsøgning, skal fortsat søge relevante job i den sidste del af deres ledighedsforløb  f.eks. korte vikar- og afløserjob.
 Jobcenteret kan efter en konkret vurdering beslutte, at en person fortsat skal være omfattet af den almindelige beskæftigelsesindsats, og dermed fortsat har pligt til at møde personligt op til samtaler i jobcenteret, hos anden aktør eller i a-kassen, og til at møde i tilbud m.v.
 Dette er tilfældet, hvis jobcenteret vurderer følgende:
 At der er tale om misbrug af eller spekulation i forhold til muligheden for en mindre intensiv indsats.
Fx hvis en person gentagne gange dokumenterer at være ansat i et job, som ikke bliver til noget alligevel, eller hvis en person har usædvanligt mange jobskift med indlagte ledighedsperioder.
  At der er gode muligheder for beskæftigelse inden for personens fagområde.
 At det fortsat vil være til fordel for personen at være omfattet af den almindelige beskæftigelsesindsats.
Fx hvis en person skal påbegynde et meget kortvarigt job, eller der er usikkerhed om personens fremtidige jobsituation.
Forsøgsperioden løber fra den 1. oktober 2011 til den 1. maj 2012 og vil blive evalueret.
Der forventes senere at blive fremsat lovforslag med henblik på permanentgørelse af den mindre intensive indsats med ikrafttræden den 1. maj 2012.
 Det bemærkes, at der pr. 1. oktober 2011 vil ske ændring af en række bekendtgørelser, som er udstedt i medfør af lov om arbejdsløshedsforsikring m.v., hvor der vil blive fastsat regler om, at personer, der modtager arbejdsløshedsdagpenge, ikke skal møde personligt op til vejlednings- og rådighedssamtaler i a-kassen, og ikke skal møde i tilbud, hvis de er omfattet af en mindre intensiv indsats.
Det bemærkes, at sygedagpengemodtagere på sigt også vil blive omfattet af den mindre intensive indsats.
Dette vil blive udmøntet på et senere tidspunkt i en ny forsøgsbekendtgørelse.
IT-understøttelse Det kan tilføjes, at der vil blive oprettet fritagelsesårsager i jobcentrenes it-systemer.
Det skal registreres via denne funktionalitet, når en person er omfattet af den mindre intensive indsats.
Dermed kan beregninger af rettidighed og falddatoer tage højde for disse fritagelser.
Eventuelle notater om dokumentation kan foretages i det notatfelt, der er tilknyttet fritagelsesmarkeringen.
2. Forsøg med opfølgning og kontakt til sygedagpengemodtagere (Ålborg Kommune) I bekendtgørelsens § 10, er der på baggrund af udfordringsretten givet tilladelse til, at Aalborg Kommune gennemfører et forsøg, hvorefter kommunen selv kan vurdere behovet for opfølgning og kontakt til sygedagpengemodtagere i kategori 1 og 2, der deltager i et aktivt tilbud.
Forsøgsperioden løber fra den 15. juli 2011 til den 15. juli 2012.
3. Forsøg med beskæftigelsesindsatsen for 15-24-årige (Ringsted Kommune) I bekendtgørelsens § 11, er der på baggrund af udfordringsretten givet tilladelse til, at Ringsted Kommune gennemfører et forsøg, hvorefter kommunen kan varetage beskæftigelsesindsatsen for unge mellem 15- 24 år som en særskilt indsats i en tværkommunal enhed.
Forsøgsperioden løber fra den 15. juli 2011 til den 31. december 2013.
4. Forsøg for ledige akademikere (Aarhus, Silkeborg, Assens, Lyngby-Taarbæk og København) I bekendtgørelsens § 12 gives der tilladelse til at lave forsøg med indsatsen for ledige akademikere, hvor jobcentrene i Aarhus, Silkeborg, Assens og Lyngby-Taarbæk kommuner samt Københavns Kommune i en periode selv varetager indsatsen for halvdelen af de ledige akademikere, mens den anden halvdel henvises til anden aktør på sædvanlig vis.
Forsøgsperioden løber fra den 15. august 2011 til den 31. december 2012.
