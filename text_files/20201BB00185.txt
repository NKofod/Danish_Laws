Fremsat den 3. marts 2021 af Morten Messerschmidt (DF), Liselott Blixt (DF), René Christensen (DF), Kristian Thulesen Dahl (DF), Pia Kjærsgaard (DF), Marie Krarup (DF) og Peter Skaarup (DF) Forslag til folketingsbeslutning om at indføre et optjeningsprincip for danske socialeydelser Folketinget pålægger regeringen inden udgangen af 2021 at have sikret et optjeningsprincip for børnechecken og en generel udvidelse af optjeningsprincippet.
Bemærkninger til forslaget Begrundelse Socialdemokratiet offentliggjorde i 2018 sit udlændingepolitiske udspil »Retfærdig og realistisk  en udlændingepolitik der samler Danmark«.
Udspillet skulle vise, at det var et nyt Socialdemokrati, der stillede sig et andet sted på den udlændingepolitiske dagsorden end der, hvor det parti, der havde tabt det foregående valg, stod.
Men det kræver mere end vinduesstaffage og paroler at sætte en ny kurs.
Det kræver handling  en villighed til at gå den vej, man prædiker.
Her har Socialdemokratiet til stor skuffelse for forslagsstillerne ikke leveret.
De gode intentioner i udspillet er for langt hovedpartens vedkommende ikke omsat til handling og konkrete initiativer.
Det virker, som om regeringen har behov for et kærligt skub i den rigtige retning.
Det vil forslagsstillerne gerne være behjælpelige med.
Socialdemokratiets udlændingeudspil I »Retfærdig og realistisk  en udlændingepolitik der samler Danmark« skriver Socialdemokratiet:
»Den danske velfærdsmodel gælder alle i Danmark.
Det har været et bærende princip for Socialdemokratiet, at adgangen til skoler, sundhed og ældrepleje er lige for alle og ikke afhænger af, hvor meget man tjener eller har betalt i skat.
Sådan skal det fortsat være.
Langt hen ad vejen har det samme gjort sig gældende i forhold til de kontante ydelser, man kan modtage i Danmark.
Men allerede i forbindelse med at Danmark i 1973 blev medlem af de europæiske fællesskaber, blev der dengang indført et optjeningsprincip for folkepensionen.
Hvis pensionister i Danmark skal modtage fuld folkepension, skal de have boet her i 40 år.
Socialdemokratiet har gennem årene stået vagt om den universelle velfærdsmodel.
Derfor har vi generelt været skeptiske over for forslag om, at man skal optjene ret til velfærd.
Globaliseringen, de åbne grænser og den store forskel på velfærdsniveauet i Danmark og andre lande, også indenfor EU, sætter imidlertid vores model under pres.
Det samme sker, når der kommer udlændinge til Danmark, som ikke er i arbejde, men i stedet modtager overførselsindkomster.
 Der er brug for en ny balance for, at vi i Danmark kan bevare den velfærdsmodel, vi kender.
Socialdemokratiet har derfor den holdning, at man som tilflytter til Danmark skal bidrage først, før man kan få fuld gavn af de danske overførselsindkomster.
Vi står fast ved, at alle fortsat har ret til den fri og lige adgang til velfærdsløsninger som lægebesøg, skolegang og ældrepleje.
Vi har støttet indførelsen af et optjeningsprincip for børnechecken.
Og vi vil konstruktivt indgå i politiske drøftelser om, hvorvidt brugen af optjeningsprincipper skal udvides.« (»Retfærdig og realistisk  en udlændingepolitik, der samler Danmark«, 2018, afsnit 6, side 17).
Regeringen leverer ikke Forslagsstillerne mener ikke, at regeringen har realiseret de ambitioner, som præsenteres i citatet.
Det er uholdbart, at udlændinge fra stort set første arbejdsdag i Danmark kan få børnechecks til deres børn.
Ud over at optjeningsprincippet skal genindføres for børnechecken, er det også nødvendigt med en generel udvidelse af brugen af optjeningsprincipper til områder som su, tandlægehjælp og boligtilskud.
Det er tid til, at regeringen sætter handling bag ordene.
Tilflyttere skal bidrage, før de kan få gavn af det danske velfærdssamfund.
Forslagsstillerne pålægger derfor regeringen inden udgangen af 2021 at sikre et optjeningsprincip for børnechecken og en generel udvidelse af optjeningsprincippet.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre et optjeningsprincip for danske socialeydelser.
(Beslutningsforslag nr.
B 185) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
