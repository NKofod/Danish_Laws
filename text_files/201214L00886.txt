Betænkning afgivet af Retsudvalget den 7. maj 2013 Betænkning over Forslag til lov om Offerfonden [af justitsministeren (Morten Bødskov)]:
1. Ændringsforslag Venstres, Dansk Folkepartis og Det Konservative Folkepartis medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 28. februar 2013 og var til 1. behandling den 19. marts 2013. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 15. januar 2013 dette udkast til udvalget, jf.
REU alm. del  bilag 153. Den 28. februar og den 15. marts 2013 sendte justitsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Ask Elklit.
 Justitsministeren har over for udvalget kommenteret den skriftlige henvendelse til udvalget.
Deputationer Endvidere har Ask Elklit og Holger Kallehauge mundtligt over for udvalget redegjort for deres holdning til lovforslaget.
Spørgsmål Udvalget har stillet 14 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, RV, SF, EL og SIU) indstiller lovforslaget til vedtagelse uændret.
 Et mindretal i udvalget (V, DF og KF) indstiller lovforslaget til vedtagelse med det stillede ændringsændring.
Venstres, Dansk Folkepartis og Det Konservative Folkepartis medlemmer af udvalget støtter varmt ideen om en offerfond, hvor de ansvarlige for forbrydelser af alvorlig karakter, f.eks. vold, betaler til ofrene.
Derfor stemte partierne i sidste samling for et beslutningsforslag om forbedring af retsstillingen for ofre for forbrydelser, herunder oprettelse af en offerfond efter svensk forbillede, jf. beslutningsforslag nr.
B 90, forslag til folketingsbeslutning om en styrket indsats over for ofre for kriminalitet.
Beslutningsforslaget blev fremsat af DF og KF i folketingsåret 2011-12.
Alt for ofte bliver offeret glemt, samtidig med at forbryderen bliver tilbudt den ene form for støtte efter den anden for at komme ud af kriminaliteten.
Resultatet er, at vi bruger langt flere offentlige kroner på forbryderen end på offeret.
Dette er en ubalance, som V, DF og KF ønsker at rette op på ved at straffe kriminelle, der begår alvorlig personfarlig kriminalitet, hårdere og tilbyde ofrene mere hjælp.
Desværre lægger justitsministeren med L165 op til, at forbrydere til offerløse forbrydelser skal finansiere størstedelen af Offerfonden, da bilister, der får et klip i kørekortet, skal bidrage med 500 kr.
V, DF og KF erkender selvfølgelig, at det er en lovovertrædelse at køre for stærkt også på en tom landevej, men betragter modsat justitsministeren det ikke som en forbrydelse af mere alvorlig karakter.
Der er ifølge V, DF og KF ganske enkelt ikke proportionalitet i det forslag, som justitsministeren har fremsat, når man som ellers normalt lovlydig borger skal betale erstatning til ofre for spirituskørsel og grov vold, fordi man bliver taget i en fotofartfælde, særlig set i lyset af, at regeringen får firedoblet den automatiske trafikkontrol.
V, DF og KF noterer sig, at den af Justitsministeriet nedsatte arbejdsgruppe oprindelig ville afgrænse finansieringen af en offerfond til at komme fra gerningsmændene til de forbrydelser, som har et egentligt offer.
Denne afgrænsning finder vi er meget hensigtsmæssig, hvis man ønsker at skabe en sammenhæng mellem forbrydelsen og bistanden til offeret.
Derudover er det signal, man sender med det her lovforslag ved at sige, at et klip i kørekortet er en alvorlig forbrydelse på linje med personfarlig kriminalitet, ikke et signal og en sammenligning, som V, DF og KF ønsker at sende.
V, DF og KF ønsker en offerfond, der finanseres af gerningsmændene til forbrydelser, som har haft et egentligt offer.
For at få økonomisk volumen i fonden kunne man enten øge beløbet eller finde inspiration i Sverige, hvor det især er personer, som afsoner i fodlænke, der må holde for med et gebyr på 50 kr. pr. dag, hvilket også FDM som høringspart har påpeget.
 Hvis ændringsforslaget fra V, DF og KF bliver stemt ned, kan V, DF og KF ikke støtte lovforslaget.
 Et tredje mindretal i udvalget (LA) vil redegøre for sin stilling til lovforslaget ved 2. behandling.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 4 Af et mindretal (V, DF og KF):
 1) Nr. 5 udgår.
[Forslaget om, at den, der får et såkaldt klip i kørekortet, skal betale offerbidrag, udgår. ] Bemærkninger Til nr. 1 Forslagsstillerne ønsker ikke, at et klip i kørekortet skal udløse krav om offerbidrag.
Hvis bestemmelsen indføres, betegnes et klip i kørekortet som en »lovovertrædelse af mere alvorlig karakter« på linje med personfarlig kriminalitet som f.eks. vold.
Forslagsstillerne ønsker ikke at sidestille de 68.696 danskere, der i 2012 fik et klip i kørekortet, med kriminelle, der begår alvorlig personfarlig kriminalitet, og det er et forkert politisk signal at sende.
Man skal ikke som ellers lovlydig borger kunne risikere at blive sidestillet med en farlig forbryder, fordi man overtræder fartgrænserne på en øde landevej en sen aften.
Dertil kommer, at der langtfra altid er noget offer for de forseelser, der medfører et klip i kørekortet.
Forslagsstillerne synes ikke, at det er lovovertrædere i forbindelse med offerløse forbrydelser, der skal finansiere størstedelen af Offerfonden.
Jesper Petersen (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Mette Boye (SF) Pernille Skipper (EL) Frank Aaen (EL) Henning Hyllested (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 165 Bilagsnr.
