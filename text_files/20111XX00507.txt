Skriftlig fremsættelse (29. marts 2012) Miljøministeren (Ida Auken) Herved tillader jeg mig for Folketinget at fremsætte:
Forslag til lov om ændring af lov om vandsektorens organisering og økonomiske forhold (Miljømål, servicemål, vedvarende energi) (Lovforslag nr.
L 149) Lovforslagets hovedformål er at gennemføre klarere regler om miljømål og servicemål og om beslutning af sådanne mål.
Lovændringen skal sikre, at myndighederne tager sig af den overordnede fastsættelse af miljømål, mens selskaberne sikres kompetence til den driftsmæssige udmøntning af de overordnede mål.
Med forslaget præciseres reglerne om miljømål og servicemål i overensstemmelse med lovens intentioner med henblik på at sikre, at det fortsat er muligt for vandselskaberne at finansiere omkostninger forbundet med aktiviteter til opfyldelse af målene.
Forslaget indebærer i et vist omfang en ændring i forhold til den praksis, som har været i 2011-12, hvor der i højere grad har været sondret mellem de almindelige driftsomkostninger, som alle vandselskaber har, og som er underlagt benchmarking, og de individuelle driftsomkostninger til miljømål og servicemål, som er forskellige fra selskab til selskab.
Med forslaget bliver det administrativt lettere for vandselskaber at udnytte energien fra behandling af spildevandsslam, idet vandsektorlovens særskilte krav om selskabsmæssig adskillelse mellem på den ene side vand- eller spildevandsaktiviteter og på den anden side energiaktiviteter fjernes.
Det særskilte krav er en unødvendig administrativ barriere, idet energiproduktion i vandselskaber i forvejen er reguleret af elforsyningsloven og varmeforsyningsloven og af vandsektorlovens regler om tilknyttede aktiviteter, hvis vandselskabet skulle have mulighed for at sælge overskydende energi, som de ikke selv kan anvende i hovedvirksomheden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
