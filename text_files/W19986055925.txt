Tilskud i forbindelse med samarbejdsaftale Reference:
SL § 4 A klagede for indkomståret 1995 over, at tilskud fra B A/S, 47.500  

 kr., var anset for skattepligtigt.
Det var oplyst, at klageren med overtagelsesdag den 4. december 1995  

 sammen med C havde købt den af D ApS drevne købmandsforretning.  

 Forretningen videreførtes af klageren og C med navnet E I/S, hvor de  

 hver ejede 50 pct. af interessentskabet.
Interessentskabets omsætning  

 var for perioden fra den 4. december 1995 til den 31. december 1995 opgjort  

 til 663.240 kr., og resultatet til 79.453 kr., som fordeltes med halvdelen  

 til hver interessent.
Klageren havde herefter selvangivet sit resultat af  

 selvstændig virksomhed til ÷ 127.479 kr.
I forbindelse med start af købmandsvirksomheden var der  

 indgået et samarbejde med B A/S, herunder tilslutning til en  

 købmandskæde.
B A/S havde ved indgåelse af samarbejdet  

 tilbudt at yde et tilskud på 95.000 kr. eksklusiv moms til E I/S.
 Ved brev af 13. december 1995 fra B A/S til E I/S var det således  

 fastsat, at tilskuddet etableredes dels ved, at beløbet deponeredes  

 på en konto i B A/S, som forrentedes med den i B A/S til enhver tid  

 gældende rentesats, p.t. 14 pct. p.a., dels ved at der etableredes en  

 ekstraordinær varekredit på 95.000 kr., som først skulle  

 indfries fuldt ud den 1. december 1998. Det deponerede beløb blev  

 frigivet/udbetalt den 1. december 1998 med tillæg af den på dette  

 tidspunkt gældende moms.
Det var videre fastsat, at varekreditten etableredes ved, at der enten  

 overførtes 95.000 kr. fra den løbende varekonto til en  

 separatkonto eller ved, at beløbet stod som en bevilliget restance  

 på varekontoen, og kreditten forrentedes med den i B A/S til enhver tid  

 gældende rentesats, p.t. 14 pct. p.a.
Det var forudsætning for  

 ydelse af ekstraordinær varekredit, at der forelå en gyldig  

 samarbejds- og købsaftale med B A/S, der skulle gælde i minimum  

 3 år, og at der på grundlag heraf foregik normal samhandel med B  

 A/S, herunder at B A/S var hovedleverandør med fortrinsstilling af  

 forretningens køb af varer, som fandtes i B A/S's sortiment.
 Såfremt samhandlen mellem E I/S og B A/S, uanset hvilken grund  

 ophørte, herunder at E I/S standsede betalinger og eller kom under  

 konkursbehandling, eller anden offentlig skiftebehandling, bortfaldt retten  

 til tilskuddet, der da tilfaldt B A/S, som kunne anvende dette til  

 afskrivning på den del af sit tilgodehavende, som B A/S måtte  

 ønske.
Klagerens repræsentant havde over for de stedlige skattemyndigheder  

 endvidere fremlagt en skrivelse af 13. maj 1997 fra B A/S, hvorefter B A/S  

 præciserede, at det var en forudsætning for tilskuddet, at der  

 foregik samhandel mellem B A/S og E I/S frem til den 1. december 1998, og at  

 endelig ret til tilskuddet således først var opnået denne  

 dato, hvorefter beløbet ville blive afregnet via udstedelse af  

 kreditnota.
Det håndhævedes herved, at tilskud var fortabt ved  

 ophør af samhandel inden aftaleperiodens udløb.
Endvidere  

 udtaltes det, at tilskuddet ikke kunne anvendes til afskrivning på B  

 A/S' tilgodehavende.
De stedlige skattemyndigheder havde fundet, at det af B A/S ydede tilskud  

 måtte anses for endeligt erhvervet i indkomståret 1995, hvorfor  

 klageren skulle beskattes heraf med 50 pct. af 95.000 kr. eller 47.500 kr. i  

 indkomståret 1995. Som begrundelse herfor havde myndighederne  

 anført, at efter indholdet af aftalen af 13. december 1995 mellem B  

 A/S og E I/S, fremgik det, at det ikke var hensigten, at købmanden  

 skulle kunne miste retten til tilskuddet, selvom samhandlen blev afbrudt  

 inden udløbet af 3 års perioden.
I alle tilfælde havde  

 købmanden krav på, at tilskuddet blev godskrevet varekreditten,  

 og købmanden havde endvidere sikkerhed for tilskuddet gennem den  

 ekstraordinære varekredit.
Det var derfor myndighedernes opfattelse at  

 betingelserne for ydelsen af tilskuddet måtte anses for resolutive, og  

 således ikke udskød beskatningstidspunktet til den 1. december  

 1998. Myndighederne havde herved henvist til statsskattelovens § 4, stk. 1,  

 litra a samt ligningsvejledningen 1995, afsnit E.A.3.1. Endvidere var henvist  

 til Landsskatterettens kendelse af 25. juli 1997, offentliggjort i TfS  

 1997.652 samt Landsskatterettens afgørelse af 12. maj 1986, TfS  

 1986.391.
 Myndigheder havde i den forbindelse videre anført, at det fremlagte  

 brev af 13. maj 1997 fra B A/S ikke kunne lægges til grund, idet det  

 måtte anses for udarbejdet på klagerens repræsentants  

 foranledning, og idet man ikke med skattemæssig virkning  

 efterfølgende kunne ændre en indgået aftale, hvorved det  

 bemærkedes, at E I/S ikke havde skrevet under på den fremlagte  

 fortolkning af aftalen.
Klagerens repræsentant havde påstået, at tilskuddet ikke  

 ansås for skattepligtig i indkomståret 1995, hvorfor klagerens  

 indkomst skulle nedsættes med 47.500 kr.
Til støtte herfor havde  

 repræsentanten anført, at betingelserne i aftalen mellem B A/S  

 og E I/S om tilskud måtte anses for suspensive, således at  

 beskatningstidspunktet først indtrådte på det tidspunkt,  

 hvor betingelserne var opfyldt, hvilket var den 1. december 1998.  

 Repræsentanten havde videre henvist til A/S skattekartoteket p. 255  

 samt Landsskatterettens kendelse, optrykt i Lsr 1954.170, Lsr 1957.102, Lsr  

 1960.115 og Lsr 1974.13, hvoraf det i følge repræsentanten  

 fremgik, hvornår retserhvervelsen var indtrådt.
Repræsentanten havde videre anført, at aftale om ydelse af  

 tilskud og ydelse af ekstraordinær varekredit måtte anses for to  

 selvstændige aftaler, og ikke som anført af de stedlige  

 skattemyndigheder en aftale.
Det var repræsentantens opfattelse, at der  

 således var aftalt, at der blev ydet et tilskud på 95.000 kr.,  

 som først udbetaltes, når der var sket samhandel med B A/S i 3  

 år.
Såfremt samhandel mellem E I/S og B A/S ophørte uanset  

 af hvilken grund, bortfaldt retten til tilskuddet, og forholdet måtte  

 anses for en sikringsakt i forhold til tredjemand.
Der erhvervedes  

 således først endelig ret til tilskuddet ved udløbet af 3  

 års perioden, hvilket endvidere bekræftedes af brev af 13. maj  

 1997 fra B A/S.
 Derudover var der en selvstændig aftale med B A/S om en  

 ekstraordinær varekredit, hvor B A/S havde et sædvanligt  

 kreditorkrav mod interessentskabet, som indfriedes fuldt ud den 1. december  

 1998, og hvor B A/S til sikring af tilgodehavendet havde regnskabsindseende i  

 debitors forhold samt sikkerhed i form af sekundær håndpant i de  

 sikkerheder, der var deponeret i og håndpantsat i pengeinstitutter.
Landsskatteretten udtalte, at efter praksis blev en indtægt  

 medregnet til den skattepligtige indkomst efter statsskattelovens § 4,  

 når der var erhvervet en endelig og ubetinget ret til ydelsen.
Ved  

 betingede aftaler var udgangspunktet, at betingelserne ansås for  

 resolutive, således at aftalen skatteretlig blev tillagt virkning fra  

 aftalens indgåelse.
Retten bemærkede herefter, at der mellem B  

 A/S og E I/S var indgået to aftaler, dels om etablering af varekredit  

 og dels om ydelse af et tilskud på 95.000, hvor aftalerne var indbyrdes  

 afhængige og havde til formål at etablere en samhandel mellem  

 parterne, og i overensstemmelse hermed var der etableret en samhandel med  

 virkning allerede fra aftalens indgåelse.
Ved aftalens indgåelse,  

 herunder ved etablering af varekreditten måtte klageren således  

 reelt anses for at have erhvervet endelig ret til tilskuddet, hvorved det  

 bemærkedes, at tilskuddet endvidere blev forrentet fra aftalens  

 indgåelse og med samme rentesats som den ekstraordinære  

 varekredit.
Retten fandt herefter ikke, at de i aftalen anførte  

 betingelser udskød beskatningstidspunktet.
Den påklagede  

 ansættelse blev stadfæstet.
