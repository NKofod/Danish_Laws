 Et pengeinstitut afgav i 1985 en soliditetsoplysning baseret på  

 regnskabet 1983/84, velvidende at dette ikke var i overenstemmelse med den  

 faktiske situation.
 Tilsynet udtalte, at dette stred imod god bank- og sparekassepraksis.
 Tilsynets skrivelse af 19. februar 1987 vedrørende soliditetsoplysninger.
 Soliditetsoplysningerne blev afgivet i januar og marts 1985 med  

 udgangspunkt i et årsregnskab for 1983/84, der viste en egenkapital på 5,5  

 mill.kr.
 Selskabet hæftede ubegrænset for to datterselskabers forpligtelser og  

 havde afgivet tilbagetrædelseserklæring over for pengeinstituttet for sit  

 tilgodehavende på ca. 2 mill.kr. hos et andet selskab knyttet til koncernen.  

 De tilknyttede selskabers regnskaber udviste betydelige underskud og  

 underbalance.
Under hensyn til, at pengeinstituttet var bekendt med, at koncernens  

 egenkapital i perioden 30. juni - 30. november 1984 var blevet væsentligt  

 reduceret på grund af betydelige driftsunderskud i koncernselskaberne, og at  

 engagementet var steget betydeligt, fandt tilsynet, at det burde have stået  

 pengeinstituttet klart, at hæftelse over for de øvrige selskabers  

 forpligtelser og disse selskabers drifts- og egenkapitalmæssige forhold måtte  

 være af så væsentlig betydning for en bedømmelse af selskabets  

 kreditværdighed, at oplysninger herom og om moderselskabets hæftelse burde  

 have været medtaget i soliditetsoplysningerne.
Der henvistes i denne  

 forbindelse til »Vejledende regler for pengeinstitutters afgivelse af  

 soliditetsoplysninger«, hvoraf fremgår, at hvis et aktie-, anparts-  

 eller kommanditselskabs kreditværdighed skal ses i lyset af ejer- eller  

 tilhørsforhold til personer eller andre selskaber, må dette fremgå af  

 oplysningen.
