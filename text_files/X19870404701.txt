 Nævnet tiltrådte kommunens afgørelse, hvorefter BBR-registerets  

 oplysninger vedr. boligens bruttoareal blev lagt til grund ved beregningen af  

 boligstøtte.
 Nævnet fandt ligeledes, efter udtalelse fra Boligstyrelsen, ikke, at  

 der var hjemmel til at dispensere fra de almindelige regler vedr. op- og  

 nedrunding af det lejede bruttoetageareal.
 De har den 2/2-87, sagen her modtaget tilbage fra kommunen den 13/4-87,  

 personligt klaget over Gladsaxe kommunes beregning af boligstøtte pr. 1/1-87,  

 særligt opgørelsen af bruttoetagearealet, jfr. boligstøttelovens § 19, stk.  

 2, nr. 2 og 3.
 De har i tilknytning til anken anført, at De og Deres hustru er  

 almindelige pensionister og bor i et lejet rækkehus på 75 (m2). De har hidtil  

 modtaget boligydelse med 1.162,- kr. månedligt, men fra 1/1-87 er  

 boligydelsen reduceret til 700,- kr. månedligt.
 Amtsankenævnet har i anledning af klagen modtaget en udtalelse og kopi af  

 sagens akter fra kommunen.
 Det fremgår af sagen, at De og Deres hustru bor i et rækkehus, der ifølge  

 Dansk Almennyttigt Boligselskab består af 2 værelser og 2 kamre på ialt 75,64  

 (m2).
 Kommunen har hidtil nedrundet bruttoetagearealet til 75 (m2), hvorfor De  

 har fået beregnet boligydelsen med udgangspunkt i, at Deres bolig består af 3  

 værelser, jfr. boligstøttelovens § 19 stk. 2, nr. 2. De har således modtaget  

 boligydelse med 1.162,- kr. månedligt, beregnet efter reglen i  

 boligstøttelovens § 18 stk. 1 og 2.
 Ifølge kommunens bygnings- og boligregister (BBR-registeret) består Deres  

 rækkehus af 4 rum på ialt 76 (m2), idet det af boligselskabet indberettede  

 areal, 75,64 (m2), i BBR-registeret rundes op til nærmeste hele (m2).
 Gladsaxe kommune har på grundlag heraf i brev af 14/11-86 forespurgt  

 Boligstyrelsen, hvorledes kommunen skulle forholde sig med hensyn til  

 fortolkningen af boligstøttelovens § 19 stk. 2.
Boligstyrelsen har i sit svar til kommunen af 14/1-87 meddelt, at det  

 fremgår af Boligstyrelsens cirkulære af 30/8-82, at BBR-registerets  

 oplysninger vedrørende boligens bruttoetageareal skal lægges til grund ved  

 beregningen af boligstøtte.
Efter Boligstyrelsens opfattelse finder de  

 almindelige regler vedrørende op- og nedrunding tilsvarende anvendelse ved  

 opgørelse af det lejede bruttoetageareal, således at værdier på og over 0,5  

 rundes op, mens værdier under 0,5 rundes ned.
Der er ikke efter  

 Boligstyrelsens opfattelse hjemmel til at dispensere fra reglerne.
 Kommunen meddelte Dem herefter den 1/1-87 og senere omkring 1/2-87, at  

 Deres boligydelse pr. 1/1-87 ville blive beregnet med udgangspunkt i  

 BBR-registerets oplysninger om, at Deres boligs bruttoetageareal er på 76  

 (m2), hvorfor antallet af værelser er 4, jfr. boligstøttelovens § 19 stk. 2,  

 nr. 2 og 3. Deres boligydelse faldt på baggrund heraf til 700,- kr. månedligt  

 pr. 1/1-87, idet boligydelsesberegningen blev foretaget efter  

 boligstøttelovens § 19 stk. 1 istedet for efter § 18 stk. 1.
 Det følger af boligstøttelovens § 19 stk. 2, nr. 3 at boliger på 76 til og  

 med 90 (m2) bruttoetageareal højest kan anses for at have 4 værelser.
 Hvis der i boligen er 2 værelser mere end antallet af husstandsmedlemmer,  

 udgør grænsebeløbet (den del af boligudgiften man selv skal betale) 20% af  

 husstandsindkomsten op til 111.500,- kr. og 30% af husstandsindkomsten over  

 denne grænse, jfr. boligstøttelovens § 19 stk. 1.
 Deres husstandsindkomst udgør ifølge kommunens oplysninger 96.000,- kr.,  

 og den korrigerede årlige leje efter boligstøttelovens § 11 27.594,- kr.,  

 hvorfor Deres egenbetaling af boligudgiften pr. 1/1-87 udgør 19.200,- kr.  

 Boligydelsen udbetales med det beløb, hvormed den årlige boligudgift  

 overstiger grænsebeløbet, jfr. boligstøttelovens § 18 stk. 2: 27.594,- kr. -  

 19.200,- kr. = 8.394,- kr.: 12 = 700,- kr. månedligt.
 Der henvises til boligstøttelovens §§ 18 og 19 samt til Boligstyrelsens  

 udtalelse af 14/1-87.
Amtsankenævnet har behandlet sagen i et møde afholdt den 11/9-87 og  

 truffet følgende AFGØRELSE:
 Nævnet besluttede at tiltræde kommunens afgørelse, der ses at være i  

 overensstemmelse med gældende regler.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
 Ankevejledning vedlagt.
