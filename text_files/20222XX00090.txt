Skriftlig fremsættelse (8. februar 2023) Indenrigs- og sundhedsministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af lov om Det Centrale Personregister (Kommunernes kontrol med bopælsregistreringen i CPR) (Lovforslag nr.
L 38) Lovforslaget udmønter en række anbefalinger til indenrigs- og sundhedsministeren om initiativer, der kan medvirke til at forbedre kvaliteten af bopælsregistreringen i CPR.
For det første foreslås det at tilvejebringe hjemmel til, at en kommune, der har delegeret kompetence til, at en anden kommune i et International Citizen Service (ICS) kan registrere indrejse af borgere i kommunen, tillige kan delegere kompetence til, at denne anden kommune i et ICS samtidigt kan behandle og registrere en anmeldelse fra den pågældende person om en fremtidig udrejse.
Forslaget har til formål at medvirke til at sikre, at der sker registrering af udrejse af f.eks. udlændinge med kortere ophold her i landet.
Et ICS er et kontorfællesskab mellem relevante myndigheder, hvor udenlandske arbejdstagere og deres familie kan få vejledning og offentlig service ved indrejse i Danmark.
 For det andet forslås det at tilvejebringe hjemmel til, at kommunerne kan få terminaladgang til oplysninger i indkomstregisteret til brug for sager om bopælsregistrering i CPR.
 For det tredje foreslås det at lovfæste kommunernes forpligtelse til at varetage den forebyggende og kontrollerende indsats med at sikre korrekt bopælsregistrering i CPR.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
