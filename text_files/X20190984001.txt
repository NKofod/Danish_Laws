Moms - momsfritagelse - avis Skatterådet bekræfter, at publikationen X opfylder betingelserne for at kunne anses som en avis i momslovens forstand, jf. momslovens § 34, stk. 1, nr. 18.
Skatterådsmøde 25. juni 2019 - SKM2019. 403. SR Under hensyn til skattemyndighedernes tavshedspligt, jf. skatteforvaltningslovens § 17, offentliggøres det bindende svar i redigeret form.
Spørgsmål 1. Kan det bekræftes, at publikationen X udgør en avis omfattet af momslovens § 34, stk. 1, nr. 18, og derfor kan leveres momsfrit i medfør af denne bestemmelse? Svar 1. Ja Beskrivelse af de faktiske forhold X udkommer ugentligt og salget af X til dets abonnenter momsbelægges.
 Denne anmodning angår, om X kan momsfritages som en avis efter bestemmelsen i momslovens § 34, stk. 1, nr. 18, således at dette salg fremover kan foretages uden opkrævning af moms.
Spørgers opfattelse og begrundelse 5.1 Momsfritagelsen og kriterierne i praksis Momslovens § 34 stk. 1, nr. 18 har følgende ordlyd:
§ 34 Følgende leverancer af varer og ydelser er fritaget for afgift:
(. . .) 18) Levering af aviser, som normalt udkommer med mindst ét nummer månedligt.
(. . .)" Bestemmelsen indeholder dermed to grundlæggende betingelser, der skal være opfyldt, for at en publikation kan momsfritages, idet der for det første skal være tale om en "avis" og for det andet, at publikationen mindst udkommer én gang om måneden.
Betingelsen om, at den pågældende publikation udkommer mindst én gang om måneden opfyldes utvivlsomt af X, der udkommer ugentligt, undtaget i ferieperioder, der følger skolernes feriekalender.
Denne betingelse behandles derfor ikke yderligere i nærværende anmodning.
 Vurderingen af, hvorvidt en publikation momsretligt udgør en avis, er beskrevet i præmisserne til Østre Landsrets dom trykt som TfS 1996, 249. Her angav landsretten, at bedømmelsen skal foretages i overensstemmelse med den langvarige praksis fra Momsnævnet, hvorefter der blev lagt vægt på:
I.   Om publikationen læses på grund af sit indhold af aktuelt nyhedsstof, II.   om publikationen henvender sig til en videre (almen) kreds af læsere, og III. om publikationen behandler et bredt emneområde.
 Tilsvarende kriterier er også udtrykt af Vestre Landsret i TfS 1996, 838.
Disse kriterier har siden været anvendt i en lang række afgørelser - herunder i den praksis der nævnes i det følgende - til at bedømme, om en publikation udgør en momsfri avis.
Denne senere praksis har endvidere suppleret kriterierne med en række øvrige momenter som publikationens udseende og opsætning, oplagsstørrelse, distribution, redaktionelle forhold og ret til at forestå journalistuddannelse.
5.2 X´s opbygning og indhold [--] 5.3 X indeholder aktuelt nyhedsstof [--] 5.4 X henvender sig til en videre (almen) læserkreds [--] 5.5 X behandler et bredt emneområde [--] 5.6 X har et betydeligt oplag og læsertal [--] 5.7 X´s distribution og abonnementstyper [--] 5.8 X uddanner journalister X er godkendt som journalistisk uddannelsessted af praktikudvalget under Danske Medier med 18 måneder, hvilket er den længste periode.
 X forhold er på dette punkt således fuldt på linje med de aviser, der i momsretlig praksis er fritaget, idet det bemærkes, at avisen, der fandtes momsfritaget i SKM2005. 422. LSR, ikke var godkendt som praktiksted.
5.9 X modtager produktionsstøtte X modtager redaktionel produktionsstøtte i medfør af bekendtgørelse om mediestøtte (nr. 480 af 17. maj 2017). Af denne bekendtgørelses § 2 fremgår, at der ydes en sådan støtte til :
"udgivere af trykte nyhedsmedier og skrevne internetbaserede nyhedsmedier, der formidler selvstændigt journalistisk bearbejdet stof, og som efter deres art og indhold er egnet til at fremme et alsidigt og mangfoldigt udbud af nyheder af samfundsmæssig og kulturel karakter med henblik på styrkelse af det danske demokrati og den demokratiske debat i Danmark." I samme bekendtgørelses § 3 listes en række kumulative betingelser, og det følger af § 3, stk. 1, nr. 3, at det er en betingelse, at det pågældende medie :
"henvender sig til en bred kreds af brugere og ikke alene er rettet mod bestemte erhvervs- og faggrupper, medlemmer af arbejdsgiver-, arbejdstager- eller brancheorganisationer, politiske partier eller ansatte i offentlige institutioner m.v." og i samme bestemmelses nr. 6), at mediet :
"har et indhold, hvor mindst halvdelen er redaktionelt stof i form af artikler m.v. inden for et bredt emneområde og med behandling af aktuelt nyhedsstof." Kriterierne for modtagelse af produktionsstøtte ligger således meget tæt på de kriterier, der i praksis stilles for, at en publikation kan udgøre en momsfritaget avis i momslovens forstand.
 At X er berettiget til produktionsstøtte i medfør af ovennævnte bestemmelser, underbygger derfor, at X læses for sit aktuelle nyhedsstof, er henvendt til en bred kreds af læsere og behandler et bredt emneområde og dermed opfylder de kriterier, som kræves for at være en momsfritaget avis.
5.10 X´s udvikling [--] Skattestyrelsens indstilling og begrundelse Spørgsmål 1 Det ønskes bekræftet, at publikationen X udgør en avis omfattet af momslovens § 34, stk. 1, nr. 18, og derfor kan leveres momsfrit efter denne bestemmelse.
Begrundelse X udkommer en gang om ugen og opfylder dermed grundbetingelsen i momslovens § 34, stk. 1, nr. 18, hvorefter levering af aviser, som normalt udkommer med mindst ét nummer månedligt, er fritaget for moms.
 Momslovens § 34, stk. 1, nr. 18, angiver ikke, hvornår der foreligger en avis i momslovens forstand.
Kriterierne for, hvornår der foreligger en avis i momslovens forstand er dannet af det nu nedlagte Momsnævn.
Momsnævnet havde fra den første momslov fra 1967 og frem til 1998 den endelige administrative afgørelse af spørgsmålet om, hvorvidt en publikation kunne anses som en avis efter momsloven.
Det er fortsat Momsnævnets kriterier, der anvendes i forbindelse med vurderingen af, om en publikation kan anses som en avis i momslovens forstand.
Det fremgår således af Den juridiske vejledning, afsnit D.
A. 10.1.7, at for at en publikation kan anses som en avis, skal følgende forudsætninger være opfyldte:
 Publikationen skal primært læses på grund af sit indhold af aktuelt nyhedsstof.
For publikationer, som på grund af udgivelseshyppigheden ikke kan bringe dagsaktuelt nyhedsstof, er det en betingelse, at indholdet kommenterer eller uddyber emner, der har været aktuelle siden sidste udgivelse.
  Publikationen skal henvende sig til en videre (almen) kreds af læsere.
  Publikationen skal behandle et bredt emneområde.
 I forbindelse med en helhedsvurdering af publikationen kan der derudover tages hensyn til:
 om publikationen må anses for at fremtræde som avislignende i teknisk og typografisk henseende (papirkvalitet, tryk, layout mv.)  om publikationen sælges i løssalg eller kun til abonnenter (foreningsmedlemmer)  oplagets størrelse  om redaktionen er godkendt til at uddanne journalister.
Af bemærkningerne til lovforslag nr.
L 222 om indførelse af nulmoms på elektroniske aviser fremgår det, at nulmomsen er en undtagelse til det almindelige udgangspunkt om, at alle leveringer af varer og ydelser pålægges moms.
Ovenstående kriterier for, hvorvidt der foreligger en avis, skal derfor fortolkes snævert, jf. det almindelige momsretlige princip om, at undtagelser skal fortolkes indskrænkende.
Den juridiske vejledning, afsnit D.
A. 10.1.7, indeholder et skema over relevante afgørelser på området:
 I sagerne TfS 1996.249. ØLR (Ingeniøren) og SKM2001. 274. LSR (Penge og Privatøkonomi) blev det lagt til grund, at der ikke kan opnås momsfritagelse ud fra en lighedsgrundsætning under henvisning til Momsnævnets tidligere afgørelser, uden at det enkelte blad tillige opfylder momslovens krav om at være en avis.
 Det fremgår af SKM2004. 80. TSS, at i forbindelse med et forslag til ændring af blandt andet avisbestemmelsen i momslovens § 12, stk. 1, litra h, i 1981, redegjorde skatteministeren i et notat fremsendt til Folketingets Skatte- og Afgiftsudvalg for Momsnævnets administrative praksis i disse avissager (Folketingstidende 1980-81, tillæg B, spalte 678). Lovændringen blev vedtaget (lov nr. 261 af 27/5 1981), uden at Folketinget ændrede eller præciserede lovens avisbegreb.
 Det fremgår af Skatteministerens svar af 9. januar 2019 på spørgsmål nr. 186 af 14. december 2018 (alm. del), at indstik til aviser, det være sig enten i glittet form eller på normalt avispapir, er omfattet af avisers momsfritagelse, såfremt en avis med indstik samlet set opfylder kriterierne for at være en avis.
 Spørger har fremlagt en række udgaver af X.
 Generel helhedsvurdering:
 X fremtræder som avislignende i teknisk og typografisk henseende (papirkvalitet, tryk, layout mv.)  X sælges kun til abonnenter.
  X har et oplag på yy og et læsertal på bb.
  Redaktionen er godkendt til at uddanne journalister.
 En gennemgang af disse eksemplarer viser efter Skattestyrelsens opfattelse, at:
 X indeholder aktuelt nyhedsstof  X behandler et bredt emneområde  X henvender sig til en videre (almen) kreds af læsere.
 Det er på den baggrund Skattestyrelsens samlede vurdering, at X opfylder betingelserne for at kunne anses som en avis i momslovens forstand, jf. momslovens § 34, stk. 1, nr. 18. Avisen kan derfor sælges til 0-momssats, og der er fradragsret for den købsmoms, der vedrører fremstilling m.m. af avisen efter momslovens almindelige regler.
 Der er herved også lagt vægt på, at X modtager produktionsstøtte i medfør af bekendtgørelse nr. 480 af 17. maj 2017 om mediestøtte, hvor det bl.a. er en betingelse, at nyhedsmediet:
 henvender sig til en bred kreds af brugere, og ikke alene er rettet mod bestemte erhvervs- og faggrupper, medlemmer af arbejdsgiver-, arbejdstager- eller brancheorganisationer, politiske partier eller ansatte i offentlige institutioner m.v.,  har et indhold, hvor mindst halvdelen er redaktionelt stof i form af artikler m.v. inden for et bredt emneområde og med behandling af aktuelt nyhedsstof,  i det redaktionelle stof primært behandler politiske, samfundsrelaterede og kulturelle emner.
Indstilling Skattestyrelsen indstiller, at spørgsmål 1 besvares med Ja.
Skatterådets afgørelse og begrundelse Skatterådet tiltræder Skattestyrelsens indstilling og begrundelse.
Lovgrundlag, forarbejder og praksis Spørgsmål 1 Lovgrundlag Momslovens § 34, stk. 1, nr. 18, har følgende ordlyd:
 Følgende leverancer af varer og ydelser er fritaget for afgift:
 . .
18) Levering af aviser, som normalt udkomme med mindst ét nummer månedligt.  Praksis Den juridiske vejledning, afsnit D.
A. 10.1.7 Aviser ML § 34, stk. 1, nr. 18.
