Ankestyrelsens principafgørelse 173-10 om kontanthjælp - formue - dokumentation Resume:
 Kommunen havde ret til afslå at udbetale kontanthjælp med den begrundelse, at ansøgeren havde hævet en formue på 90.000 kr. inden for kortere tid uden at kunne godtgøre sine oplysninger om forbruget.
 Love:
Lov om aktiv socialpolitik - lovbekendtgørelse nr. 946 af 1. oktober 2009 - § 14, stk. 1 Afgørelse:
 Ankestyrelsens Beskæftigelsesudvalg har i møde truffet afgørelse i sagen, der behandles for at afklare, om kommunen kan give afslag på kontanthjælp med den begrundelse, at borgeren ikke kan dokumentere forbruget af formue på i alt 90.000 kr. ved hjælp af lånebevis og kvitteringer.
Resultatet er  Kommunen havde ret til at afslå at udbetale kontanthjælp til NN med den begrundelse, at hun havde hævet en formue på 90.000 kr. inden for kortere tid uden at kunne godtgøre sine oplysninger om forbruget.
 Ankestyrelsens Beskæftigelsesudvalg ændrer således Beskæftigelsesankenævnets afgørelse.
 Vores afgørelse medfører ikke, at NN skal tilbagebetale den hjælp, somhun har modtaget på baggrund af Beskæftigelsesankenævnets afgørelse.
Begrundelsen for afgørelsen Ankestyrelsens Beskæftigelsesudvalg finder, at kommunen med rette kunne afslå at udbetale kontanthjælp med den begrundelse, at ansøgeren ikke havde sandsynliggjort eller dokumenteret, at hun ikke havde formue.
 Vi har lagt vægt på, at ansøgeren har hævet formue på 90.000 kr. inden for 3 måneder forud for ansøgningen, og at hun på ingen måde har været i stand til at sandsynliggøre eller dokumentere oplysninger om forbruget.
Det er ikke tilstrækkeligt grundlag for at se bort fra formuen, at ansøgeren har oplyst, at hun har lånt ekskæresten 90.000 kr., og at hun har for 20.000 kr., han har betalt tilbage, har købt en brugt sofa.
Oplysning fra bankkonto og borgerens egne oplysninger kan i dette konkrete tilfælde ikke anses for fyldestgørende dokumentation for, at der ikke foreligger formue, der kan dække det økonomiske behov.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 8. juli 2009  Klagen til Ankestyrelsens Beskæftigelsesudvalg af 17. august 2009  Nævnets genvurdering Kommune traf afgørelse om afslag på kontanthjælp, idet ansøgeren på ingen måde er i stand til at sandsynliggøre eller dokumentere oplysningerne om et lån til ekskæresten på kr. 90.000 ved lånedokument eller anden dokumentation, som sandsynliggør oplysningen, ligesom hun heller ikke kan fremvise kvittering for indkøbet af sofaen til kr. 20.000.
 Beskæftigelsesankenævnet har ændret kommunens afgørelse.
 Nævnet lagde vægt på, at det fremgår af bankkonti, at ansøgeren ikke længere er i besiddelse af nogen form for formue, herunder de 90.000 kr.
 Det forhold, at hun ikke kan dokumentere forbruget ved hjælp af lånebevis og kvitteringer har ikke betydning for, hvorvidt ansøgningen om kontanthjælp skal imødekommes.
 I kommunens klage til Ankestyrelsen er det anført, at ansøger ikke har sandsynliggjort sine oplysninger.
