 Udtalt, at det tilsyn, som udøves af den almindelige kommunale  

 tilsynsmyndighed, er et såkaldt legalitetstilsyn, hvilket betyder, at  

 tilsynsmyndigheden kun vil kunne gribe ind over for en kommunes handlinger  

 eller undladelser, såfremt de er i strid med lovgivningen.
 Spørgsmålet om hvorvidt kommunens sagsbehandling har været rimelig og  

 hensigtsmæssig, falder dermed uden for tilsynsmyndighedens kompetenceområde.  

 Den kommunale tilsynsmyndighed er derfor ikke beføjet til at gå ind i en  

 vurdering af, om kommunens sagsbehandlingstid er rimelig, medmindre der er  

 forløbet et sådant tidsrum, at det må anses som udtryk for en afvisning eller  

 et afslag.
 I to skrivelser af 20. november 1986 stilet til henholdsvis  

 indenrigsministeren og Indenrigsministeriet har De under henvisning til  

 tidligere brevveksling udtrykt beklagelse over, at Indenrigsministeriet ikke  

 har ment at kunne afgive en vejledende udtalelse om, hvorvidt Esbjerg  

 Kommunes behandling af en sag om opførelse af et byggeri på Deres ejendom  

 Nyhavnsgade 5/Strandby Plads i Esbjerg, er i overensstemmelse med god  

 forvaltningsskik.
I skrivelse af 17. november 1986 til Dem har Indenrigsministeriet oplyst,  

 at ministeriet som tilsynsmyndighed i forhold til Esbjerg Kommune ikke kan  

 behandle klager, der alene vedrører spørgsmål om hensigtsmæssigheden af  

 kommunens forvaltning, herunder spørgsmål om den tid, der medgår til  

 sagsbehandlingen.
Ministeriet har endvidere oplyst, at ministeriets  

 almindelige tilsyn med lovligheden af den kommunale forvaltning ikke omfatter  

 områder, hvor der er etableret særlige klageinstanser.
Indenrigsministeriet  

 oversendte derfor den 24. oktober 1986 Deres henvendelse af 12. oktober 1986  

 hertil vedrørende byggemulighederne på Deres ejendom til Miljøministeriet,  

 Planstyrelsen.
 Det er over for Indenrigsministeriet oplyst, at Miljøministeriet,  

 Planstyrelsen den 26. novenmber 1986, har anmodet Esbjerg Kommune om en  

 udtalelse i anledning af Deres herfra oversendte henvendelser af 12. oktober  

 1986 og 27. oktober 1986.
I denne anledning skal Indenrigsministeriet meddele, at det tilsyn, som  

 udøves af den almindelige kommunale tilsynsmyndighed, er et såkaldt  

 legalitetstilsyn.
Det betyder, at der kun vil kunne gribes ind over for en  

 kommunes handlinger eller undladelser, såfremt de er i strid med  

 lovgivningen.
Spørgsmålet om hvorvidt kommunens sagsbehandling har været  

 rimelig og hensigtsmæssig, falder dermed uden for tilsynsmyndighedens  

 kompetenceområde.
Den kommunale tilsynsmyndighed er derfor ikke beføjet til  

 at gå ind i en vurdering af, om kommunens sagsbehandlingstid er rimelig,  

 medmindre der er forløbet et sådant tidsrum, at det må anses som udtryk for  

 en afvisning eller et afslag.
 Efter Indenrigsministeriets opfattelse har der ikke i den foreliggende  

 sag, hvor der mellem Dem og Esbjerg Kommune har været ført en længerevarende  

 korrespondance, været forhold, der kunne begrunde, at ministeriet som  

 tilsynsmyndighed gik ind i en vurdering af kommunens sagsbehandling.
Vedrørende Deres oplysning om, at Tilsynsrådet for Ribe Amt i en tidligere  

 af Dem forelagt sag i 1982 er gået ind i en vurdering af Esbjerg Kommunes  

 sagsbehandling bemærkes, at det i forbindelse med de ændringer af den  

 kommunale styrelseslov, der blev gennemført ved lov nr. 210 af 16. maj 1984  

 på grundlag af betænkning nr. 996/1983 om ansvarsplacering og  

 reaktionsmuligheder i kommunestyret, blev fastslået, at det almindelige  

 kommunale tilsyn alene er et legalitetstilsyn.
Som ovenfor nævnt omfatter  

 tilsynete således ikke spørgsmål om sagsbehandlingens tilrettelæggelse og  

 sagsbehandlingstiden, som tilsynsmyndighederne tidligere undertiden har  

 afgivet vejledende udtalelser om.
Der er således ikke med overflytningen af tilsynet med Esbjerg Kommune fra  

 tilsynsrådet til Indenrigsministeriet sket nogen indskrænkninger i tilsynet  

 med kommunen.
Tilsynet udøves i henhold til den kommunale styrelseslov, og  

 det er indholdsmæssigt det samme, uanset om det udøves af tilsynsrådet eller  

 Indenrigsministeriet.
Formålet med forsøget med en overflytning af tilsynet  

 med Esbjerg kommune til Indenrigsministeriet har selvsagt ikke været at  

 fritage kommunen for tilsyn, men at skabe grundlag for en vurdering af,  

 hvorvidt der generelt bør foretages ændringer i tilsynet med landets  

 kommuner.
Knud Enggaard /Emil le Maire Indenrigsministeriet afgørelser og udtalelser om kommunale forhold 1986  

 8.2.
