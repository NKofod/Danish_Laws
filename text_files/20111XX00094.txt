Skriftlig fremsættelse (30. november 2011) Transportministeren (Henrik Dam Kristensen) Herved tillader jeg mig for Folketinget at fremsætte:
Forslag til ændring af lov om godskørsel og lov om buskørsel (Bøde-forhøjelser og arbejdstid for selvstændige vognmænd) (Lovforslag nr.
L 47) Lovforslagets formål er dels en øget trafiksikkerhed ved at forhøje det generelle bødeniveau dels at skabe en hjemmel for transportministeren til at fastsætte regler, der gennemfører arbejdstidsdirektivet (direktiv 2002/15/EF), i relation til selvstændige vognmænd.
Med lovforslaget foreslås det, at bødeniveauet for overtrædelser af bus- og godskørselslovene forhøjes, idet niveauet ikke er blevet reguleret siden begyndelsen af 1980erne.
Herved vil der blandt andet være en forhøjet bødestraf for de virksomheder, der overtræder cabotagereglerne.
 Det foreslås endvidere at skabe en hjemmel til, at transportministeren kan udstede regler i forbindelse med implementering af arbejdstidsdirektivet, for så vidt angår selvstændige vognmænd.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
