 En skatteyder, født i 1923, fik i 1987 tilkendt førtidspension, men  

 denne kom ikke til udbetaling, da han modtog tjenestemandspension.
 Skatteyderen blev ikke anset for berettiget til forhøjet personfradrag  

 efter personskattelovens § 10, stk. 2, idet han dels ikke opfyldte  

 aldersbetingelsen for at opnå folkepension, og dels ikke modtog noget beløb  

 af den tilkendte førtidspension.
 A klagede for indkomståret 1987 over, at han ikke var anset berettiget til  

 forhøjet personfradrag for enlige pensionister, jf. personskattelovens § 10,  

 stk. 2, men alene var anset berettiget til almindeligt personfradrag i medfør  

 af samme lovs § 10, stk. 1.
Det fremgik af sagens oplysninger, at klageren i august 1987 med virkning  

 fra den 1. juni 1986 blev tilkendt almindelig førtidspension efter § 14, stk.  

 3, nr. 1, i lov om social pension.
Det var endvidere oplyst, at  

 førtidspensionen ikke kom til udbetaling under hensyn til, at klageren modtog  

 tjenestemandspension.
 De stedlige skattemyndigheder havde som begrundelse for den påklagede  

 skatteberegning henvist til, at klageren dels ikke opfyldte aldersbetingelsen  

 efter lov om social pension for at modtage folkepension, jf.  

 personskattelovens § 10, stk. 2, 1. pkt., dels ikke modtog eller fik forskud  

 på førtidspension, jf. lovens § 10, stk. 2, 3. pkt.
Klagerens repræsentant påstod skatteberegningen ændret således, at  

 klageren blev indrømmet forhøjet personfradrag i medfør af personskattelovens  

 § 10, stk. 2, 2. og 3. pkt.
Han henviste til en af Statsskattedirektoratet  

 truffen afgørelse, hvorefter personer, der modtager førtidsbeløb i medfør af  

 § 13, stk. 1, nr. 3, i lov om social pension, anses for at modtage  

 førtidspension og dermed berettiget til det forhøjede personfradrag.  

 Repræsentanten gjorde gældende, at klageren ligeledes måtte anses for  

 berettiget til sådant personfradrag i kraft af, at klageren havde fået  

 tilkendt førtidspension, som alene bortfaldt på grund af anden indkomst.  

 Endvidere henviste klagerens repræsentant til, at klageren ved  

 forskudsregistreringen havde fået indrømmet forhøjet personfradrag, og at  

 berettigelsen heraf først blev anfægtet af den kommunale skatteforvaltning i  

 forbindelse med ligningen for indkomståret 1987 i oktober 1988.
Landsskatteretten fandt ikke, at klageren kunne anses for berettiget til  

 forhøjet personfradrag i medfør af bestemmelserne i personskattelovens § 10,  

 stk. 2, idet klageren, der var født i 1923, ikke ved udgangen af indkomståret  

 1987 opfyldte aldersbetingelsen efter lov om social pension for at modtage  

 folkepension, ligesom han ikke i det nævnte indkomstår havde modtaget noget  

 beløb af den ham tilkendte førtidspension.
Retten fandt endvidere ikke, at  

 den omstændighed, at klageren ved forskudsregistreringen havde fået tillagt  

 forhøjet personfradrag, kunne afskære den kommunale skatteforvaltning fra at  

 efterprøve berettigelsen heraf i forbindelse med ligningen i oktober 1988.  

 Den påklagede skatteberegning blev herefter stadfæstet.
 LV 1990, E 2.4.
