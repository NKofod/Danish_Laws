Nr BTL 213 Betænkning over Forslag til lov om ændring af lov om frikommuner   

 Nr L 213 1988-89, 1. samling Afgivet af Kommunaludvalget Afgivet: 19890502 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
 Udvalget har endvidere modtaget skriftlig henvendelse fra  

 Amtsrådsforeningen i Danmark.
 Der er af indenrigsministeren og af to mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Kristeligt Folkepartis medlemmer) lovforslaget  

 til vedtagelse med de af indenrigsministeren stillede ændringsforslag.
Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af indenrigsministeren  

 og de af mindretallet stillede ændringsforslag.
Socialistisk folkepartis  

 ændringsforslag fjerner en række forsøgshjemler, hovedsagelig fordi de  

 pågældende projekter efter mindretallets opfattelse ikke har karakter af  

 forsøg.
 Et andet mindretal (Kristeligt Folkepartis medlem af udvalget)  

 indstiller lovforslaget til vedtagelse med de af indenrigsministeren  

 og af mindretallet stillede ændringsforslag.
Ændringsforslag Til § 1 Af indenrigsministeren, tiltrådt af udvalget:
 1) De under nr. 1 foreslåede stk. 4 og stk. 5  

 benævnes henholdsvis stk. 5 og stk. 6.
 Af et mindretal (KRF):
 2) Nr. 2 udgår.
 Af indenrigsministeren, tiltrådt af udvalget:
 3) I nr. 2 ændres »§ 21« til: »§ 21 a« og  

 »§ 21 a« til: »§ 21 b«.
 Af et mindretal (SF):
 4) Nr. 5 udgår.
 Af indenrigsministeren, tiltrådt af udvalget:
 5) Det under nr. 5 foreslåede stk. 3 benævnes stk. 5.
 6) Efter nr. 5 indsættes som nyt nummer:
 » 01. I § 28 c indsættes som nyt stykke:
»Stk. 2. Miljøministeren kan godkende regler for frikommuneforsøg,  

 hvorefter tillige kommuner, der ikke er frikommuner, får mulighed for at  

 gennemføre forsøg, som nævnt i stk. 1. Reglerne for forsøget skal vedtages af  

 en amtskommune, der er frikommune, og kommunerne skal være beliggende i denne  

 amtskommune.«» 7) I nr. 6 ændres »Efter § 28 b« til: »Efter § 28  

 c«, og den foreslåede § 28 c udgår.
 Af et mindretal (SF):
 8) I nr. 6 udgår den foreslåede § 28 d.
 9) I nr. 6 udgår den foreslåede § 28 e.
 10) I nr. 6 affattes § 28 f således:
» § 28 f.
Miljøministeren kan godkende regler for  

 frikommuneforsøg, der fraviger bestemmelserne i § 2, stk. 2, i lov om  

 sommerhuse og campering m.v., jf. lovbekendtgørelse nr. 357 af 15. juli 1985.
Stk. 2. Miljøministeren kan godkende regler for frikommuneforsøg,  

 hvorefter tillige kommuner, der ikke er frikommuner, får mulighed for at  

 gennemføre forsøg som nævnt i stk. 1. Reglerne for forsøget skal vedtages af  

 amtsrådet i en amtskommune, der er frikommune, og kommunerne skal være  

 beliggende i denne amtskommune.« Af indenrigsministeren, tiltrådt af udvalget:
 11) Efter nr. 7 indsættes som nyt nummer:
» 02. § 33 a ophæves.« Af et mindretal (SF):
 12) Nr. 9 udgår.
 Af indenrigsministeren, tiltrådt af udvalget:
 13) I nr. 10 ændres »§ 42« til: »§ 46 b«.
Bemærkninger Til nr. 1, 3, 5-7 og 13 Indenrigsministeren fremsatte den 2. november 1988 forslag til lov om  

 ændring af lov om frikommuner (L 78). Dette lovforslag var til første  

 behandling i Folketinget den 10. november 1988, anden behandling den 14.  

 februar 1989 og blev vedtaget ved tredje behanding den 16. februar 1989.  

 Loven blev stadfæstet den 8. marts 1989.
 Vedtagelsen af ovennævnte ændringslovforslag, L 78, har nødvendiggjort  

 følgende redaktionelle ændringer i nærværende lovforslag (L 213).
Ad nr. 1 Med vedtagelsen af L 78 er indføjet et nyt stk. 4 i § 16 i  

 frikommuneloven.
De i L 213 under nr. 1 anførte stk. 4 og stk. 5 bliver  

 herefter stk. 5 og stk. 6.
Ad nr. 3 Med vedtagelsen af L 78 er § 21 a indføjet i frikommuneloven.
Den i L 213  

 under nr. 2 anførte § 21 a bliver herefter § 21 b og indsættes i lovforslaget  

 efter lovens § 21 a.
Ad nr. 5 Med vedtagelsen af L 78 er indføjet nye stk. 3 og stk. 4 i  

 frikommunelovens § 24. Det i L 213 under nr. 5 anførte stk. 3 bliver herefter  

 stk. 5.
Ad nr. 6 Med vedtagelsen af L 78 er § 28 c indføjet i frikommuneloven.
Den under  

 nr. 6 i L 213 anførte § 28 c, stk. 1, er identisk med § 28 c i den nu  

 gældende frikommunelov.
L 213 skal derfor alene indeholde forslag om ny § 28  

 c, stk. 2.
Ad nr. 7 Ændringen er en konsekvens af ændringen i nr. 6.
Ad nr. 13 Med vedtagelsen af L 78 er der på grund af ressortomlægningen mellem  

 undervisnings- og forskningsministeren og kulturministeren indføjet et nyt  

 kapitel i frikommuneloven til kulturministerens område.
Til dette kapitel er  

 bl.a. overført paragraffer, der tidligere stod i kapitel 14, undervisnings-  

 og forskningsministerens område. Ændringen i nr. 10 i L 213 skal som følge  

 heraf foretages i § 46 b og ikke i § 42.
Til nr. 2 Forslagsstilleren finder, at beslutninger vedrørende alkoholbevillinger  

 bør tages i fuld offentlighed.
Til nr. 4 Ændringsforslaget medfører, at miljøministerens forsøgshjemmel i  

 frikommunelovens § 24, stk. 1, nr. 2, ikke udvides til også at omfatte  

 ikke-frikommuner beliggende i friamtskommuner, der forestår sådanne forsøg.
Til nr. 8 Ved ændringsforslaget udgår hjemlen til at godkende forsøg, hvorefter et  

 areal kan overføres til byzone uden lokalplan.
Til nr. 9 Hjemlen til at godkende forsøg, hvorefter frikommuner kan overtage en del  

 af amtskommuners kompetence til at meddele tilladelse til erhvervsmæssig  

 indvinding af råstoffer, udgår.
Til nr. 10 Hjemlerne til at fravige offentlighedsperioden for regionplantillæg og for  

 ændringer i en kommuneplan udgår.
Til nr. 11 Med Folketingets vedtagelse af lov nr. 156 af 15. marts 1989 om ændring af  

 lov om social bistand. (Indførelse af igangsætningsydelse) er der indført en  

 generel bestemmelse om igangsætningsydelse til iværksættere, som  

 overflødiggør § 33 a i frikommuneloven.
Der henvises i øvrigt til  

 indenrigsministerens besvarelse af Kommunaludvalgets spørgsmål 8 til  

 lovforslag L 78 (nu lov nr. 141 af 8. marts 1989), hvori det oplystes, at  

 forsøgshjemlen i frikommuneloven (§ 33 a) ville blive foreslået ophævet,  

 såfremt socialministerens lovforslag om igangsætningsydelse til iværksættere  

 blev vedtaget.
 Der er ikke godkendt frikommuneforsøg i henhold til § 33 a i  

 frikommuneloven.
Til nr. 12 Ændringsforslaget medfører, at muligheden for at give tilladelse til  

 forsøg med fravigelse af folkeskolelovens regler om vederlagsfri befordring  

 af folkeskoleelever udgår.
