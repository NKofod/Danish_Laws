 Ved lov nr. 319 af 13. juni 1973 er med virkning fra den 1. juli 1973  

 gennemført en række ændringer i den borgerlige straffelov, særligt med  

 henblik på mindre berigelsesforbrydelser.
I forbindelse med lovforslagets behandling blev der tilkendegivet  

 forskellige kriminalpolitiske intentioner.
Opmærksomheden henledes på  

 følgende:
a.
Det udtales i bemærkningerne, at de nu gennemførte ændringer af blandt  

 andet straffelovens § 80 og § 287 er udtryk for et ønske om en almindelig  

 sænkning af strafudmålingsniveauet på en række væsentlige områder inden for  

 strafferetten.
Det fremhæves, at det ikke vil være praktisk muligt at gennemføre denne  

 sænkning alene ad lovgivningsvejen.
Sænkningen må derfor gennemføres ved  

 ændringer i domstolenes udmålingspraksis, og anklagemyndigheden kan her  

 medvirke til at fremme udviklingen, dels gennem sin tiltalefrafaldspraksis,  

 dels ved i videre omfang end tilfældet er i dag, i de konkrete sager at  

 formulere påstande om strafudmåling.
b.
I tilslutning hertil nævnes i bemærkningerne ønskeligheden af en videre  

 anvendelse af betingede domme.
Det konstateres således, at der i de seneste  

 år har været en udvikling henimod øget anvendelse af betingede domme med  

 hensyn til arbejdspladstyverier, stillingsunderslæb og socialbedragerier, en  

 udvikling, der forudsættes videreført.
Samtidig er det i bemærkningerne  

 anført, at justitsministeriet vil følge udviklingen med hensyn til betingede  

 domme, herunder også spørgsmålet om en udvidet anvendelse af betingede domme  

 i visse voldssager.
c.
I bemærkningerne til lovforslaget omtales endvidere det i betænkning  

 nr. 650/1972 om nogle af- og nedkriminaliseringsspørgsmål indeholdte forslag  

 om ændring af den strafferetlige linie, der følges inden for straffelovens  

 specielle del, f.eks. sager om brugstyveri.
Det udtales herom, at justitsministeriet kan tiltræde betænkningens  

 afstandtagen fra den i praksis næsten undtagelsesfrie anvendelse af ubetinget  

 frihedsstraf over for brugstyveri af motorkøretøjer, og at en tilnærmelse i  

 sanktionsvalget mellem brugstyveri og tyveri er ønskelig.
Således bør  

 brugstyveri af motorkøretøjer ved sanktionsvalget ligestilles med tyveri, og  

 den almindelige sanktion ved brugstyveri af knallerter bør være bøde eller  

 betinget dom.
d.
For så vidt angår butikstyverier tages der afstand fra at indføje en  

 særlige bestemmelse herom i straffelovens § 287. I overensstemmelse med  

 straffelovrådets udtalelse anføres, at det væsentlige i de intentioner, der  

 har fundet udtryk i betænkning nr. 650/1972, vil kunne opnås på en  

 principielt rigtigere måde dels ved en udvidet anvendelse af straffelovens §  

 287, dels ved en udbygning af den tiltalefrafaldspraksis, der allerede er  

 indledt af anklagemyndigheden, en udvikling som justitsministeriet vil søge  

 fremmet.
Yderligere anføres det, at man gennem anklagemyndighedens  

 tiltalepraksis vil søge den således ønskede udvikling fremmet.
 Disse bemærkninger er tiltrådt i folketinget, jfr. blandt andet følgende  

 bemærkninger i retsudvalgets betænkning om lovforslaget af 23. maj 1973:
»Udvalget kan tilslutte sig en generel sænkning af  

 strafudmålingsniveauet for mindre berigelsesforbrydelser af ikke-professionel  

 karakter, hvorved anvendelsen af frihedsberøvende foranstaltninger begrænses,  

 og hvorved kriminalforsorgen i frihed tillægges større betydning.« Justitsministeriet har ved skrivelse af 1. november 1973 anmodet mig om at  

 gøre statsadvokaterne og politimestrene bekendt med disse målsætninger samt  

 ved gennem instruktion at sikre, at målsætningerne holdes for øje.
 Jeg skal herefter anmode om, at følgende iagttages:
 1. Brugstyveri.
Ved brugstyveri af cykler og knallerter er i vidt omfang anvendt bøde.
Det  

 samme har været gældende med hensyn til brugstyveri af motorkøretøjer begået  

 af lovovertrædere under 18 år.
Derimod har det været sædvanligt at anvende  

 hæftestraf for brugstyveri af motorkøretøjer begået af personer over denne  

 alder.
Med udgangspunkt i de foran refererede bemærkninger skal jeg anmode  

 om, at anklagemyndigheden for de sidstnævnte tilfældes vedkommende tilstræber  

 en ændring i praksis i overensstemmelse med de nedenfor angivne  

 retningslinier.
I førstegangs tilfælde af brugstyveri af motorkøretøj begrænses påstanden  

 sædvanligvis til bøde.
Viser det sig, at denne ændring i praksis vinder  

 tilslutning ved domstolene, gives bødeforlæg.
Angår sagen en flerhed af brugstyverier, vil der kunne være behov for at  

 skærpe reaktionen til hæfte.
Valget mellem påstand om bøde eller hæfte beror  

 på en samlet vurdering af forholdenes grovhed.
Der kan herunder bl.a. lægges  

 vægt på, om motorkøretøjerne har været aflåst, om værktøj til opbrydning har  

 været medbragt, og om gerningsmandens rolle kun eller i overvejende grad har  

 været passagerens.
Hvis gerningsmandens personlige forhold fører til, at det  

 af specialpræventive grunde må anses for mere formålstjenligt at anvende  

 betinget dom fremfor hæfte, nedlægges påstand om betinget dom, eventuelt  

 kombineret med bøde.
Kombination med bøde vil dog i reglen ikke være  

 indiceret, hvis den betingede dom må ventes at medføre  

 institutionsanbringelse, eller hvis tiltalte ikke kan anses for  

 betalingsdygtig.
 I tilfælde af gentaget brugstyveri af motorkøretøjer, beror valget af  

 påstand (bøde, hæfte, fængsel eller betinget dom, eventuelt kombineret med  

 bøde) på en samlet vurdering af gerningsmandens personlige forhold og  

 grovheden af den nu foreliggende og de tidligere pådømte lovovertrædelser,  

 herunder recidivets tæthed og omfang og de nærmere omstændigheder, der er  

 eksemplificeret foran.
 Foreligger brugstyveri i forbindelse med overtrædelse af færdselslovens §  

 16, nedlægges i de tilfælde, hvor en isoleret bedømmelse af brugstyveriet  

 ville falde ud til bøde, påstand om samme strafart, som er forskyldt for  

 færdselslovsovertrædelsen.
Foreligger brugstyveri i forbindelse med berigelseskriminalitet, som ikke  

 medfører ubetinget straf, vil der i konsekvens af den praksis, der skal  

 følges med hensyn til brugstyveri, når denne kriminalitetsform foreligger til  

 isoleret bedømmelse, kunne være anledning til at nedlægge påstand om, at den  

 betingede dom kombineres med bøde eller hæfte.
Dette gælder dog ikke, hvis  

 bøde som foran anført af særlige grunde må anses for uhensigtsmæssig, eller  

 hvis de grunde, der fører til betinget dom for berigelseskriminaliteten,  

 taler imod, at tiltalte også underkastes en kortvarig frihedsberøvelse.
 2. Påtalefrafald.
 Med hensyn til påtalefrafald, herunder reaktionen overfor butikstyverier,  

 henvises til de retningslinier som fremgår af RACskr. af 30. juni 1972 og  

 RAmeddelelse af 1. februar 1973. Disse retningslinier er fortsat gældende.
De fra politimestrene til statsadvokaterne indsendte skemaer over sager,  

 der er afgjort med påtalefrafald m.v., vil i rigsadvokaturen blive behandlet  

 med henblik på en belysning af politimestrenes administration af den  

 kompetence, som er tillagt dem ved ændringen af retsplejeloven ved lov nr.  

 224 af 7. juni 1972, samt for evt. at ajourføre de i meddelelsen angivne  

 beløbsgrænser.
Undersøgelsen vil dække perioden fra 1. juli 1973 til 30. juni  

 1974.
 3. Betinget dom.
Udviklingen i området for betinget dom, som for så vidt angår  

 højesteretspraksis er beskrevet i U 1970 B s. 175 ff og U 1973 B s. 137 ff,  

 har tilsyneladende gennem det seneste årstid medført en betydelig udvidelse i  

 forhold til tidligere i anvendelsen af betinget dom.
Anklagemyndigheden bør  

 medvirke til en rimelig udvikling på dette område.
Der bør derfor af  

 anklagemyndigheden iagttages tilbageholdenhed med anke af underretsdomme, der  

 anvender betinget dom, selvom dommene går videre med hensyn til anvendelse af  

 betinget dom end dækket af ældre praksis.
Anbefalingen af i videre omfang at anvende betinget dom i voldssager tager  

 navnlig sigte på tilfælde, hvor der kan antages at være et behov for  

 anvendelse af betinget dom i forbindelse med lægelig ledet  

 afvænningsbehandling mod spiritusmisbrug.
Også i andre tilfælde - navnlig  

 hvor der ikke foreligger sagesløshed - kan der være anledning til at nedlægge  

 påstand om betinget dom, således at den fornødne intensitet i reaktionen  

 opnås ved påstand om, at en betinget dom kombinderes med bøde og vilkår om  

 erstatningsbetaling.
Det fremgår af tidligere udsendte instruktioner, at anklagemyndigheden bør  

 medvirke til foretagelse af personundersøgelser i sager, hvor der kan være  

 spørgsmål om at anvende betinget dom med tilsyn.
Opmærksomheden bør være  

 henvendt på, at området for betinget dom, herunder tilfælde hvor betinget dom  

 med tilsyn af specialpræventive grunde foretrækkes fremfor straf, der  

 medfører afsoning, som nævnt er under udvidelse.
 På grundlag af de domme, der er indsendt fra statsadvokaterne for oktober  

 kvartal 1973 vil der i rigsadvokaturen blive foretaget en undersøgelse til  

 belysning af udviklingen med hensyn til anvendelsen af betinget dom.
 4. Strafudmålingen.
 Ifølge bemærkningerne bør anklagemyndigheden medvirke til at fremme en  

 udvikling i retning af en almindelig sænkning af strafudmålingsniveauet  

 overfor mindre berigelsesforbrydelser af ikke professionel karakter.
Under henvisning hertil skal jeg anmode statsadvokaterne om særligt for  

 sådanne sagers vedkommende at vise tilbageholdenhed med at anke by- og  

 herredsretsdomme, der afviger fra traditionel strafudmålingspraksis, idet det  

 dog samtidig holdes for øje, at der ikke på længere sigt udvikler sig en  

 markant forskellig praksis med hensyn til udmålingsniveau mellem de enkelte  

 retskredse.
Under anklagemyndighedens procedure - og dette gælder i  

 særdeleshed proceduren i landsretterne - vil det f.eks. i forbindelse med  

 omtalen af ældre praksis kunne være rigtigt at heledes opmærksomheden på  

 lovgivningsmagtens intentioner.
 5. Kontraanke.
Det bedes endvidere iagttaget - og dette er ikke begrænses til sager af  

 den foran omtalte karakter - at anklagemyndigheden ikke som nu i  

 almindelighed kontraanker til skærpelse, når tiltalte har anket til  

 formildelse.
Om kontraanke til skærpelse skal ske, må herefter bero på en  

 konkret afvejelse.
Anke til skærpelse undlades, når det er klart, at der ikke  

 er behov for eller rimelig udsigt til skærpelse.
Overvejelsen heraf  

 tilendebringes så vidt muligt i forbindelse med ankeekspeditionen, således at  

 anklagemyndighedens påstand fremgår af ankemeddelelsen.
I andre tilfælde  

 tages stilling under forberedelsen af ankesagen, således at  

 anklagemyndigheden tilkendegiver sin endelige påstand f.eks. i forbindelse  

 med fremsendelsen af ekstrakten til landsretten og forsvareren.
Disse  

 anvisninger tager ikke sigte på tilfælde, hvor der ankes til frifindelse.
Ifølge retsplejelovens § 965, stk. 2 forelægges ankesagen af den ankende.  

 I hidtidig praksis har det været almindeligt, at forelæggelsen er varetaget  

 af anklagemyndigheden.
Denne ordning bør såvidt muligt bibeholdes, selvom  

 anklagemyndigheden ikke har kontraanket til skærpelse, medmindre forsvareren  

 udtrykker ønske om selv at foretage forelæggelsen.
Det understreges, at intentionerne i bemærkningerne for så vidt angår  

 berigelsesforbrydelserne vedrører reaktionsvalget overfor mindre  

 berigelsesforbrydelser af ikke professionel karakter og således ikke gælder  

 den professionelle berigelseskriminalitet eller vanemæssige  

 berigelseskriminalitet, medmindre denne drejer sig om forhold af begrænset  

 omfang og grovhed.
Disse intentioner er heller ikke til hinder for at påstå  

 følelige reaktioner overfor kriminalitetsformer, som lokalt eller  

 midlertidigt har en særlig udbredelse, og som af retshåndhævelsesgrunde  

 påkalder en strengere reaktion end den sædvanlige.
 Per Lindegaard.
