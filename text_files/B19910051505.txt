 I medfør af § 36, stk. 10, § 44, stk. 2, og § 101, stk. 3, i  

 realkreditloven, jf. lov nr. 841 af 20. december 1989 med senere ændringer  

 fastsættes:
Generelle regler for samtlige ejendomstyper § 1.  Låneudmålingen foretages under bestyrelsens og  

 direktionens ansvar.
Bestyrelsen fastlægger de generelle direktiver under  

 iagttagelse af reglerne i loven og denne bekendtgørelse, og det påhviler  

 direktionen i overensstemmelse hermed at sikre en betryggende låneudmåling i  

 de enkelte lånesager.
 § 2.  Lån udmåles på grundlag af ejendommens  

 kontantværdi ansat efter reglerne i Finanstilsynets bekendtgørelse om  

 realkreditinstitutters værdiansættelse.
 Stk. 2.  Det skal af lånesagen klart fremgå, på hvilket  

 grundlag låneudmålingen er foretaget.
 § 3.  Lånets kontantprovenu beregnet efter kursen på  

 tidspunktet for instituttets seneste lånetilbud skal ligge inden for den  

 maksimale lånegrænse i realkreditloven for pågældende ejendomskategori og  

 låneformål.
 Stk. 2.  Ved belåning af allerede behæftede ejendomme  

 skal behæftelsernes nominelle værdi omregnes til kontantværdi ved anvendelse  

 af omregningstabeller, der er fælles for alle institutter, og som udarbejdes  

 efter regler, der godkendes af Finanstilsynet.
Stk. 3.  Instituttet kan ved låneudmåling se bort fra  

 ejerpantebreve, skadesløsbreve og pantstiftende deklarationer til  

 ejerlejlighedsforeninger, grundejerforeninger eller lignende, såfremt den  

 samlede tinglyste hovedstol for de her nævnte hæftelser på ejendommen ikke  

 overstiger 29.000 kr.
Ved større beløb medregnes det overskydende beløb,  

 ansat til pari.
Beløbsgrænsen svarer til det af Danmarks Statistik pr. 1.  

 januar 1991 beregnede reguleringsindeks for boligbyggeri og reguleres efter  

 reglerne i realkreditlovens § 33, stk. 4, idet der afrundes til nærmeste hele  

 1.000 kr.
§ 4.  Lånets størrelse og løbetid fastsættes i øvrigt  

 under iagttagelse af de sikkerhedshensyn, som efter forholdene skønnes  

 nødvendige.
Ved belåning af erhvervsejendomme skal der ved låneudmålingen  

 tages hensyn til en vurdering af lånsøgers soliditet og kreditværdighed.
Stk. 2.  Ved byggeri på lejet grund må lånets løbetid  

 ikke overstige den aftalte lejeperiode.
Instituttet skal endvidere have ret  

 til at indtræde i lejekontrakten i tilfælde af, at udlejer hæver denne som  

 følge af debitors misligholdelse af lejekontrakten.
 § 5.  Ved udmåling af lån til ejendomme, hvortil der i  

 henhold til særlig lovgivning ydes offentlig støtte, kan der ydes lån ud over  

 den sædvanlige lånegrænse for den pågældende ejendomskategori og låneformål  

 mod, at der stilles offentlig garanti for den del af belåningen, som  

 overstiger den lånegrænse, som svarer til værdiansættelsen efter reglerne i  

 Finanstilsynets bekendtgørelse om realkreditinstitutters værdiansættelse.
Supplerende regler for visse ejendomstyper Ejerboliger til helårsbrug og fritidshuse § 6.  Ved lån til om- og tilbygning m.v. af  

 ejerboliger til helårsbrug og fritidshuse må lånets kontantprovenu ikke  

 overstige henholdsvis 80 pct. og 60 pct. af de afholdte og efter instituttets  

 skøn rimelige udgifter til arbejder og leverancer fra virksomheder, der er  

 registreret efter lov om almindelig omsætningsafgift (merværdiafgift). Disse  

 udgifter kan kun indgå i låneudmålingsgrundlaget i det omfang, der foreligger  

 dokumentation for, at de er afholdt til virksomheder som nævnt i 1. pkt., jf.  

 stk. 4.
Stk. 2.  Det i stk. 1 anførte låneudmålingsgrundlag kan  

 forhøjes med afholdte rimelige finansieringsomkostninger.
Foreligger der ikke  

 dokumentation for finansieringsomkostninger, kan disse medregnes med et  

 beløb, der udgør 10 pct. af regningsbeløbet, jf. stk. 4.
Stk. 3.  Kun udgifter til arbejder, der er udført inden  

 for det sidste år før afgivelsen af lånetilbud, kan medtages ved  

 låneudmålingen til om- og tilbygning m.v. af de nævnte ejendomme.
Er der  

 alene afholdt udgifter til materialer, kan disse udgifter kun medtages, hvis  

 materialerne er anvendt til arbejder, der er udført i det nævnte tidsrum.  

 Værdien af eget arbejde kan ikke medtages ved låneudmålingen.
Stk. 4.  Dokumentationskravet i stk. 1 betyder, at  

 daterede, egentlige regninger - eller kopier heraf - der specificeret viser  

 de enkelte udgiftsposter for de udførte arbejder, skal være instituttet i  

 hænde inden udbetalingen af lånet, medmindre dette er et forhåndslån.
Det  

 skal fremgå, hvem der har udstedt regningen, der skal være udstedt til  

 lånsøger.
Regninger dateret mere end 1 1/2 år før låneansøgningstidspunktet,  

 kan ikke medtages.
Instituttet skal opbevare de modtagne regninger eller  

 kopier heraf i to år fra modtagelsen.
 Stk. 5.  Lånets kontantprovenu må ikke overstige  

 låneudmålingsgrundlaget efter stk. 1-4 med fradrag af offentlige tilskud til  

 de pågældende arbejder.
 Stk. 6.  Bestemmelsen i stk. 1-5 gælder uanset, om om-  

 og tilbygningsarbejderne mere end fordobler bygningsværdien, og belåning  

 derfor kan ske i henhold til realkreditlovens § 26, stk. 2, og § 27, stk. 2.
 § 7.  Til arbejder som nævnt i realkreditlovens § 39  

 kan lånet dog udmåles således, at det svarer til samtlige afholdte rimelige  

 udgifter, jf. § 6, stk. 1. Det forudsættes herved, at der er stillet  

 offentlig garanti for den del af lånet, som måtte ligge ud over de sædvanlige  

 lånegrænser, jf. realkreditlovens § 39, stk. 4.
 Stk. 2.  Ved rimelige udgifter forstås udgifter, der  

 ikke overstiger, hvad der efter instituttets skøn svarer til sædvanlige  

 omkostninger ved gennemførelsen af byggearbejder af den pågældende art og  

 kvalitet i ejendomme af tilsvarende karakter.
 Stk. 3.  I låneudmålingsgrundlaget skal fragå eventuel  

 offentlig støtte, som dækker en del af de afholdte udgifter til gennemførelse  

 af det byggearbejde, der søges belånt.
 § 8.  Ved lån til opførelse samt om- og tilbygning  

 m.v. af ejerboliger til helårsbrug samt fritidshuse kan udgifter til  

 husholdningsmaskiner (hårde hvidevarer) ikke indgå i låneudmålingsgrundlaget,  

 jf. dog stk. 2.
 Stk. 2.  Ved lån til om- og tilbygning m.v. af ejendomme  

 som nævnt i stk. 1, kan husholdningsmaskiner (hårde hvidevarer) indgå i  

 låneudmålingsgrundlaget, hvis den pågældende ejendom er omfattet af en senest  

 den 27. marts 1985 godkendt saneringsplan, en vedtaget byfornyelsesbeslutning  

 eller en vedtaget boligforbedringsbeslutning.
 § 9.  Ved lån til indfrielse af realkreditlån og  

 realkreditlignende lån, jf. § 2 i lov om realkreditlignende lån og  

 andelsboliglån m.v., i ejerboliger til helårsbrug kan  

 finansieringsomkostninger indgå i låneudmålingsgrundlaget i det omfang, lånet  

 kan ydes inden for 80 pct. af ejendommens værdi.
 Stk. 2.  Ved lån som nævnt i stk. 1 i fritidshuse kan  

 finansieringsomkostninger indgå i låneudmålingsgrundlaget i det omfang, lånet  

 kan ydes inden for 60 pct. af ejendommens værdi.
 Stk. 3.  Ved lån til indfrielse af andre prioriteter i  

 ejerboliger til helårsbrug og fritidshuse kan finansieringsomkostninger indgå  

 i låneudmålingsgrundlaget, såfremt lånet kan ydes indenfor 40 pct. af  

 ejendommens værdi.
Kontor- og forretningsejendomme samt private udlejningsejendomme til  

 helårsbeboelse § 10.  Lån i kontor- og forretningsejendomme samt  

 private udlejningsejendomme til helårsbeboelse må ikke udmåles, så nettolejen  

 opgjort efter reglerne i Finanstilsynets bekendtgørelse om  

 realkreditinstitutters værdiansættelse er mindre end de årlige ydelser på det  

 tilbudte realkreditlån med tillæg af årlige ydelser på et lån med maksimal  

 løbetid og med et kontantprovenu svarende til de samlede omkostninger ved  

 indfrielse af eventuelle foranstående prioriteter.
 Landbrugs- og skovbrugsejendomme, gartnerier m.v.
 § 11.  Ved belåning af landbrugsejendomme m.v. skal  

 der - især ved långivning ud over 45 pct., af ejendommens værdi - tages  

 hensyn til det finansierede aktivs levetid ved fastsættelsen af lånets  

 løbetid.
Blandede ejendomme § 12.  For ejendomme, der anvendes til flere formål,  

 fastsættes lånets størrelse særskilt for ejendommens enkelte dele, bestemt  

 efter disses anvendelsesformål, jf. dog realkreditlovens § 45, stk. 3.
§ 13.  Ved belåning af ejendomme, der anvendes til  

 flere formål, fordeles eksisterende behæftelser på ejendommens enkelte dele  

 på grundlag af oplysninger om belåningsformålet for de eksisterende  

 behæftelser, der så vidt muligt henregnes til den til belåningsformålet  

 hørende del af ejendommen.
Er der ikke holdepunkter for fordelingen af de  

 eksisterende behæftelser på grundlag af disses belåningsformål, fordeles  

 eksisterende behæftelser på ejendommens enkelte dele i samme forhold som  

 værdiansættelsen er fordelt på disse.
Straffebestemmelse § 14.  Overtrædelse af bestemmelserne i denne  

 bekendtgørelse straffes med bøde.
Ikrafttræden § 15.  Bekendtgørelsen træder i kraft den 1. august  

 1991.
 Stk. 2.  Bekendtgørelsen gælder også for lånetilbud, der  

 erstatter tilbud afgivet før 1. august 1991.
 Stk. 3.  Bekendtgørelse nr. 113 af 15. februar 1989 om  

 realkreditinstitutternes værdiansættelse og låneudmåling ophæves.
 § 16.  Såfremt særlige forhold tilsiger det, kan  

 boligministeren fastsætte regler, hvorefter bekendtgørelsens bestemmelser  

 fraviges i forbindelse med långivning i udlandet.
