Nr BSF 34 Folketingsbeslutning om det danske engagement ved FN's fredsbevarende  

 styrke i det tidligere Jugoslavien (UNPROFOR) Fremsat af udenrigsministeren (Helveg Petersen) den 7. december 1994 Vedtaget ved anden (sidste) behandling den 16. december 1994 Folketinget meddeler sit samtykke til, at det danske engagement ved FN's fredsbevarende styrke i det tidligere Jugoslavien (UNPROFOR) i overensstemmelse med folketingsbeslutning B 107 af 17. august 1993 om en udvidelse af det danske engagement under forhold, hvor muligheden for at anvende militære magtmidler er forøget med henblik på at fremme gennemførelsen af Sikkerhedsrådets vedtagelser, også kan omfatte opgaver i Kroatien i overensstemmelse med sikkerhedsrådsresolution 958 af 19. november 1994.
Oprindeligt fremsat forslag Folketinget meddeler sit samtykke til, at det danske engagement ved FN's fredsbevarende styrke i det tidligere Jugoslavien (UNPROFOR) i overensstemmelse med folketingsbeslutning B 107 af 17. august 1993 om en udvidelse af det danske engagement under forhold, hvor muligheden for at anvende militære magtmidler er forøget med henblik på at fremme gennemførelsen af Sikkerhedsrådets vedtagelser, også kan omfatte opgaver i Kroatien i overensstemmelse med sikkerhedsresolution 958 af 19. november 1994.
Bemærkninger til forslaget I.
FN's Sikkerhedsråd vedtog den 19. november 1994 resolution 958, der,  

 under henvisning til FN-pagtens kapitel VII, præciserer, at beføjelserne i  

 resolution 836 af 4. juni 1993 om at kunne anvende luftstyrker til støtte for  

 UNPROFORs mandat i relation til de sikre områder også gælder for angreb eller  

 trusler mod de sikre områder, der udgår fra kroatisk territorium.
Sikkerhedsrådsresolution 958 (1994) er en fuldstændig afspejling af de  

 relevante paragraffer i resolution 836 (1993) med den ene præcisering, at det  

 geografiske territorium ved beskyttelsen af de af FN udpegede sikre områder  

 ikke er begrænset til Bosnien-Herzegovina men også omfatter kroatisk  

 territorium, hvorfra angreb måtte udgå.
Der er ikke hermed ændret ved de  

 eksisterende procedurer for anvendelse af luftstyrker, men alene foretaget en  

 præcisering med hensyn til den geografiske rækkevidde.
 NATOs råd vedtog samtidig, den 19. november 1994, at udstrække Alliancens  

 luftoperationer til støtte for UNPROFORs mandat i relation til de sikre  

 områder til også at omfatte dele af Kroatien.
II.
UNPROFOR er udsendt under regler for magtanvendelse i selvforsvar  

 (såkaldte »rules of engagement«), der udover almindeligt  

 selvforsvar også omfatter situationer, hvor bevæbnede personer med magt søger  

 at forhindre FN-soldaterne i at udføre deres mandat.
Resolution 770 (1992),  

 836 (1993) og 958 (1994) er vedtaget under FN-pagtens kapitel VII.
De løbende  

 mandatfornyelser for UNPROFOR-styrken er for Kroatioen og Bosnien-Herzegovina  

 vedtaget med henvisning til kapitel VII for så vidt angår UNPROFORs sikkerhed  

 og bevægelsesfrihed.
Regeringen finder det i denne forbindelse  

 hensigtsmæssigt, at præcisere, at danske enheder også i Kroatien kan blive  

 indsat til støtte for andre FN-enheder i forbindelse med disse enheders  

 selvforsvar.
 Udsendelsen af den danske styrke som en del af den fællesnordiske  

 betaljon, Nordbat II, i opfølgning af resolution 836 og folketingsbeslutning  

 B 107, indeholdt et luftstøttekoordinationshold, et såkaldt Tactical Air  

 Control Party (TACP).
 Luftstøttekoordinationshold er nødvendige for at kunne dirigere fly  

 præcist mod udpegede mål og til beskyttelse af de indsatte fredsbevarende  

 tropper.
NATOs flystøtte til UNPROFOR i opfølgning af Sikkerhedsrådets beslutninger  

 falder i tre kategorier; håndhævelse af flyveforbudet over  

 Bosnien-Herzegovina, beskyttende luftstøtte og luftangreb.
Beskyttende  

 luftstøtte (Close Air Support), er en beskyttelse med fly af FN-tropperne i  

 tilfælde af angreb.
Beskyttende luftstøtte anvendes af FN kun mod et  

 igangværende angreb.
NATO kan endvidere efter gensidig aftale med FN  

 iværksætte luftangreb (Air Strikes) til støtte for UNPROFOR i udførelsen af  

 sit mandat i relation til de sikre områder.
I relation til håndhævelsen af  

 flyveforbudet kan NATO endvidere i selvforsvar eller retrospektivt - og i så  

 tilfælde i enighed med FN - sætte ind over for f.eks. missilstillinger, der  

 har beskudt eller truer NATOs fly.
Ved mandatfornyelsen for UNPROFOR den 31. marts 1994 (resolution 908)  

 besluttede Sikkerhedsrådet efter indstilling fra FN's generalsekretær at  

 udstrække bemyndigelsen til at yde luftstøtte (Close Air Support) med henblik  

 på beskyttelse af FN-tropperne under udførelsen af deres mandat til også at  

 omfatte kroatisk territorium.
FN anmodede efterfølgende Danmark om at sætte  

 et luftstøttekoordinationshold på 72 timers beredskab med henblik på  

 udsendelse til Sektor Nord i Kroatien.
Folketingets udenrigspolitiske nævn  

 blev orienteret herom den 12. august 1994.
 Den 16. november 1994 anmodede FN herefter Danmark om snarest at afsende  

 det varslede luftstøttekoordinationshold til Sektor Nord i Kroatien.
III.
Regeringen har den 22. november 1994 efterkommet anmodningen fra FN  

 om at sende luftstøttekoordinationsholdet til UNPROFORs Sektor Nord i  

 Kroatien.
I denne sektor er den danske bataljon, Danbat, indsat sammen med  

 tilsvarende enheder fra Ukraine, Polen og Jordan.
 Det er Regeringens opfattelse, at en sådan udsendelse ligger i forlængelse  

 af folketingsbeslutning B 79 af 1. april 1993, hvori Folketinget gav sin  

 bemyndigelse til, at der blev truffet en række foranstaltninger med henblik  

 på at øge sikkerheden for det udsendte personel.
 Da det danske luftstøttekoordinationshold efter det oplyste vil være det  

 eneste til rådighed for Sektor Nord, og da kun hold fra NATO-lande  

 umiddelbart er i stand til at gennemføre NATO-procedurer for påkaldelse og  

 ledelse af støtte fra NATO-fly, vil holdet indtil videre udgøre sektorens  

 eneste mulighed for at udnytte luftstøtte under kontrol fra jorden.
Med vedtagelsen af resolution 958 i Sikkerhedsrådet er der åbnet mulighed  

 for, at FN vil kunne ønske at anvende luftstøttekoordinationshold i Kroatien,  

 herunder det danske, i opgaver udover beskyttende luftstøtte (Close Air  

 Support) til forsvar for FN-styrkerne.
Det kan således ikke udelukkes, at der  

 kan blive behov for bistand ved beskyttelsen af Bihac i overensstemmelse med  

 resolution 836 og 958.
 På grund af en vis usikkerhed om den geografiske afgrænsning af  

 folketingsbeslutning B 107, har Regeringen valgt i første omgang at meddele  

 FN, at det danske luftstøttekoordinationshold alene er udsendt med henblik på  

 at kunne yde bistand ved beskyttende luftstøtte for FN-tropperne i Sektor  

 Nord.
 Regeringen finder imidlertid, at det ville være naturligt om  

 luftstøttekoordinationsholdet i Sektor Nord blev udsendt på samme vilkår som  

 gælder for holdet i Tuzla og i overensstemmelse med Sikkerhedsrådets  

 beslutninger i resolution 770, 836 og 958 samt folketingsbeslutning B 107,  

 dvs. at der både vil kunne ydes bistand efter anmodning til beskyttende  

 luftstøtte og til luftangreb.
IV.
Under henvisning til det anførte samt i henhold til grundlovens § 19,  

 stk. 2, hvorefter Kongen bortset fra forsvar mod angreb på riget eller danske  

 styrker, ikke uden Folketingets samtykke kan anvende magt mod nogen fremmed  

 stat, anmodes Folketinget om at meddele sit samtykke til, at det danske  

 engagement også kan omfatte opgaver i Kroatien i overensstemmelse med  

 sikkerhedsrådsresolution 958 af 19. november 1994.
