 Under henvisning til stedfundne drøftelser og i henhold til lov om  

 beskyttelse af havmiljøet, lov nr. 130 af 9. April 1980, § 50, bemyndiger  

 miljøministeriet hermed Statens Skibstilsyn til at udøve de i samme lovs § 45  

 omhandlede beføjelser, som omfatter:
 1. Forbud mod fortsat sejlads eller andre aktiviteter  

 eller påbud om, at sejlads eller andre aktiviteter skal følge bestemte  

 retningslinier, såfremt der fra skibet er sket eller er fare for udtømning  

 eller udledning, som er i strid med kapitlerne 2-6 eller forskrifter udstedt  

 i medfør af §§ 32 og 34 eller som omfattes af § 58 og forbudet eller påbudet  

 er nødvendigt for at forhindre eller bekæmpe forurening af havet.
 2. Samme foranstaltninger som under punkt 1 overfor  

 platforme.
 3. Ret til at træffe yderligere foranstaltninger end  

 de under punkt 1 og 2 nævnte, såfremt dette er nødvendigt for at forhindre  

 eller bekæmpe forureninger, der kan medføre alvorlige skader for havmiljøet.
 Beslutning om forbud eller påbud efter punkt 1-3 skal snarest muligt  

 meddeles føreren af skibet eller den for platformen ansvarlige eller ejeren  

 eller brugeren af skibet eller platformen skriftligt eller telegrafisk med  

 oplysning om grunden til forbudet eller påbudet og i tilfælde af  

 tilbageholdelse med oplysning om de vilkår, hvorunder frigivelse kan finde  

 sted.
 Denne beslutning skal indeholde følgende klagevejledning:
 »Ovenstående beslutning kan inden 4 uger fra modtagelsen indbringes  

 for miljøankenævnet, Gothersgade 129, 1123 København K. af den til hvem  

 afgørelsen er rettet, amtsrådet, kommunalbestyrelsen, embedslægen og enhver,  

 der må antages at have en individuel væsentlig interesse i sagens udfald.  

 Klage har i henhold til havmiljølovens § 54, stk. 4, ikke opsættende  

 virkning«.
Underretningspligten kan i henhold til havmiljølovens § 29, stk. 2,  

 opfyldes gennem offentlig annoncering, f.eks. i de lokale dagblade.
Man kan  

 samtidig anmode skibstilsynet om fortsat at indberette forhold, der måtte  

 komme til tilsynets kendskab under udøvelsen af dets almindelige virksomhed  

 og som er af betydning for havmiljøet.
Denne indberetning kan ske direkte til  

 miljøstyrelsens havkontor, Nyropsgade 47, 1602 København V.
 Miljøstyrelsens ret til at udøve de samme beføjelser som ovenfor nævnt,  

 jfr. bekendtgørelse nr. 525 af 3. december 1980 om henlæggelse af opgaver og  

 beføjelser efter lov om beskyttelse af havmiljøet § 1, nr. 8, berøres ikke af  

 nærværende skrivelse, bortset fra at man fra ministeriets side forventer det  

 nuværende samarbejde mellem miljøstyrelsen og statens skibstilsyn fortsat  

 også i fremtiden.
 Miljøministeriet, den 11. maj 1983.
 P.M.V.
