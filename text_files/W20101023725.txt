Ankestyrelsens principafgørelse 54-10 om fleksjob - løntilskud - sygedagpengerefusion - for sen anmeldelse Resume:
Ved en anmeldelse af sygefravær forstås en registrering på Virk.dk eller en indsendelse af papirblanket.
Når en arbejdsgiver ikke havde anmeldt den ansattes sygefravær senest 6 måneder efter 1. fraværsdag, sådan som det var foreskrevet i loven, var der ikke mulighed for dispensation, selv om kommunen i en anden gren af forvaltningen var orienteret om sygefraværet.
 Der blev ved afgørelsen ikke taget stilling til, om kommunen var berettiget til at kræve en del af løntilskuddet til den fleksjobansatte tilbagebetalt.
 Love:
Lov om sygedagpenge - lov nr. 563 af 9. juni 2006 - § 40 og § 59, stk. 6 Afgørelse:
Ankestyrelsens Beskæftigelsesudvalg har i møde truffet afgørelse i din sag om dagpengerefusion for en ansat Resultatet er:
 der er ikke mulighed for at dispensere for anmeldefristen Det betyder, at du ikke kan få dagpengerefusion for perioden 28. april  3. november 2008.
 Vi er således kommet til samme resultat som Beskæftigelsesankenævnet i Statsforvaltningen X.
Begrundelsen for afgørelsen Det er en betingelse for at få refusion af sygedagpenge, at fraværet anmeldes senest 4 uger efter 1. fraværsdag.
Anmeldes fraværet senere er der alene ret til fra det tidspunkt, hvor fraværet er anmeldt.
Der er mulighed for at se bort fra overskridelse af anmeldefristen, når der foreligger særlige omstændigheder.
Der er dog ikke mulighed for at dispensere, hvis anmeldelsen sker senere end 6 måneder efter 1. fraværsdag.
 Du opfylder ikke betingelsen for dispensation fra anmeldefristen, fordi anmeldelsen er sket senere end 6 måneder efter 1. fraværsdag.
 Ved anmeldelse af sygefravær forstås en registrering på Virk.dk eller en indsendelse af papirblanket.
 Vi har lagt vægt på din registrering på Virk.dk ikke er gennemført og at anmeldelsesblanket først er modtaget af kommunen 4. november 2008, det vil sige mere end 6 måneder efter 28. april 2008, der var 1. fraværsdag.
Bemærkninger til klagen Du har oplyst, at du har prøvet at indberette fraværet i tide og at du i forbindelse med anmodning om udbetaling af løntilskud hver måned har oplyst, at en ansat var sygemeldt.
Du har hver måned modtaget udbetalinger fra ydelsesservice og derfor ikke anet uråd.
Nu har du måttet tilbagebetale en del af løntilskuddet.
Du troede, at kontorerne snakkede sammen.
Du har yderligere oplyst, at Virk.dk ikke har virket, og at du ikke havde fået oplysninger om, at dine rettigheder var slettet.
 Vi bemærker, at vi alene har taget stilling til, om der er mulighed for dispensation fra anmeldefristen i sygedagpengeloven, og det er i den forbindelse afgørende, at den korrekte anmeldelse ikke er modtaget i kommunen før 4. november 2008.
Vi har ikke taget stilling til, om kommunen var berettiget til at kræve en del af løntilskuddet tilbagebetalt.
Hvis du også har klaget over denne afgørelse, vil nævnet tage stilling hertil.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 18. februar 2009  Klagen til Ankestyrelsens Beskæftigelsesudvalg af 19. og 28. februar 2009  Nævnets genvurdering Af sagen fremgår, at din medarbejder er ansat i fleksjob, og at han blev sygemeldt 28. februar 2008.
 Hver måned anmodede du om udbetaling af løntilskud, og der fremgår heraf, at din medarbejder var sygemeldt.
Den 31. oktober 2008 kontaktede du kommunen for at rykke for dagpengerefusion.
Du blev ved den lejlighed opmærksom på, at sygefraværet ikke var blevet anmeldt tidligere.
Du indsendte herefter anmeldelsesblanket, og den er indstemplet i forvaltningen 4. november 2008.
 Kommunen traf 20. november 2008 afgørelse om, at du først er berettiget til dagpengerefusion fra 5. november 2008. Der er ved afgørelsen lagt vægt på, at du har anmeldt fraværet mere end 6 måneder efter 1. fraværsdag.
 Nævnet tiltrådte kommunens afgørelse.
Nævnet har begrundet afgørelsen med, at der var forløbet mere end 6 måneder fra 1. fraværsdag til anmeldelsen af fraværet.
Nævnet er opmærksom på, at du havde forsøgt at anmelde fraværet på Virk.dk, og at du ikke havde bemærket, at det ikke var lykkedes.
 Du har klaget over nævnets afgørelse.
I klagen til Ankestyrelsen er det anført, at du har prøvet at indberette fraværet i tide og at du i forbindelse med anmodning om udbetaling af løntilskud hver måned har oplyst, at en ansat var sygemeldt.
Du har hver måned modtaget udbetalinger fra ydelsesservice og derfor ikke anet uråd.
Nu har du måttet tilbagebetale en del af løntilskuddet.
Du troede, at kontorerne snakkede sammen.
Du har yderligere oplyst, at Virk.dk ikke har virket, og at du ikke havde fået oplysninger om, at dine rettigheder var slettet.
 Nævnet har ved genvurdering bemærket, at det anførte om, at kommunen havde modtaget dine anmodninger om udbetaling af løntilskud, ikke ændrer afgørelsen, selv om du i dette skema oplyste om sygefraværet.
Formålet med behandlingen af sagen Vi har behandlet sagenfor at belyse hvilke formkrav, der er til arbejdsgiverens anmodning om dagpengerefusion, når den ansatte er ansat i fleksjob.
