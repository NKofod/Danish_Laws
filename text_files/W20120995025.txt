Ankestyrelsens principafgørelse 8-12 om arbejdsskade - hjælpemidler - fremtidige udgifter - Fastsaettelse af engangsbeloeb til individuelt tilpassede sko_skoindlaeg Resume:
 Ankestyrelsen har behandlet tre sager principielt om fremtidige behandlingsudgifter til individuelt tilpasset fodtøj.
Vi fandt i alle sagerne, at sikrede havde behov for to specialfremstillede par sko/skoindlæg årligt resten af livet for at mindske arbejdsskadens følger.
De sikredes varige behov for sko/skoindlæg til arbejde og fritid og det meget skiftende klima i Danmark bevirkede, at vi mente, at to par sko/skoindlæg årligt var nødvendige.
Sag nr. 1 (8-12): Arbejdsskadestyrelsen mente, at den Keller operation, som sikrede havde gennemgået, gjorde, at sikrede ikke havde behov for specialfremstillede sko.
Det var vi ikke enige i.
Sikrede havde haft et langt behandlingsforløb med flere operationer med varige følger i form af dårlig gangafvikling og smerter.
Vi mente, at de specialfremstillede sko kunne bedre sikredes gang og mindske smerterne.
Sag nr. 2 (9-12): Arbejdsskadestyrelsen havde tilkendt sikrede et par sko hvert andet år.
Vi vurderede, at sikrede, som havde fået amputeret 2. tå på venstre fod og som havde smerter fra de andre tæer, havde brug for individuelt tilpassede sko.
Vi vurderede, at to par om året er nødvendigt, da sikrede både skal have sko til arbejde og fritid.
Sag nr. 3 (10-12): Arbejdsskadestyrelsen havde givet dækning af udgifter til skoindlæg for en periode pået år.
De havde samtidig givet afslag på dækning af udgifter til sko under henvisning til, at disse ikke var individuelt tilpassede.
Vi fandt, at sikrede havde et varigt behov for specialfremstillede skoindlæg svarende tilto skoindlæg om året.
Vi anså herefter behovet for specialfremstillet fodtøj for dækket.
Der ville derfor ikke kunne ske efterfølgende dækning af specialfremstillede sko.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 15, stk_3 og § 27, stk_4 Afgørelse:
 Sagen er behandlet principielt til afklaring af praksis i forhold til dækning af udgifter til fremtidige hjælpemidler.
 Ankestyrelsen har i principielt møde truffet afgørelse om, hvor mange par sko du er berettiget til om året som følge af arbejdsskaden den 21. november 2004, hvor du pådrog dig et vridtraume til højre fod.
Resultatet er  Du har ret til dækning af fremtidige hjælpemidler svarende til 2 par sko om året.
Arbejdsskaden har medført en abnorm gangafvikling over ydersiden af din højre fod, hvorfor du har et behov for individuelt tilpasset fodtøj Vi ændrer således Arbejdsskadestyrelsens afgørelse.
 Du vil høre fra Arbejdsskadestyrelsen, som vil beregne størrelsen af erstatningen og sørge for, at beløbet bliver udbetalt.
 Der var enighed på mødet.
Begrundelsen for afgørelsen Vi vurderer, at arbejdsskaden har medført et varigt behov for hjælpemidler i form af individuelt tilpasset fodtøj.
Vi har lagt vægt på, du har behov for individuelt tilpassede sko både på arbejdet og i fritiden for at formindske arbejdsskaden følger.
Vi har derfor vurderet, at du har ret til at få dækket udgifterne til 2 par sko hvert år som fremtidige hjælpemidler.
Du var den 21. november 2004 udsat for en arbejdsskade, hvor du fik en skade til højre fod og 1. tå.
Det er oplyst, at du har gennemgået flere operationer med henblik på stivgøring af storetåen.
Grundet vedvarende gener efter stivgøring i leddet, er der desuden foretaget delvis fjernelse af højre l. tås proksimale knoglestykke.
Følgelig har du fået en abnorm gangafvikling over ydersiden af foden samt en del smerter ved gang, hvilket har medført et varigt behov for individuelt tilpasset fodtøj.
Vi finder, at der bør dækkes svarende til 2 par sko årligt.
Arbejdsskadestyrelsen vil beregne din erstatning.
Fremtidige udgifter til hjælpemidler kan betales, hvis arbejdsskaden har medført et behov for hjælpemidler og det skønnes nødvendig for at formindske arbejdsskadens følger.
Udgifterne betales som et engangsbeløb.
Ved fremtidige udgifter udgør beløbet den forventede gennemsnitlige årlige udgift ganget med kapitaliseringsfaktoren for erstatning for tab af erhvervsevne.
 Oplysningerne fremgår særligt af speciallægeerklæringen af 4. oktober 2007.
Bemærkninger til klagen Dit forbund har oplyst, at du som følge af arbejdsskaden er blevet opereret flere gange.
Du har blandt andet fået foretaget en stivgørende operation og fået fjernet et led i storetåen (fejloperation). Som følge af operationerne stikker din storetå op, hvilket betyder, at du ikke kan passe almindelige sko, men skal have specialsyede sko med den nødvendige plads til tåen.
 Forbundet anfører desuden, at du har smerter i venstre side af højre fod, og træder på højre side af foden for at afhjælpe smerterne, men at specialsyede sko også afhjælper dette forhold.
Endelig anføres det, at dækning for fremtidige udgifter til specialsyede sko ikke bør være betinget af, at en speciallæge har fastslået behovet herfor.
Speciallægen har således blot henvist til den udfærdigede speciallægeerklæring, hvorfor der ikke kommer yderligere dokumentation.
Vi bemærker, at oplysningerne er inddraget under sagens behandling, og har vurderet, at du har ret til to par sko om året som følge af arbejdsskaden.
Det er indgået i vurderingen, at du har brug for individuelt tilpasset fodtøj på arbejdet og i fritiden.
 Vi henviser i øvrigt til ovenstående begrundelse.
