Nr BSF 47 Forslag til folketingsbeslutning om sikring mod habilitetsproblemer ved  

 behandlingen af klager i skatteankenævnene Fremsat af Kristian Thulesen Dahl (FP) Ole Donner (FP) Pia Kjærsgaard (FP)  

 Poul Nødgaard (FP) den 27. januar 1995 Folketinget opfordrer regeringen til at tage de nødvendige initiativer til  

 at sikre retssikkerheden ved behandlingen af klager i skatteankenævnene over  

 afgørelser i de lokale skatteforvaltninger ved, at der ikke ved behandlingen  

 af klager deltager embedsmænd fra den skatteforvaltning, som skatteyderen  

 klager over.
Bemærkninger til forslaget Forslagsstillerne er af den opfattelse, at reglerne i den nugældende  

 skattestyrelseslovs § 11, hvorefter den kommunale skattemyndighed yder  

 sekretariatsbistand til skatteankenævnet, kan bevirke en berettiget mistro  

 til en korrekt og uvildig behandling af klager i skatteankenævn.
Forslagsstillerne er helt opmærksomme på, at de gældende regler  

 foreskriver, at det i hver enkelt sag skal vurderes, hvorvidt sekretæren fra  

 den lokale skatteforvaltning er inhabil.
Endvidere skal skatteankenævnet  

 påse, at sekretariatsbistanden ikke ydes af inhabile personer.
Men det er forslagsstillernes opfattelse, at det er mistænkeligt, at der  

 overhovedet deltager personer fra den skatteforvaltning, der klages over, ved  

 behandlingen i skatteankenævnene.
Når en skattechef eksempelvis deltager som  

 sekretær og rådgiver for skatteankenævnet, er vedkommende således med til at  

 behandle en klagesag over en afgørelse truffet af en af skattechefens  

 medarbejdere.
 Uanset om der i en bestemt sag direkte foreligger inhabilitet eller ej,  

 mener forslagsstillerne, at den nuværende retsstilling betyder en uheldig  

 dobbeltrolle for eksempelvis en skattechef i skatteforvaltningen.
 For at den enkelte skatteyder i større grad skal kunne være sikker på en  

 uvildig og ny behandling af sin sag i skatteankenævnet, finder  

 forslagsstillerne det derfor nødvendigt, at de nuværende regler ændres,  

 således at det ikke er den forvaltning, som der klages over, der stiller  

 sekretariatsbistand til rådighed.
