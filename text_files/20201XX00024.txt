Skriftlig fremsættelse (7. oktober 2020) Kirkeministeren (Joy Mogensen):
 Herved tillader jeg mig for Folketinget at fremsætte:
 Forslag til lov om ændring af lov om ansættelse i stillinger i folkekirken m.v. (Udvidelse af adgangen til at søge præstestillinger).
(Lovforslag nr.
L 25) Formålet med lovforslaget er at modvirke mangel på kvalificerede ansøgere til ledige præstestillinger ved at øge antallet af potentielle kandidater.
Præstemanglen mærkes i hele landet og særligt i yderområderne.
Det er ikke kun et problem for folkekirken men også for lokalsamfundene, hvor kirken ofte er blandt de få tilbageværende samlingspunkter.
 Da der i de kommende år, hvor store årgange ventes at gå på pension, ikke er udsigt til, at antallet af nye teologiske kandidater fra universiteterne vil være tilstrækkeligt til at dække behovet, ønskes en udvidelse af adgang til at søge præstestillinger.
 Lovforslaget bygger på Præstemangeludvalgets betænkning fra september 2018. Udvalget var sammensat af repræsentanter for Kirkeministeriet, biskopperne, Landsforeningen af Menighedsråd, Den danske Præsteforening og Danmarks Provsteforening.
 Det foreslås, at personer, der ikke opfylder de nuværende ansættelsesbetingelser, men har bestået kandidateksamen ved et dansk universitet eller anden offentlig anerkendt udenlandsk eksamen på kandidatniveau, kan få tilladelse til at søge præstestillinger i folkekirken, såfremt de består et individuelt sammensat teologisk efteruddannelsesforløb.
 Til at afgive indstilling om sammensætningen af den enkelte ansøgers teologiske efteruddannelsesforløb nedsættes et rådgivende udvalg.
 Det rådgivende udvalg skal bestå af repræsentanter fra de teologiske områder fra Københavns og Aarhus Universiteter, biskopperne, Folkekirkens Uddannelse- og Videnscenter samt Kirkeministeriet.
 Lovforslaget genindfører dermed til en vis grad den retstilstand, som var gældende i perioden 1962-1985. Ifølge denne såkaldte akademikerbestemmelse, kunne personer, der ved et af universiteterne eller anden højere læreanstalt i Danmark havde bestået en anden afsluttende prøve end den teologiske, under særlige omstændigheder opnå tilladelse til at søge præstestillinger i folkekirken, idet kirkeministeren bemyndigedes til at fastsætte en særlig prøve og/eller supplerende uddannelse for den pågældende.
 Denne adgang til at søge præstestilling førte ved revision af loven i 1987 til den nuværende formulering af § 2, som giver mulighed for, at ikke-teologer kan få tilladelse til at søge præstestilling i folkekirken, hvis den pågældende er fyldt 35 år og i fremtrædende grad har vist sig i besiddelse af egenskaber, der har væsentlig betydning for varetagelse af præstestilling, og hvis den pågældende består en af kirkeministeren fastsat prøve.
 Det er forudsat, at § 2 skulle indebære en bogstavelig antalsmæssig begrænsning, således at der gennemsnitlig kun blev tale om ganske enkelte tilladelser årlig.
 Det bemærkes, at den nuværende adgangsvej for ikke-teologer i § 2 ikke ændres substantielt, men suppleres med en ny adgangsvej i lovforslaget med § 1 a.
 I en overgangsperiode, indtil den foreslåede nye adgangsvej får effekt, kan der blive tale om en vis øget anvendelse af § 2. Det vil dog i denne periode være en forudsætning, at ansøgere med kandidateksamen som udgangspunkt og i overvejende grad henvises til § 1 a.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
