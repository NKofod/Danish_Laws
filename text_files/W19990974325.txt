Nyt fra Ankestyrelsen - beregning af  

 merudgifter efter servicelovens § 28 - af fuldmægtig Britta  

 Maar Ankestyrelsen har truffet afgørelse i 2 sager, der  

 var antaget til principiel behandling med henblik på afklaring af,  

 hvorvidt der kan stilles krav om, at der skal være sandsynliggjort  

 merudgifter på 3.000 kr. på årsbasis for at ansøger  

 er berettiget til dækning af merudgifter efter servicelovens  

 § 28.
Ankestyrelsen lagde til grund, at det følger af  

 servicelovens § 28, stk. 3, at merudgiftsydelsen udgør mindst 1/8  

 af standardbeløbet svarende til 250 kr. pr. måned.
Ankestyrelsen  

 fandt derimod ikke, at det ikke af bestemmelsen kan udledes, at der  

 gælder en minimumsregel på 3.000 kr., hverken i løbet af  

 et kalenderår eller på årsbasis.
 Ankestyrelsen fandt dog ikke, at bestemmelsen er til  

 hinder for, at der ved opgørelsen af de sandsynliggjorte eller  

 dokumenterede merudgifter lægges en vis periode til grund, i de  

 konkrete tilfælde henholdsvis de forudgående 7 og 12  

 måneder.
 Den ene af sagerne var tillige antaget med henblik  

 på afklaring af, hvorledes der skulle forholdes, såfremt det  

 efterfølgende viste sig, at der var merudgifter svarende til 1/8 af  

 standardbeløbet.
 Ankestyrelsen fandt desuden, at der løbende kan  

 tages stilling til, hvorvidt man opfylder betingelserne for bevilling af  

 merudgiftsydelse efter servicelovens § 28. Såfremt det  

 sandsynliggøres eller dokumenteres, at forudsætningerne for den  

 aktuelle beregning af merudgiftsydelsen er ændrede, således at  

 udgifterne for fremtiden vil overstige en gennemsnitlig merudgift på  

 250 kr. pr. måned, kan der søges påny med henblik på  

 dækning af fremtidige merudgifter efter servicelovens § 28.
 Afgørelserne vil snarest muligt blive udsendt som  

 SM - Social Meddelelse.
