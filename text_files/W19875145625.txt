 En elev havde efter virksomhedens mening vist ringe evner for faget.
Uddannelsesforholdet blev afbrudt ved, at begge parter underskrev en  

 erklæring om gensidig ophævelse, idet virksomheden tilkendegav, at det var  

 bedst for eleven.
Lagt til grund, at der ikke var tale om en gensidig  

 ophævelse.
Yderligere lagt til grund, at eleven ikke havde misligholdt sine  

 forpligtelser i en sådan grad, at virksomheden var berettiget til at ophæve  

 uddannelsesaftalen.
Eleven tillagt erstatning for uberettiget bortvisning.  

 Beløbet fastsat til 15.000 under hensyntagen til, at eleven ikke var uden  

 skyld i det passerede.
 I nævnet til behandling af tvistigheder mellem efg-elever og  

 praktikvirksomheder er der den 13. februar 1987 på grundlag af vedtagelse i  

 nævnsmøde den 26. november 1986 i sag nr. 10/1986: Efg-elev A, x-by, mod B  

 a/s, y-by, (den grafiske branche) afsagt følgende:
KENDELSE: Mellem klageren, efg-elev A, x-by, født den 18. september 1967,  

 og indklagede B a/s, y-by, blev der den 28. marts 1985 oprettet en  

 uddannelsesaftale, hvorefter klageren skulle uddannes som offset-trykker med  

 uddannelsesperiode fra den 5. august 1985 til den 4. august 1988. Den 3.  

 marts 1986 blev uddannelsesaftalen ophævet.
Efter klagerens opfattelse har  

 denne ophævelse været uberettiget.
 Ved klageskrift af 19. juni 1986 har klageren indbragt sagen for nævnet  

 med påstand om, at indklagede tilpligtes at betale en passende erstatning  

 efter nævnets skøn til klageren.
 Indklagede har påstået frifindelse.
 Sagens behandling har været udsat på behandling i Reprofagets faglige  

 fællesudvalg.
Under sagen er skemaet »Meddelelse til arbejdsformidlingen om  

 ophævelse af uddannelsesaftale« fremlagt.
Under rubrikken »Aftalen  

 om uddannelse af ovennævnte elev/lærling er ophævet som følge af«, er  

 der sat kryds ved »Gensidig overenskomst« med angivelse af datoen  

 3. marts 1986. Efter datoen er tilføjet »annulleret«, og hele  

 linien er udstreget.
Der er desuden sat kryds ved »Ensidig ophævelse fra  

 virksomhedens side« med angivelse af datoen 3. marts 1986. Under linien  

 »Grunden til ophævelsen angives kort« er anført: »A viser ikke  

 den fornødne interesse for oplæringen«.
Skemaet er den 3. marts 1986  

 underskrevet af klageren og indklagede.' Klageren har under personligt fremmøde for nævnet bl.a. forklaret, at han  

 inden skoleophold i tiden 14. oktober til 20. december 1985 hovedsagelig  

 arbejdede sammen med offset-trykker C.
Han blev for det meste sat til  

 rengøringsarbejde.
Under sit skoleophold forsømte han 2 lektioner, fordi han  

 havde sovet over sig, men han underrettede selv indklagede herom.
I øvrigt  

 gik skoleopholdet godt.
Da han kom tilbage efter skoleopholdet, fik han en  

 skideballe af faktor D på grund af forsømmelserne.
Fra nytår arbejdede han  

 herefter hovedsagelig sammen med offset-trykker E ved en tofarvet maskine, og  

 dette samarbejde forløb uden problemer.
Den 23. og 24. februar var han syg  

 med mavesmerter og hovedpine, og hans moder ringede til indklagede og  

 underrettede om sygdommen.
Da han kom tilbage, spurgte D, hvorfor han ikke  

 havde afgivet sygemelding.
D sagde i den forbindelse, at han ikke havde hørt,  

 at moderen skulle have ringet.
Den 3. marts blev han om morgenen kaldt ind  

 til D, der meddelte ham, at han var fyret.
D sagde også, at det var bedst at  

 sætte kryds ved »gensidig overenskomst« på blanketten til  

 arbejdsformidlingen.
Han stolede på D og vidste i øvrigt ikke, hvad ordet  

 gensidig betyder, hvorefter han skrev blanketten under.
Senere talte han med  

 skolen, der oplyste, at han havde 24 timers fortrydelsesret.
Herefter tog han  

 med forældrene ud til indklagede, og efter forhandling blev krydset flyttet.  

 Han havde ikke inden opsigelsen modtaget nogen kritik af sit arbejde efter  

 skoleopholdet.
Han har aldrig sovet, medens han var på arbejde.
D har under personligt fremmøde for nævnet bl.a. forklaret, at han har  

 været faktor hos indklagede siden 1967. Det gik nogenlunde med klageren inden  

 skoleopholdet, selv om de andre trykkere sagde, at der ikke var meget  

 »go« i klageren.
Han talte med klageren om hans forsømmelser under  

 skoleopholdet.
Flere af de medarbejdere, klageren har arbejdet sammen med,  

 sagde, at klageren ikke havde interesse for faget.
Vidnet har da også selv ved flere lejligheder sagt til klageren, at han  

 skulle tage sig voldsomt sammen.
Ved sygdom skal der gives meddelelse til ham  

 eller til kontoret, der så udfærdiger en sygeseddel.
Der kom ingen  

 sygemelding fra klageren den 23. og 24. februar.
Han husker ikke, om klageren  

 - da han blev skældt ud - sagde, at moderen havde ringet.
Han fik i februar  

 at vide, at klageren samme nat havde lagt sig til at sove og nægtet at hjælpe  

 en trykker.
Han talte herom med sin chef, hvorefter han førstkommende mandag  

 morgen kaldte klageren ind.
Vidnet spurgte klageren, om de kunne blive enige  

 om at sætte kryds ved »gensidig overenskomst« for at skilles som  

 venner.
Klageren ville ikke have forældrene indblandet, og man diskuterede  

 ikke forskellen på gensidig og ensidig ophævelse.
C har under personligt fremmøde for nævnet bl.a. forklaret, at han har  

 været ansat som offset-trykker hos indklagede siden 1969. Klageren startede i  

 august måned hos ham.
Klageren blev sat til at passe maskinen, men han  

 virkede ikke interesseret, men nærmest ligeglad, ligesom han ved flere  

 lejligheder forlod maskinen, når han stod ved den alene.
Vidnet talte med  

 klageren om det, men fik småsure svar.
Efter skoleopholdet var klageren igen  

 hos vidnet i en periode, men klageren virkede stadig uinteresseret.
Vidnet  

 talte med D om det, og det var vidnets indtryk, at D blev skuffet.
Vidnet er  

 bekendt med, at klageren to gange blev kaldt til samtale hos D.
Vidnet har  

 ikke nattevagt.
E har under personligt fremmøde for nævnet bl.a. forklaret, at han har  

 været ansat som offset-trykker hos indklagede ca. 1 år.
Klageren arbejdede  

 sammen med ham 1/2-1 måned i februar-marts 1986. Det gik ikke særlig godt, da  

 klageren ikke virkede særligt motiveret for at lære noget.
Vidnet har fortalt  

 tillidsmanden, at klageren en nat satte sig til at sove på arbejde og først  

 vågnede, da han blev vækket, da næste hold kom.
Klageren har til støtte for sin påstand nærmere anført, at det ikke af  

 indklagede er godtgjort, at der af klageren er udvist en sådan adfærd, at  

 indklagede har været berettiget til at ophæve uddannelsesaftalen.
Efter de  

 angivne forklaringer må det lægges til grund, at ophævelsen den 3. marts 1986  

 reelt ikke har været udtryk for en ensidig overenskomst, ligesom det efter  

 klagerens forklaring må lægges til grund, at der er afgivet sygemelding den  

 23. og 24. februar 1986. Ud over erstatning bør klageren i øvrigt tillægges  

 et passende beløb i sagsomkostninger.
Indklagede har til støtte for sin frifindelsespåstand nærmere anført, at  

 der på mødet den 3. marts mellem klageren og faktor D blev indgået en for  

 klageren bindende aftale om, at klageren fratrådte efter gensidig  

 overenskomst.
I øvrigt har klageren været berettiget til ensidigt at ophæve  

 uddannelsesaftalen på grund af væsentlig misligholdelse fra klagerens side.  

 Klageren har efter forklaringerne forladt maskinerne uden tilladelse, han er  

 ulovligt udeblevet fra 2 lektioner under sit skoleophold, han har undladt at  

 afgive sygemelding, og han har sovet på arbejdet.
 Tvistighedsnævnet skal udtale:
 Den aftale om uddannelsesaftalens ophør, der blev indgået mellem klageren  

 og faktor D den 3. marts 1986 findes - henset til omstændighederne omkring  

 aftalens indgåelse - ikke at medføre, at klageren er afskåret fra at gøre et  

 krav om erstatning for uberettiget ophævelse af uddannelsesaftalen gældende.
Selv om man måtte lægge de af indklagede fremførte synspunkter om  

 klagerens forhold til grund, finder nævnet ikke, at klageren har misligholdt  

 sine forpligtelser i en sådan grad, at indklagede har været berettiget til at  

 bringe uddannelsesaftalen til ophør.
Nævnet har herved lagt vægt på, at det  

 ikke er godtgjort, at klageren på en klar og utvetydig måde er blevet advaret  

 af indklagede.
 Da det dog må lægges til grund, at klageren ikke er uden skyld i det  

 passerede, fastsættes den godtgørelse, klageren herefter har krav på,  

 skønsmæssigt til 15.000 kr.
 Nævnet finder ikke tilstrækkeligt grundlag for at fravige sin sædvanlige  

 praksis, hvorefter det ikke pålægges den tabende part at betale  

 sagsomkostninger til den anden.
 Indklagede, B a/s, y-by, betaler inden 14 dage 15.000 kr. til klageren,  

 efg-elev A, x-by.
 Hver part bærer sine omkostninger.
