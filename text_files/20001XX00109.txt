Skriftlig fremsættelse (10. november  

 2000) Sundhedsministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 sundhedsvæsenets centralstyrelse m.v. og lov om sygehusvæsenet  

 m.m. (Oprettelse af et nationalt råd for folkesundhed samt styrkelse af  

 Sundhedsstyrelsens opgaver vedrørende kvalitetsudvikling, evaluering  

 m.v. inden for sundhedsvæsenet).
(Lovforslag nr.
L 87).
Formålet med lovforslaget er at styrke  

 sundhedsvæsenets indsats vedrørende sundhedsfremme,  

 forebyggelse, kvalitetssikring og effektiv ressourceudnyttelse.
Det skal ske  

 dels ved at styrke Sundhedsministeriets indsats på  

 folkesundhedsområdet, dels ved at styrke Sundhedsstyrelsens opgaver  

 vedrørende evaluering af det offentlige sundhedsvæsens  

 virksomhed.
Med lovforslaget oprettes et uafhængigt, sagkyndigt  

 nationalt råd for folkesundhed, som skal bidrage til at forbedre  

 sundheden for hele befolkningen.
Samtidigt nedlægges  

 Forebyggelsespolitisk Råd, Tobaksskaderådet og Alkoholpolitisk  

 Kontaktudvalg, og størstedelen af de centrale sundhedsmyndigheders  

 udførende sundhedsfremmende og forebyggende opgaver samles i et nyt  

 forebyggelsescenter i Sundhedsstyrelsen.
Det nationale råd for folkesundhed får til  

 opgave at rådgive sundhedsministeren på  

 folkesundhedsområdet, herunder i forbindelse med opfølgning,  

 monitorering og evaluering af Folkesundhedsprogrammet.
Desuden skal  

 rådet medvirke til at sikre en åben debat og dialog om  

 sundhedsfremme og forebyggelse, særligt på  

 livsstilsområdet.
Rådet skal bestå af 11 sagkyndige  

 medlemmer fra forskellige folkesundhedssektorer og den praktiske  

 forebyggelsesverden.
Medlemmerne beskikkes af sundhedsministeren for  

 tre år ad gangen.
Det nye forebyggelsescenter i Sundhedsstyrelsen får  

 til opgave at varetage størstedelen af de centrale  

 sundhedsmyndigheders opgaver vedrørende forebyggelse og  

 sundhedsfremme, herunder særligt at følge op på  

 Folkesundhedsprogrammet.
Centrets fremmeste opgave bliver at  

 understøtte og bidrage til det lokale arbejde på  

 forebyggelsesområdet.
Centret skal i den forbindelse forestå  

 dokumentation og udvikling af effektive forebyggelsesmetoder og formidle  

 viden herom.
Ved at samle indsatsen skabes mulighed for at  

 iværksætte en mere sammenhængende og helhedsorienteret  

 indsats over for specifikke målgrupper.
Som led i at styrke kvalitetsudviklingen og sikre en mere  

 effektiv ressourceanvendelse i sundhedsvæsenet foreslås, at  

 Sundhedsstyrelsen fremover iværksætter evalueringer af det  

 offentlige sundhedsvæsen, herunder af sygehusenes drift.
Evalueringerne  

 kan omfatte alle forhold vedrørende sundhedsvæsenets virksomhed.  

 I samme forbindelse samles Evalueringscenter for Sygehuse og Institut for  

 Medicinsk Teknologivurdering under Sundhedsstyrelsen i et nyt center for  

 evaluering af det offentlige sundhedsvæsens virksomhed.
Udviklingen på kvalitetsudviklingsområdet i  

 bred forstand   fra  Evalueringscentrets oprettelse til i dag   giver  

 anledning til at tilpasse Evalueringscentrets status og opgaver.
Det sker  

 først og fremmest på baggrund af udviklingen inden for det  

 offentlige sygehusvæsen mod ekstern evaluering/akkreditering af de  

 enkelte sygehuses virksomhed, men også fordi Evalueringscentrets rolle  

 i forhold til en række andre aktører, herunder  

 Sundhedsstyrelsen, har vist sig at være for uklar.
 Det nye center skal varetage de opgaver, som de to  

 institutioner hidtil har varetaget.
 Samtidig foreslås en hjemmel for sundhedsministeren  

 til at fastsætte regler vedrørende sundhedsmyndighederne pligt  

 til at give Sundhedsstyrelsen de for gennemførelsen af evalueringerne  

 nødvendige oplysninger, herunder oplysninger fra patientregistre og  

 andre registre samt regnskabs- og budgetoplysninger.
 Loven træder i kraft den 1. april 2001.
