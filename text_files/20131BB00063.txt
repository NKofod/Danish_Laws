Fremsat den 14. marts 2014 af Jens Henrik Thulesen Dahl (DF), Alex Ahrendtsen (DF), Kristian Thulesen Dahl (DF), Søren Espersen (DF), Marie Krarup (DF), Christian Langballe (DF) og Peter Skaarup (DF) Forslag til folketingsbeslutning om at lade Københavns Universitet købe egne bygninger og anvende provenuet til indskud i Danmarks Grundforskningsfond Folketinget pålægger regeringen at fremsætte forslag om, at staten lader Københavns Universitet købe egne bygninger, og at statens provenu ved salget indskydes i Danmarks Grundforskningsfond.
Bemærkninger til forslaget Grundforskningen udmærker sig ved et bredspektret forskningsmæssigt sigte, og det er ofte herfra, den banebrydende forskning opstår.
Danmarks Grundforskningsfonds finansieringskilde er ved at tørre ud, hvilket udgør en alvorlig trussel for fortsat grundforskning i Danmark.
Situationen er i øjeblikket alvorlig for fonden, og alle muligheder for en fremtidig finansiering skal derfor overvejes.
Der er derfor behov for et betydeligt indskud af ny kapital i fonden.
Københavns Universitet har i februar 2013 sendt en ansøgning til Uddannelsesministeriet om bygningsselveje.
Det er muligt, jf. universitetsloven, at overdrage statslige bygninger til universitetet, men overdragelsen skal naturligvis ske på baggrund af et grundigt og solidt forarbejde.
 Gymnasierne og andre uddannelsesinstitutioner har med held benyttet sig af modellen, og derfor vil det være korrekt at tænke videre i disse baner.
Københavns Universitets bygningsmasse er bogført i statsregnskabet til en værdi af ca. 11,8 mia. kr., og en overdragelse kunne efter forslagsstillernes opfattelse ske efter samme model som f.eks. ved gymnasiers køb af deres bygninger.
Københavns Universitet ville i givet fald optage kreditforeningslån, og statens indtægt ved salget på ca. 6 mia. kr. kan lægges i fonden.
 Med 6 mia. kr. vil der skønsmæssigt være sikret midler til de næste 10 år, og hvis modellen også anvendes med et salg af bygninger til Aarhus Universitet og Syddansk Universitet, vil der være sikret et solidt økonomisk grundlag i årtier for Danmarks Grundforskningsfond og dermed sikring af dansk forskning i førerfeltet.
Skriftlig fremsættelse Jens Henrik Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at lade Københavns Universitet købe egne bygninger og anvende provenuet til indskud i Danmarks Grundforskningsfond.
(Beslutningsforslag nr.
B 63) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
