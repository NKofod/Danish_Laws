Betænkning afgivet af Børne- og Undervisningsudvalget den 20. maj 2021 Betænkning over Forslag til folketingsbeslutning om at ændre arbejdet med uddannelsesparathedsvurderingen hos elever i de ældste klasser i grundskolen og at indføre tilbud om uddannelsesvejledning til alle elever i 8. og 9. klasse [af Stén Knuth (V) m.fl.]:
1. Indstillinger Et flertal i udvalget (S, SF, RV, EL og LA) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, DF, KF og Uffe Elbæk (UFG)) indstiller beslutningsforslaget til vedtagelse uændret.
 Et andet mindretal i udvalget (NB) vil redegøre for sin stillingtagen til beslutningsforslaget ved 2. (sidste) behandling.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Socialistisk Folkeparti, Radikale Venstre og Enhedslisten Socialdemokratiets, Socialistisk Folkepartis, Radikale Venstres og Enhedslistens medlemmer af udvalget mener, at ingen elever skal stemples som »ikke-uddannelsesparate«, og derfor ønsker partierne en ændring af uddannelsesparathedsvurderingen.
 Partierne ønsker generelt at nytænke anvendelsen af test, afskaffe uddannelsesparathedsvurderingen i 8. klasse og styrke vejledningsindsatsen, og partiernes ambitionsniveau er derfor højere end det, der fremgår af beslutningsforslaget, som blot lægger op til mindre justeringer af den nuværende uddannelsesparathedsvurdering.
 Uddannelsesparathedsvurderingen er en del af den samlede vejledning i udskolingen, og partierne ønsker en bredere diskussion af vejledningsindsatsen generelt, herunder at spørgsmålet om individuel vejledning analyseres i forhold til de fordele og ulemper, det vil medføre for eleverne, og de eventuelle økonomiske konsekvenser, der er forbundet med at ændre og styrke vejledningsindsatsen.
Venstre, Dansk Folkeparti, Det Konservative Folkeparti og Nye Borgerlige Venstres, Dansk Folkepartis, Det Konservative Folkepartis og Nye Borgerliges medlemmer af udvalget mener, at fokus skal være, at alle elever kan noget, og er parate efter 9. klasse.
Naturligvis parate til noget forskelligt, men alle er parate til noget.
Partierne støtter derfor en ændring i uddannelsesparathedsvurderingerne, med henblik på at undersøge relevansen af vurderingen »ikke-uddannelsesparat«.
Partierne mener også, at vejledningsindsatsen i folkeskolen skal forbedres og ønsker derfor at undersøge de økonomiske konsekvenser ved at tilbyde individuel uddannelsesvejledning til alle elever i 8. og 9. klasse.
Uanset uenighederne om brug af test, hvilke evalueringer der skal anvendes, karakterer m.v., som givetvis eksisterer i udvalget, så ser partierne positivt på den brede opbakning til at diskutere, hvordan vejledningsindsatsen kan styrkes.
Partierne værdsætter ligeledes opbakningen til at diskutere vurderingen »ikke-uddannelsesparat«.
Partierne er dog ærgerlige over, at uenigheder om andre spørgsmål, end hvad der indgår i selve forslaget, står i vejen for en vedtagelse af beslutningsforslaget.
3. Udvalgsarbejdet Beslutningsforslaget blev fremsat den 9. marts 2021 og var til 1. behandling den 26. april 2021. Beslutningsforslaget blev efter 1. behandling henvist til behandling i Børne- og Undervisningsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 3 bilag på beslutningsforslaget.
Anders Kronborg (S) fmd.
Tanja Larsson (S) Jens Joel (S) Jesper Petersen (S) Julie Skovsby (S) Kasper Sand Kjær (S) Orla Hav (S) Lotte Rod (RV) Katrine Robsøe (RV) Marianne Jelved (RV) Jacob Mark (SF) Ina Strøjer-Schmidt (SF) Astrid Carøe (SF) Jakob Sølvhøj (EL) Pernille Skipper (EL) Uffe Elbæk (UFG) Anni Matthiesen (V) Marie Bjerre (V) Ellen Trane Nørby (V) Kenneth Mikkelsen (V) Marlene Ambo-Rasmussen (V) Stén Knuth (V) nfmd.
Marie Krarup (DF) Jens Henrik Thulesen Dahl (DF) Alex Ahrendtsen (DF) Katarina Ammitzbøll (KF) Mai Mercado (KF) Mette Thiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
