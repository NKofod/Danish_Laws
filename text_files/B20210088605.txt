Bekendtgørelse om tilskud til etablering af højhastighedsbredbånd i 2021 I medfør af tekstanmærkning nr. 119 ad 29.29.04 til § 29 på finansloven for finansåret 2021 fastsættes:
Kapitel 1 Formål og definitioner § 1. Formålet med bekendtgørelsen er at fastlægge rammerne for tildeling og udbetaling af tilskud fra den statslige Bredbåndspulje til projekter om etablering af næstegenerationsnet (NGA-net) til højhastighedsbredbånd.
§ 2. Tilskud til etablering af bredbåndsnet efter denne bekendtgørelse udgør statsstøtte i medfør af artikel 107, stk. 1, i Traktaten om Den Europæiske Unions funktionsmåde.
Støtteordningen er notificeret efter Europa-Kommissionens forordning nr. 651/2014/EU af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (den generelle gruppefritagelsesforordning), EU-Tidende 2014, nr.
L 187, s. 1, og administreres i overensstemmelse hermed.
 § 3. I denne bekendtgørelse forstås ved følgende:
1) Næstegenerationsnet (NGA-net): Fiberbaserede adgangsnet (FTTx), avancerede opgraderede kabel-tv-net og visse avancerede trådløse net, der muliggør vedvarende høje hastigheder til den enkelte abonnent.
Nettet skal kunne levere stabile tjenester ved meget høj hastighed pr. abonnent gennem optiske (eller tilsvarende teknologi) backhaulnet, der er tilstrækkeligt tæt på brugeren til, at leveringen af meget høj hastighed reelt kan garanteres, understøtte en bred vifte af avancerede digitale tjenester, bl.a. konvergerede all-IP-tjenester, samt have markant højere uploadhastigheder (sammenlignet med basale bredbåndsnet).
 2) Mobilteknologier: Teknologier, som er omfattet af standarder offentliggjort af ETSI i EN 301 908 serien.
 3) Partnerskab: En gruppe bestående af en eller flere bredbåndsudbydere, en sammenslutning af borgere og virksomheder samt eventuelt en kommune, som ønsker at medvirke til etablering af NGA-net i et projekt omfattet af § 4.
4) Sammenslutning af borgere og virksomheder: En forening eller lignende, der enten er stiftet til formålet eller tidligere er stiftet til et andet formål.
I sammenslutningen skal der være medlemmer, i form af borgere eller virksomheder, der repræsenterer hver enkelt adresse, der deltager i projektet, jf. § 4.
 5) Sammenhængende område: Et område bestående af to eller flere tilskudsberettigede adresser, der ligger i samme lokalområde, og som i henhold til Energistyrelsens kortlægning, jf. § 5, har medtaget alle tilskudsberettigede adresser inden for området.
 6) Netejer: Den udbyder af elektroniske kommunikationsnet eller -tjenester, der på ethvert givet tidspunkt i den i § 23, stk. 6, afgrænsede periode, ejer, lejer eller på anden måde råder over de for levering af kommunikationstjenester nødvendige frekvenser eller kanaler i et støttet elektronisk kommunikationsnet.
 7) Kriseramt: Som defineret i artikel 2, nr. 18, i den generelle gruppefritagelsesforordning.
 8) Bitstrømsadgang: Et produkt, der sætter den adgangssøgende udbyder af elektroniske kommunikationsnet eller -tjenester i stand til at levere kommunikationstjenester til den forbundne slutbruger.
 9) Annoncering af projekt: Ansøger skal forud for indsendelse af ansøgning om tilskud foretage en teknologineutral konkurrenceudsættelse af projektet efter en åben, gennemsigtig og ikke-diskriminerende udvælgelsesprocedure, jf. nærmere § 6, stk. 2.
10) Bredbåndsudbyder: Begrebet bredbåndsudbyder dækker over selskaber mv., der tilbyder internetadgang med én eller flere typer bredbåndsteknologier, fx antenneforeninger, mobilselskaber, fiberselskaber mv.
En bredbåndsudbyder kan udbyde bredbåndstjenester til slutkunder eller engroskunder eller begge dele.
 11) Interesseforbunden virksomhed: En virksomhed, der er interesseforbunden med en eller flere af projektets samarbejdsparter på grund af et indbyrdes ejerforhold, en bestemmende eller betydelig indflydelse eller familiemæssige relationer.
12) Tilslutning: Ved tilslutning forstås, at der er etableret forbindelse og tilslutningsstik helt ind i huset på den enkelte adresse.
Det er derimod ikke en forudsætning for tilskuddet, at der er et aktivt abonnement på adressen.
13) Store og mellemstore private virksomheder: Ved store og mellemstore private virksomheder forstås virksomheder, der beskæftiger 50 eller flere årsværk, og hvis årlige omsætning og/eller årlige samlede balance overstiger 10 mio.
EUR.
14) Små private virksomheder: Ved små private virksomheder forstås virksomheder, der beskæftiger færre end 50 årsværk, herunder enkeltmandsvirksomheder, samt virksomheder, hvis årlige omsætning og årlige samlede balance maksimalt er 10 mio.
EUR.
 Stk. 2. Ved anvendelse af denne bekendtgørelse gælder endvidere definitionerne i lov om elektroniske kommunikationsnet og -tjenester og lov om graveadgang, etablering og udnyttelse af infrastruktur til telekommunikationsformål samt udnyttelse af infrastruktur på tværs af forsyningssektorer m.v.
Kapitel 2 Vilkår for tilskudsberettigelse og kortlægning § 4. Energistyrelsen kan efter ansøgning yde tilskud til projekter om etablering af næstegenerationsnet (NGA-net) til højhastighedsbredbånd.
 Stk. 2. Tilskud kan ydes til projekter, der udgør et sammenhængende område, jf. § 3, stk. 1, nr. 5, og kan dække investeringsomkostninger ved bredbåndsrelaterede anlægsarbejder, herunder etablering af passiv fysisk infrastruktur.
 Stk. 3. Der kan ydes tilskud til dækning med højhastighedsbredbånd, såkaldte NGA-net, til boliger, virksomheder og sommerhuse.
 Stk. 4. Der kan dog ikke ydes tilskud til følgende:
 1) Dækning af adresser, som er beliggende i byzone.
 2) Dækning af adresser ejet af staten, en kommune eller region (offentligt ejede adresser).
3) Etablering af bredbåndsforbindelser til samlet nybyggeri eller ny-udstykninger.
Dog kan enkeltstående nybyggeri eller en enkeltstående ny-udstykning modtage tilskud.
Stk. 5. Der kan ikke ydes tilskud til partnerskaber, jf. § 3, stk. 1, nr. 3, hvor udbetalingen skal ske til en part, der på ansøgningstidspunktet ikke har efterkommet et krav om tilbagebetaling af tilskud, herunder tilbagebetaling af tilskud, som Europa-Kommissionen har erklæret ulovlig og uforenelig med statsstøttereglerne.
Der kan endvidere ikke ydes tilskud til partnerskaber, hvor udbetalingen skal ske til en part, der må anses for kriseramt, jf. § 3, nr. 7, efter statsstøttereglerne.
 Stk. 6. Det NGA-net, der etableres med tilskud, skal ved etableringen kunne levere stabile, oplevede hastigheder på mindst 100 Mbit/s download og 30 Mbit/s upload.
 Stk. 7. Mobilteknologier kan ikke indgå i projekter, hvor der i det pågældende område er stillet dækningskrav i forbindelse med en frekvensauktion afholdt af Energistyrelsen.
§ 5. For at kunne anses som tilskudsberettiget må en adresse maksimalt have adgang til 10 Mbit/s download og/eller 2 Mbit/s upload.
Dog kan et projekt inkludere op til 5 pct. adresser med adgang til downloadhastigheder på mere end 10 Mbit/s, men maksimalt 20 Mbit/s.
 Stk. 2. Energistyrelsen kortlægger de tilskudsberettigede adresser, der kan indgå i projekter omfattet af § 4, og offentliggør et interaktivt kort med en oversigt over disse adresser, jf. § 9, stk. 2. Kortet indeholder også andre oplysninger om adresser, som anvendes til pointgivning i den objektive pointmodel, jf. § 9, stk. 2. I kortlægningen indgår en vurdering af, om det kan forventes, at adressen vil få bedre dækning inden for de kommende tre år.
Stk. 3. Energistyrelsen indhenter oplysninger til brug for kortlægningen, jf. stk. 2, fra udbydere af elektroniske kommunikationsnet og -tjenester.
I den forbindelse fastsætter Energistyrelsen en frist for udbydernes afgivelse af oplysninger.
Efter udløbet af denne frist vil det ikke være muligt for udbyderne at få ændret kortlægningen med nye oplysninger om egen dækning, med mindre dette skyldes indsigelser fra andre parter, jf. stk. 4.
Stk. 4. Energistyrelsen fastsætter en frist for indsigelser over kortlægningen i forhold til de oplysninger, som fremgår om adresser på det i stk. 2 omtalte kort over tilskudsberettigede adresser.
Efter udløbet af denne frist vil det ikke længere være muligt at få ændret en adresses status.
Dog kan Energistyrelsen frem til tidspunktet for afgørelser om tilskud ændre adressers status i kortlægningen, såfremt dette skyldes fejl i BBR-registeret.
Efter Energistyrelsen har truffet afgørelser om tilskud, kan der ikke foretages ændringer i kortlægningen.
Kapitel 3 Ansøgninger og ansøgningsrunde § 6. Energistyrelsen foretager offentlige indkaldelser af ansøgninger om tilskud.
Stk. 2. Ansøgning om tilskud indsendes til Energistyrelsen af en kommune eller en sammenslutning af borgere og virksomheder på vegne af det partnerskab, der medvirker i projektet.
Energistyrelsen fastsætter, hvordan indsendelse af ansøgninger skal ske, samt fastsætter retningslinjer og frist for annoncering af projektet med henblik på valg af bredbåndsudbyder.
 Stk. 3. Ansøgningen skal være fyldestgørende og indeholde den information og dokumentation, der er nødvendig for sagsbehandlingen, jf. § 7, og skal underskrives af den, der tegner partnerskabet, det vil sige den deltager, der har indgivet ansøgningen, jf. stk. 2. Ansøgeren skal efter anmodning fra Energistyrelsen fremsende yderligere oplysninger, der er nødvendige for at vurdere ansøgningen.
 Stk. 4. Energistyrelsen kan meddele afslag på en ansøgning, hvis en fyldestgørende ansøgning ikke er modtaget inden ansøgningsfristen, eller hvis ansøgeren ikke efter anmodning har indsendt en fyldestgørende ansøgning eller nødvendige oplysninger om projektet inden en fastsat frist.
 Stk. 5. Der kan ikke ansøges om tilskud til de samme adresser i flere projekter i samme ansøgningsrunde.
 § 7. Ansøgning om tilskud skal indeholde følgende:
1) liste over adresser i projektet, herunder placering af disse i et sammenhængende område, som kan dannes på Energistyrelsens interaktive kort, jf. § 5, stk. 2, 2) projektets start- og afslutningsdato, 3) beskrivelse af partnerskabet, herunder beskrivelse af dets organisering, ansvarsfordeling og ledelse, 4) fuldmagt fra deltagere på de adresser, der deltager i projektet, samt fra de øvrige medlemmer af partnerskabet, fx bredbåndsudbyder og kommune, til den, som tegner partnerskabet, hvorefter denne kan søge på alle deltageres vegne.
Den af Energistyrelsen udarbejdede skabelon for fuldmagt skal anvendes.
Fuldmagten skal indeholde en bekræftelse på, at fuldmagtsgiver ikke har viden om, at der allerede er eller vil komme dækning på egen adresse med højere hastighed end de tilskudsberettigede, jf. § 5, stk. 1, 5) budget for projektet, herunder bredbåndsudbyderens egen investering, angivelse af egenbetaling, jf. § 12, stk. 2, samt medfinansiering fra kommunen, jf. § 12, stk. 3, hvis en sådan deltager i projektet, 6) oplysninger fra partnerskabet, hvis partnerskabet har modtaget eller vil modtage anden statsstøtte til det ansøgte bredbåndsprojekt.
Oplysningerne skal indeholde navnet på den støttetildelende myndighed, det eksakte støttebeløb samt hvilke støtteberettigede omkostninger, som støtten vedrører, 7) bekræftelse på, at det net, hvortil der søges om støtte, ikke allerede er etableret med en hastighed, som overstiger de i § 5, stk. 1, beskrevne hastigheder, 8) erklæring om, at virksomheden ikke er kriseramt, og erklæring om tilbagebetaling af støtte, jf. § 4, stk. 5. Energistyrelsens skabeloner for disse erklæringer skal benyttes.
Erklæringerne skal være underskrevet af et ledende medlem af den virksomhed, tilskuddet skal udbetales til, typisk en bredbåndsudbyder, og 9) bekræftelse på, at projektet kun vil blive gennemført, hvis der opnås støtte.
 § 8. Ansøgere skal bekræfte, at projektet er annonceret efter de retningslinjer, som Energistyrelsen offentliggør ved indkaldelse af ansøgninger, jf. § 6, samt at valget af, hvem der skal etablere og eje projektets infrastruktur, er sket på baggrund af resultatet af denne annoncering.
 § 9. Indsendte ansøgninger vil blive vurderet og prioriteret af Energistyrelsen efter udløbet af ansøgningsfristen, hvorefter Energistyrelsen vil meddele tilsagn om tilskud til tilskudsberettigede ansøgere inden for de midler, der er til rådighed, samt afslag på de resterende ansøgninger.
 Stk. 2. Der anvendes en objektiv pointmodel til prioritering af de indkomne ansøgninger, som lever op til de krav, der gælder for tilskudsordningen, jf. bilag 1 og 2.
 Stk. 3. Hvis de resterende midler ikke er tilstrækkelige til at kunne dække det ansøgte beløb til det næste projekt i rækkefølgen fuldt ud, kan Energistyrelsen foretage en skønsmæssig vurdering af, hvorvidt det er hensigtsmæssigt at tilbyde et tilsagn om delvist tilskud til dette projekt.
§ 10. Energistyrelsen kan efter ansøgning godkende, at et projekt ændres, herunder en eventuel udsættelse af projektets afslutningsdato, jf. § 7. Ændringen kan godkendes, når den er i overensstemmelse med projektets oprindelige formål, og det ændrede projekt fortsat opfylder kriterierne for tilskud på ansøgningstidspunktet.
I forbindelse med godkendelsen af ændringen fastsættes et nyt tilsagnsbeløb og en ny tilskudsprocent.
Tilsagnsbeløbet og tilskudsprocenten for det ændrede projekt kan ikke være højere end det oprindeligt godkendte tilsagnsbeløb og tilskudsprocent. Ændringen må ikke gennemføres af ansøgeren, før Energistyrelsens godkendelse foreligger.
 Stk. 2. Anmodning om ændring af et projekt, jf. stk. 1, skal indsendes til Energistyrelsen uden ugrundet ophold, og senest inden sagen er afsluttet i Energistyrelsen ved udbetaling af tilskuddet.
Kapitel 4 Tilsagn om tilskud § 11. I forbindelse med tilsagn om tilskud fastsætter Energistyrelsen et tilskudsgrundlag i form af et godkendt budget for projektet, herunder en frist for hvornår projektet senest skal være afsluttet.
 Stk. 2. Energistyrelsen kan nedsætte det ansøgte tilskudsgrundlag, bl.a. hvis:
1) de oplyste omkostninger vurderes for højt ansat, 2) der i budgettet for projektet er medtaget følgearbejder af urimeligt stort omfang, 3) de oplyste omkostninger skønnes at omfatte arbejder uden betydning for projektet, 4) der ikke er modregnet opnåede eller forventede tilbagekrediteringer, rabatter og lignende, eller 5) der er medtaget omkostninger, hvortil der ikke kan ydes tilskud.
 Stk. 3. Energistyrelsen fastsætter i tilsagnet en tilskudsprocent, der er forholdet mellem tilsagnet om tilskud og det godkendte ansøgningsbudget.
 Stk. 4. Tilsagn om tilskud meddeles for et maksimalt tilskudsbeløb, dog således at udbetaling af tilskud, herunder eventuel rateudbetaling, ikke kan overstige den fastsatte tilskudsprocent.
 Stk. 5. Energistyrelsen kan fastsætte yderligere vilkår for tilsagn om tilskud.
Kapitel 5 Tilskudsberettigede omkostninger og vilkår om medfinansiering § 12. Der kan ydes tilskud til projekter omfattet af § 4 med op til 125.000 kr. pr. adresse i gennemsnit beregnet på baggrund af de samlede tilskudsberettigede omkostninger, der indgår i projektet, jf. § 13.
Stk. 2. For hver adresse, der indgår i projektet, skal der bidrages med en egenbetaling på mindst 4.000 kr. i gennemsnit inklusive merværdiafgift (moms) til projektets finansiering.
Bidrag fra bredbåndsudbyderen eller kommunen kan ikke medregnes som en del af de gennemsnitlige 4.000 kr. pr. adresse.
 Stk. 3. For hver adresse, der indgår i projektet, skal udbyderen bidrage med mindst 4.000 kr. eksklusive merværdiafgift (moms) til projektets finansiering.
 Stk. 4. Hvis en kommune deltager i et projekt, skal kommunen bidrage med midler til finansiering af projektet.
 § 13. De tilskudsberettigede omkostninger, jf. § 12, er de investeringsomkostninger ved anlægsarbejdet, der er nødvendige for at etablere NGA-net til adresser omfattet af et projekt, jf. § 4. Indirekte omkostninger (overhead) kan medtages som projektomkostning og beregnes som højst 18 pct. af lønomkostningerne.
 Stk. 2. Omkostningerne opgøres eksklusive merværdiafgift (moms). Ved opgørelsen af de tilskudsberettigede omkostninger modregnes opnåede eller forventede tilbagekrediteringer, rabatter eller lignende.
 Stk. 3. Ved køb af varer eller tjenesteydelser fra en interesseforbunden virksomhed udgør de tilskudsberettigede omkostninger alene den interesseforbundne virksomheds faktisk afholdte og betalte kostpris for varerne/tjenesteydelserne.
 Stk. 4. De tilskudsberettigede omkostninger omfatter ikke:
1) finansieringsomkostninger, 2) omkostninger forbundet med én samarbejdsparts betaling til en anden samarbejdspart i samme projekt, og 3) omkostninger til drift af det etablerede NGA-net, herunder efterlevelse af krav om åben adgang til den etablerede infrastruktur.
Kapitel 6 Udbetaling af tilskud § 14. Energistyrelsen fastlægger, hvordan ansøgning om udbetaling af tilskud skal indgives.
Stk. 2. Ansøgningen om udbetaling af tilskud skal indsendes til Energistyrelsen inden tre måneder efter projektets afslutning.
Energistyrelsen kan træffe afgørelse om, at tilsagnet bortfalder, hvis ansøgning om udbetaling ikke indgives rettidigt.
 Stk. 3. Udbetaling af tilskud er betinget af:
1) at projektet er gennemført som beskrevet i tilsagnet med eventuelle senere ændringer, jf. § 10, stk. 1, herunder at den anførte tilslutningsprocent er opnået, bredbåndsudbyderens investering, egen- og medfinansiering er givet, og at den etablerede infrastruktur vil kunne levere stabile, oplevede hastigheder på mindst 100 Mbit/s download og 30 Mbit/s upload, 2) at der kun er anvendt momsregistrerede virksomheder til udførelse eller levering af tilskudsberettigede arbejdsopgaver, for hvilke der kræves betaling, og 3) at der til ansøgningen vedlægges en rapport, der er egnet til offentliggørelse, om projektet og dets resultater.
 Stk. 4. Energistyrelsen kan fravige betingelsen i stk. 3, nr. 2, når de tilskudsberettigede aktiviteter er momsfritaget i henhold til lov om merværdiafgift (momsloven).
Stk. 5. Ansøgningen om udbetaling skal være fyldestgørende og indeholde den information og dokumentation, der er nødvendig for sagsbehandlingen.
Ansøgeren skal efter anmodning fra Energistyrelsen aflevere yderligere oplysninger, der er nødvendige for at vurdere ansøgningen.
 § 15. Enhver, der søger om udbetaling af tilskud efter denne bekendtgørelse, er forpligtet til efter anmodning fra Energistyrelsen at afgive enhver oplysning, der har betydning for udbetalingen af tilskuddet.
§ 16. Ansøgning om udbetaling af tilskud skal indeholde et projektregnskab, der angiver de afholdte og betalte tilskudsberettigede omkostninger.
Regnskabet skal være underskrevet af den partner, der ejer den infrastruktur, der er etableret i projektet, og skal være vedlagt en liste over regnskabsbilagene samt en ledelseserklæring udformet efter Energistyrelsens anvisning.
Stk. 2. Såfremt tilskudsmodtageren er en stor eller mellemstor privat virksomhed skal slutregnskabet revideres og påtegnes af en godkendt revisor, når anmodningen om tilskud er på over 1 mio. kr.
Regnskabet revideres i overensstemmelse med en revisionsinstruks udarbejdet af Energistyrelsen.
Stk. 3. Såfremt tilskudsmodtageren er en lille privat virksomhed skal slutregnskabet revideres og påtegnes af en godkendt revisor, når anmodningen om tilskud er over 500.000 kr.
Regnskabet revideres i overensstemmelse med en revisionsinstruks udarbejdet af Energistyrelsen.
 Stk. 4. Regnskab uden revisorpåtegning vedlægges kopi af regningsbilag vedrørende de tilskudsberettigede omkostninger, jf. § 17.
 § 17. Regningsbilag, der anvendes som dokumentation for afholdte og betalte tilskudsberettigede omkostninger eller lægges til grund for regnskaber herover, skal af det udførende firma være påført oplysninger om følgende:
 1) Hvilken virksomhed og hvilket projekt arbejdet vedrører.
 2) Hvilke indkøb eller arbejde der er udført i forhold til det støtteberettigede projekt.
 3) Fakturadato.
 4) Start- og slutdato for indkøb og udført arbejde.
 5) Det udførende firmas CVR-nummer.
 6) Hvis et regningsbilag indeholder tilskudsberettigede såvel som ikke-tilskudsberettigede omkostninger, skal det tydeligt fremgå, hvilke omkostninger, der er medtaget i tilskudsregnskabet.
 Stk. 2. Energistyrelsen kan til enhver tid forlange at få originale bilag forevist.
 Stk. 3. Hvis indkøb sker hos en interesseforbunden virksomhed, jf. § 13, stk. 3, kan Energistyrelsen forlange, at tilskudsmodtager foreviser dokumentation for kostprisen hos den virksomhed, hvor indkøbet er sket.
 § 18. Energistyrelsen kan forlænge fristen for ansøgning om udbetaling, jf. § 14. Forlængelse kan dog kun ske, hvis projektet er afsluttet.
 Stk. 2. Energistyrelsen kan efter ansøgning tillade, at tilskud vedrørende tilskudsberettigede omkostninger udbetales helt eller delvist, selv om ansøger ikke har gennemført projektet, som det var forudsat i tilsagnet med eventuelle senere ændringer, jf. § 10, stk. 1. Ved vurderingen af anmodningen lægges vægt på, at projektet i det væsentlige er indeholdt i den oprindelige projektansøgning, at væsentlige dele af projektet er gennemført, eller at en fuldstændig gennemførelse ville være forbundet med betydelige vanskeligheder.
Stk. 3. Energistyrelsen kan efter anmodning tillade, at en ny tilskudsberettiget aktør indtræder i partnerskabet, efter et tilsagn er meddelt, også selvom projektet er påbegyndt.
Anmodningen skal være underskrevet af dem, der tegner partnerskabet.
Hvis en partner erstattes af en ny partner, skal den udtrædende partner bekræfte, at denne ønsker at træde ud, og den nye partner bekræfte, at denne overtager den udtrædende partners forpligtelser.
 § 19. Udbetaling af tilskud sker til den i partnerskabet, der ejer infrastruktur etableret i projektet.
 Stk. 2. Udbetaling af tilskud sker til tilskudsmodtagerens NemKonto, jf. dog stk. 3.
 Stk. 3. Tilskuddet kan efter skriftlig anmodning fra den partner, der ejer infrastruktur etableret i projektet, udbetales til et pengeinstitut, realkreditinstitut eller lignende.
 § 20. Energistyrelsen kan efter ansøgning foretage ratevise udbetalinger af tilskud vedrørende gennemførte arbejder i projekter, hvor tilsagnsbeløbet overstiger 1 mio. kr.
 Stk. 2. I samme tilskudssag kan der højst foretages tre ratevise udbetalinger, og den ratevise udbetaling sker forholdsmæssigt på grundlag af samtlige afholdte tilskudsberettigede udgifter og den tilskudsprocent, der er givet tilsagn om.
 Stk. 3. For store og mellemstore private virksomheder kan der udbetales op til 80 pct. af tilsagnsbeløbet.
 Stk. 4. For små private virksomheder kan der udbetales op til 90 pct. af tilsagnsbeløbet.
Stk. 5. Ansøgning om ratevis udbetaling skal vedlægges et delregnskab, der angiver de afholdte, tilskudsberettigede omkostninger.
Delregnskabet skal være underskrevet af den partner, der ejer infrastrukturen, der er etableret i projektet, og skal være vedlagt en liste over regnskabsbilagene samt en ledelseserklæring udformet efter Energistyrelsens anvisning.
Stk. 6. Såfremt en stor eller mellemstor virksomhed ansøger om ratevis udbetaling, skal delregnskabet revideres og påtegnes af en godkendt revisor, når anmodningen om udbetaling er på over 1 mio. kr.
Regnskabet revideres i overensstemmelse med en revisionsinstruks udarbejdet af Energistyrelsen.
Stk. 7. Såfremt en lille virksomhed ansøger om ratevis udbetaling, skal delregnskabet revideres og påtegnes af en godkendt revisor, når anmodningen om udbetaling er over 500.000 kr.
Regnskabet revideres i overensstemmelse med en revisionsinstruks udarbejdet af Energistyrelsen.
 Stk. 8. Revisorpåtegning, jf. stk. 7 og 8, får virkning allerede ved mindre udbetalinger, når disse akkumuleret overstiger beløbsgrænsen for revisorpåtegning.
 Stk. 9. Regnskab uden revisorpåtegning vedlægges kopi af regningsbilag vedrørende de tilskudsberettigede omkostninger, jf. § 17.
 Stk. 10. Muligheden for at benytte ratevis udbetaling bortfalder, hvis tilskudsmodtageren ikke opfylder de nærmere fastsatte vilkår for ratevis udbetaling, og allerede udbetalt tilskud kan kræves helt eller delvist tilbagebetalt.
 Stk. 11. Energistyrelsen kan fastsætte yderligere vilkår for ratevis udbetaling.
 § 21. Energistyrelsen kan træffe afgørelse om, at tilsagn om tilskud bortfalder helt eller delvist, hvis:
1) tilskudsmodtageren har givet urigtige eller vildledende oplysninger eller fortiet oplysninger af betydning for ansøgning om tilsagn eller ansøgning om udbetaling, 2) projektet ikke er gennemført som forudsat i tilsagnet om tilskud med eventuelle senere ændringer, jf. § 10, stk. 1, medmindre der er opnået tilladelse hertil, jf. § 18, stk. 2, herunder at den anførte tilslutningsprocent er opnået og bredbåndsudbyderens investering, egen- og medfinansiering er givet, og at den etablerede infrastruktur kan levere stabile, oplevede hastigheder på mindst 100 Mbit/s download og 30 Mbit/s upload, jf. § 4, stk. 6, 3) den i tilsagnet fastsatte frist for projektets gennemførelse og indsendelse af udbetalingsansøgning overskrides, 4) der er indgået aftaler om arbejder eller leverancer før gennemførelse af annonceringen, jf. § 8, 5) tilskudsmodtageren ikke opfylder de nærmere fastsatte vilkår for tilskuddet, 6) øvrige betingelser for tilsagnet eller udbetaling af tilskud ikke er opfyldt, eller 7) tildeling af tilskuddet er i strid med Europa-Kommissionens forordning (EU) nr. 651/2014.
 Stk. 2. Hvis tilskuddet er udbetalt, kan det kræves helt eller delvist tilbagebetalt i de i stk. 1 opregnede tilfælde.
Stk. 3. Tilbagebetaling af tilskud skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende til den rente, der er fastsat i § 3 i lov om renter ved forsinket betaling m.v.
Den tillagte rente udgør dog mindst 50 kr.
Kapitel 7 Tilsynsbestemmelser og oplysningspligt § 22. Energistyrelsen kan føre tilsyn med overholdelse af bestemmelserne i denne bekendtgørelse, herunder foretage regnskabsmæssig stikprøvekontrol af ansøgninger om udbetalinger og afsluttede sager om tilskud.
 Stk. 2. Enhver, der deltager i projekter, der modtager tilskud efter denne bekendtgørelse, er forpligtet til efter anmodning fra Energistyrelsen at afgive enhver oplysning, der har betydning for Energistyrelsens tilsyn med, at de fastsatte vilkår overholdes.
Kapitel 8 Åben adgang § 23. Netejer skal tilbyde åben engrosadgang på rimelige, transparente og ikke-diskriminerende vilkår og betingelser til hele den støttede infrastruktur for udbydere af elektroniske kommunikationsnet og -tjenester.
 Stk. 2. Åben engrosadgang efter stk. 1, skal til slutbrugere, der i accessleddet er forbundet med kobber- eller fiberkabler, som minimum omfatte netadgang til et bitstrømsprodukt frem til slutbrugeren fra et centralt punkt i nettet, og et fysisk netadgangsprodukt frem til slutbrugeren fra et decentralt punkt, det vil sige sort fiber eller en delstrækning af rå kobber.
 Stk. 3. Åben engrosadgang efter stk. 1, skal til slutbrugere, der i accessleddet er forbundet med kabel-tv-net eller en trådløs forbindelse, som minimum omfatte netadgang til et bitstrømsprodukt frem til slutbrugeren fra et centralt punkt i nettet.
 Stk. 4. Netadgangsprodukter omfattet af stk. 2 eller stk. 3 skal tilbydes sammen med netadgang til de tillægsydelser (accessoriske delelementer), der er nødvendige for, at andre udbydere reelt og på lige vilkår med netejeren kan tilbyde detailprodukter til slutbrugere baseret på de tilbudte netadgangsprodukter, herunder blandt andet driftsstøttesystemer, bestillingssystemer, transport, samhusning eller lignende.
Stk. 5. Vilkår og betingelser, herunder pris, for åben engrosadgang fastsættes på baggrund af kommercielle forhandlinger.
Ved fastsættelse af rimelige priser for åben engrosadgang skal netejer have rimelig mulighed for at få dækket sine omkostninger, herunder en rimelig forrentning af den investerede kapital.
 Stk. 6. Åben engrosadgang skal tilbydes, efterhånden som den støttede infrastruktur etableres, og skal holdes åben i en periode på 10 år, regnet fra datoen for Energistyrelsens godkendelse af projektet og udbetaling af endeligt tilskud.
 Stk. 7. Stk. 1-6 finder ikke anvendelse for en udbyder af elektroniske kommunikationsnet, såfremt der er truffet afgørelse i medfør af afsnit IV i lov om elektroniske kommunikationsnet og -tjenester eller fastsat regler i medfør af afsnit IV eller V i lov om elektroniske kommunikationsnet og -tjenester, der pålægger den pågældende udbyder forpligtelser om adgang, som går videre, end hvad der følger af stk. 1-6. Om en forpligtelse efter stk. 1-6 går videre end en allerede pålagt forpligtelse vurderes konkret i forhold til det enkelte stykke.
Kapitel 9 Passiv fysisk infrastruktur § 24. Ved etablering af passiv fysisk infrastruktur i projekter, jf. § 4, skal den passive fysiske infrastruktur dimensioneres, så der ud over det støttede net er tilstrækkelig kapacitet til en parallel etablering af minimum to yderligere kablede eller trådløse net.
 Stk. 2. Adgang til passiv fysisk infrastruktur etableret efter stk. 1 skal gives i overensstemmelse med reglerne om fælles udnyttelse af eksisterende passiv fysisk infrastruktur i kap. 2 i lov om graveadgang, etablering og udnyttelse af infrastruktur til telekommunikationsformål samt udnyttelse af infrastruktur på tværs af forsyningssektorer m.v., og reglerne om fælles udnyttelse af master til radiokommunikationsformål i kap. 2 i lov om etablering og fælles udnyttelse af master til radiokommunikationsformål m.v.
 Stk. 3. Uanset stk. 2 finder § 9 f, stk. 3, nr. 6, i lov om graveadgang, etablering og udnyttelse af infrastruktur til telekommunikationsformål samt udnyttelse af infrastruktur på tværs af forsyningssektorer m.v. ikke anvendelse på passiv fysisk infrastruktur, der etableres i henhold til stk. 1.
Kapitel 10 Klagebestemmelser § 25. Klager over vilkår og betingelser, herunder pris, for åben engrosadgang, kan af udbydere af elektroniske kommunikationsnet eller -tjenester indbringes for Energistyrelsen.
 Stk. 2. Ved klager efter stk. 1 kan Energistyrelsen efter høring af Erhvervsstyrelsen træffe afgørelse om fastsættelse af vilkår, betingelser og priser for åben engrosadgang til det støttede net.
 Stk. 3. Energistyrelsens fastsættelse af pris efter stk. 2 skal tage udgangspunkt i en af de fastsatte metoder i bekendtgørelse nr. 385 af 27. april 2011 om priskontrolmetoder.
 Stk. 4. Energistyrelsen kan af sagens parter indhente enhver oplysning, der har betydning for Energistyrelsens afgørelser efter stk. 2.
 Stk. 5. Energistyrelsens afgørelser efter stk. 2 træffes hurtigst muligt og så vidt muligt senest fire måneder efter, at en udbyder af elektroniske kommunikationsnet eller -tjenester har indbragt sagen for Energistyrelsen.
§ 26. Energistyrelsens afgørelser efter denne bekendtgørelse kan påklages til klima-, energi- og forsyningsministeren.
For klager efter denne bekendtgørelse gælder at:
1) Energistyrelsens afgørelser, bortset fra afgørelser omfattet af nr. 2), skal indbringes inden fire uger efter, at klageren har modtaget afgørelsen, og 2) Energistyrelsens afgørelser over indsigelser efter § 5, stk. 4, skal indbringes inden to uger efter, at klageren har modtaget afgørelsen.
Kapitel 11 Ikrafttrædelse § 27. Bekendtgørelsen træder i kraft den 1. juli 2021.
Klima-, Energi- og Forsyningsministeriet, den 11. maj 2021 Dan Jørgensen / Kristoffer Böttzauw Bilag 1 Pointmodellen, jf. § 9, stk. 2, indeholder følgende elementer:
Bilag 2 Småøer, jf. § 9, stk. 2 og bilag 2, som vil blive tilgodeset med ekstra point:
