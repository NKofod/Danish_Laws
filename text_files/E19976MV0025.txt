Z.1 Forvaltningsret Z.1.1.1 Partshøring FVL §§ 19 - 21 Z.1.1.2 Begrundelse FVL §§ 22 - 24 Z.1.1.3 Klagevejledning FVL §§ 25 - 26 Z.2 Momsvejledningen som retskilde Z.1 Forvaltningsret Z.1.1 Forvaltningsloven Momssager er omfattet af forvaltningsloven (FVL), jf. lov nr. 571 af 19.  

 december 1985 med senere ændringer.
 Forvaltningsloven indeholder bl.a. regler om partshøring, begrundelse og  

 klagevejledning.
Z.1.1.1 Partshøring FVL §§ 19 - 21 Reglerne i forvaltningsloven om partshøring på myndighedernes initiativ  

 har til formål at sikre, at den, der er part i en forvaltningssag, får  

 lejlighed til at gøre sig bekendt med samt kommentere det faktiske  

 afgørelsesgrundlag, inden sagen afgøres.
 Parten får derved lejlighed til at kontrollere myndighedens  

 beslutningsgrundlag, inden afgørelsen træffes.
 Partshøringsreglerne indebærer således en mulighed for parten til at  

 påpege misforståelser, unøjagtigheder eller ufuldstændigheder i det  

 foreliggende sagsmateriale, og parten er dermed med til at sikre, at  

 myndighedernes afgørelser træffes på det bedst mulige grundlag.
Reglerne om partshøring indebærer, at hvis en part i en sag ikke kan  

 antages at være bekendt med, at myndigheden er i besiddelse af bestemte  

 oplysninger om sagens faktiske omstændigheder, må der ikke træffes afgørelse  

 i sagen, før myndigheden har gjort parten bekendt med oplysningerne og givet  

 denne lejlighed til at fremkomme med en udtalelse.
Det gælder dog kun, hvis  

 oplysningerne er til ugunst for den pågældende part og er af væsentlig  

 betydning for sagens afgørelse.
Myndigheden kan fastsætte en frist for  

 afgivelsen af udtalelsen.
Forvaltningsloven indeholder visse undtagelser fra myndighedernes pligt  

 til at iværksætte partshøring.
Dette er således f.eks. tilfældet, hvis det  

 efter oplysningernes karakter og sagens beskaffenhed må anses for  

 ubetænkeligt at træffe afgørelse i sagen på det foreliggende grundlag.
Undladelse af partshøring på myndighedens initiativ eller efter partens  

 begæring vil, hvor myndigheden har haft pligt til at høre - efter  

 omstændighederne kunne føre til, at afgørelsen bliver ugyldig.
Dette må  

 antages at være tilfældet med hensyn til bebyrdende afgørelser, såfremt der  

 senere, på partens initiativ, fremkommer nye oplysninger, som er af betydning  

 for sagens afgørelse.
Der vil dog ikke foreligge ugyldighed, hvis det  

 faktiske grundlag for afgørelsen er uændret, og den begåede fejl ikke har  

 betydning for sagens materielle udfald, jf.
TfS 1996, 485 og  

 Ligningsvejledning 1996, afsnit A.K.3.5.
Z.1.1.2 Begrundelse FVL §§ 22 - 24 Reglerne om begrundelse indebærer, at en skriftlig afgørelse, der ikke  

 fuldt ud giver parten medhold, skal være ledsaget af en skriftlig  

 begrundelse.
 Begrundelsen skal fremtræde som en forklaring på, hvorfor afgørelsen har  

 fået det pågældende indhold.
Den, der har fået en afgørelse meddelt mundtligt, kan forlange at få en  

 skriftlig begrundelse for afgørelsen, medmindre afgørelsen giver den  

 pågældende part fuldt ud medhold.
Begæringen om en skriftlig begrundelse skal  

 fremsættes inden 14 dage efter, at parten har modtaget underretning om  

 afgørelsen.
 Myndigheden er ikke længere forpligtet til at begrunde afgørelsen over for  

 parten, såfremt begæringen om en skriftlig begrundelse fremsættes senere end  

 14 dage efter, at parten har modtaget mundtlig underretning om afgørelsen.
 Reglerne om en efterfølgende skriftlig begrundelse medfører ikke, at  

 afgørelsens retsvirkninger udsættes.
Begrundelsen skal indeholde en henvisning til de retsregler (f.eks. lov  

 eller bekendtgørelse), efter hvilke, afgørelsen er truffet.
Det bør i videst  

 muligt omfang tilstræbes at nævne den konkrete bestemmelse, der er lagt til  

 grund for afgørelsen.
 I de tilfælde, hvor den trufne afgørelse beror på en fortolkning af de  

 anvendte bestemmelser, må der tillige redegøres for indholdet af den anlagte  

 fortolkning.
 Ved skønsmæssige afgørelser skal desuden angives de hovedhensyn, der har  

 været bestemmende for skønsudøvelsen.
Hvis afgørelsen er baseret på en foreliggende praksis, der er offentligt  

 tilgængelig eller almindeligt kendt, f.eks. fordi den er omtalt i et  

 cirkulære, TsF, Momsvejledningen eller lignende, bør der henvises til en  

 sådan praksis i begrundelsen, jf. i øvrigt nedenfor om Momsvejledningens  

 retskildemæssige værdi.
Begrundelsen skal endvidere om fornødent indeholde en kort redegørelse for  

 de oplysninger vedrørende sagens faktiske omstændigheder, som har været  

 tillagt væsentlig betydning for afgørelsen.
Ved vurderingen af om, og i  

 hvilket omfang, der bør redegøres for myndighedens opfattelse af sagens  

 faktum, kan der dels lægges vægt på, om sagens faktum er omtvistet, dels på  

 hvorvidt parten må antages at være bekendt med dette faktum i forvejen.
En begrundelse skal som udgangspunkt alene henvise til de af de ovennævnte  

 omstændigheder, der er tillagt vægt ved afgørelsen.
Begrundelsen bør dog  

 tillige kommentere en parts væsentlige og relevante anbringender, uanset om  

 de ikke direkte har haft betydning for afgørelsen.
Hvis afgørelsen ikke er tilstrækkeligt begrundet, kan dette efter  

 omstændighederne medføre ugyldighed.
Dette kan bl.a. være tilfældet, hvor  

 begrundelsen helt mangler eller på afgørende punkter er ufyldestgørende.
Z.1.1.3 Klagevejledning FVL §§ 25 - 26 Skriftlige afgørelser, som kan påklages til en anden  

 forvaltningsmyndighed, skal være ledsaget af en klagevejledning.
Mundtlige  

 afgørelser skal om fornødent også ledsages af en klagevejledning.  

 Klagevejledningen skal ikke gives, hvis afgørelsen giver den pågældende part  

 fuldt ud medhold.
Klagevejledningen skal indeholde oplysning om klageinstans og  

 fremgangsmåden ved indgivelse af klagen, herunder eventuelle tidsfrister.  

 Dette gælder også afgørelser, der kan indbringes for domstolene, hvis der  

 gælder en lovbestemt frist for indbringelsen.
Der henvises herom til afsnit U  

 om klageadgang.
Det vil desuden være nærliggende at oplyse om, at bestemte dokumenter  

 eller oplysninger bør ledsage klagen.
Klagevejledningen skal udformes  

 således, at modtageren ikke med rimelighed kan komme i tvivl om, hvornår en  

 klage skal være kommet i klagemyndighedens besiddelse.
 Manglende klagevejledning kan ikke medføre, at afgørelsen bliver ugyldig.
 Derimod vil manglende klagevejledning kunne føre til, at klagen ikke kan  

 afvises alene med den begrundelse, at en eventuel klagefrist er overskredet,  

 eller en foreskrevet fremgangsmåde for indgivelse af klage ikke er fulgt.
 I de tilfælde, hvor klagevejledningen er urigtig, hvis der f.eks. er  

 angivet en længere klagefrist end den, der er fastsat i lovgivningen, må  

 fejlen normalt medføre, at klagen må anses for rettidig, såfremt den angivne  

 klagefrist er overholdt.
Z.1.2 Ligningsvejledningen I Ligningsvejledning 1996, afsnit A.K om skatteprocessen, særligt afsnit A.K.3, er bl.a. omtalt andre af forvaltningslovens regler, som også kan  

 have betydning på momsområdet.
Z.1.3 Vejledninger Z.1.4 Aktindsigt Vejledninger, f.eks. mundtlige svar på telefoniske henvendelser, vil ofte  

 være af så generel karakter, at der ikke er tale om egentlige afgørelser.
Forvaltningsloven indeholder i kap. 4 regler om parters adgang til  

 aktindsigt.
Reglerne gælder udelukkende parter i afgørelsessager.
 Offentlighedsloven, lov nr. 572 af 19. december 1985 med senere ændringer,  

 indeholder de almindelige regler om adgangen til aktindsigt.
 Offentlighedsloven gælder både for parter og for andre samt for andre  

 sager end afgørelsessager og har således et bredere anvendelsesområde end  

 forvaltningsloven.
 Det følger af hovedreglen i forvaltningslovens § 9, stk. 1, at den, der er  

 part i en sag, hvori der er eller vil blive truffet afgørelse af en  

 forvaltningsmyndighed, kan forlange at blive gjort bekendt med sagens  

 dokumenter.
 Forvaltningslovens § 10 beskriver omfanget af partens aktindsigt, og  

 henviser til undtagelserne i lovens §§ 12 - 15.
 Det følger af forvaltningslovens § 16, stk. 2, og af offentlighedslovens §  

 16, stk. 2, at den pågældende forvaltningsmyndighed som hovedregel skal  

 besvare begæringen om aktindsigt inden 10 dage.
Uberettiget afslag på en begæring om aktindsigt, der fremsættes før, der  

 er truffet afgørelse i sagen, vil efter omstændighederne kunne føre til, at  

 afgørelsen bliver ugyldig.
Såfremt begæringen om aktindsigt først er fremsat  

 efter, at der er truffet afgørelse i sagen, vil et eventuelt uberettiget  

 afslag på aktindsigt ikke kunne få betydning for afgørelsens gyldighed.
 Hovedreglen om aktindsigt efter offentlighedsloven findes i lovens § 4,  

 stk. 1, hvorefter enhver, med de undtagelser der er nævnt i lovens §§ 7 - 11  

 og § 14, kan forlange at blive gjort bekendt med dokumenter, der er indgået  

 til eller oprettet af en forvaltningsmyndighed som led i administrativ  

 sagsbehandling i forbindelse med dens virksomhed.
Z.2 Momsvejledningen som retskilde Z.2.1 Momsvejledningens indhold Momsvejledningen indeholder en beskrivelse af momsloven med tilhørende  

 bekendtgørelser, visse EU-regler, administrativ praksis og  

 domstolsafgørelser.
 Administrativ praksis vil først og fremmest sige afgørelser fra Momsnævnet  

 og Skatteministeriet, henholdsvis Told- og Skattestyrelsen og Departementet,  

 der har været offentliggjort i det til Momsvejledning 1993 hørende  

 afgørelsesbind og i TfS.
Z.2.2 Retskildeværdi I TfS 1994, 660, refereres en redegørelse udfærdiget af Skatteministeriets Retssikkerhedsudvalg, dels om Ligningsvejledningen kan anses for bindende  

 for lignings- og klagemyndighederne, dels i hvilket omfang skatteyderne kan  

 støtte ret på Ligningsvejledningens udsagn i begunstigende retning.
Momsvejledningen skal ligesom Ligningsvejledningen sikre, at der på  

 landsplan sker en ensartet forvaltning af reglerne.
Derfor kan  

 Retssikkerhedsudvalgets redegørelse og dens konklusioner i vidt omfang  

 overføres til Momsvejledningen.
 Det betyder, at Momsvejledningens udsagn er direkte bindende for de  

 statslige myndigheder, medmindre der er tale om udsagn, der er i direkte  

 modstrid med højere rangerende retskilder, hvilket først og fremmest vil sige  

 lovbestemmelser, men også f.eks. fast administrativ praksis.
 I forhold til Momsnævnet og Skatteministeriet er Momsvejledningen dog kun  

 bindende i det omfang, borgerne kan støtte ret på Momsvejledningen.
 Ud fra en lighedsgrundsætning kan borgerne støtte ret på Momsvejledningen  

 i samme omfang, som vejledningen, som ovenfor nævnt, er bindende for de  

 statslige myndigheder.
 I et tilsvarende omfang kan borgerne endvidere støtte ret på beskrivelsen  

 af praksis i den senest udgivne momsvejledning, indtil denne beskrivelse  

 måtte blive ændret ved relevant offentliggørelse. Ændringen vil i givet fald  

 alene have fremtidig virkning fra offentliggørelsen.
