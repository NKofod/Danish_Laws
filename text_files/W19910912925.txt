Ankestyrelsens principafgørelse O-23-91 om kontanthjælp - udmåling - boligtillæg - begyndelsestidspunkt Resume:
Boligtillæg efter bistandslovens § 37, stk. 3, der udbetales fra et andet tidspunkt end den 1. i en måned, skal beregnes forholdsmæssigt for resten af måneden.
Herefter beregnes helt boligtillæg fra den 1. i den følgende måned.
 Kassation:
Der er kommet nye regler på området Love:
Lov om social bistand - lovbekendtgørelse nr. 817 af 6. december 1990 - § 37, stk. 3 Sagsfremstilling:
Sidste lønudbetaling til den arbejdsløse K fandt sted den 5. januar 1989 for en 14-dages periode.
Kommunen udmålte kontanthjælp for resten af januar måned forholdsmæssigt (grundydelse, boligtillæg og børnetillæg). For februar måned udmåltes hjælpen kun med grundydelse og børnetillæg, idet det var kommunens opfattelse, at K selv skulle betale boligudgiften for februar måned af lønindtægten og den supplerende kontanthjælp for januar måned.
Amtsankenævnet fandt, at hjælpen for resten af januar 1989 skulle udmåles på grundlag af en grundydelse og et børnetillæg, hvorimod der ikke var ret til boligtillæg for januar måned, da huslejen for januar allerede var forfalden til betaling på det tidspunkt, hvor K blev berettiget til hjælp.
Pr. 1. februar 1989 fandt nævnet, at kontanthjælp skulle udmåles med grundydelse, boligtillæg og børnetillæg.
 Afgørelsen blev anket af kommunen, der mente, at K selv skulle afholde boligudgiften pr. 1. februar med en andel, der svarede til den selvforsørgende periode (1. - 18. januar). Kommunen var enig i, at der fra 1. februar 1989 skulle udmåles bistandsydelse inklusiv boligtillæg, men at denne »boligandel« i lighed med alternativ løn, skulle være grundlag for K's betaling af boligudgifter pr. 1. marts 1989.
 Kommunen henviste til Socialministeriets vejledning af 5. marts 1987, pkt. 6b, hvor det er anført, at boligtillægget beregnes som et månedligt beløb og ydes til dækning af de faktiske løbende udgifter til boligen.
 Kommunen fandt derfor, at det ikke kunne være udgiftens forfaldsdato, der var afgørende for, om udgiften medregnes i boligtillægget.
Socialministeriets udtalte vejledende til amtsankenævnet, at når ret til kontanthjælp indtræder på et andet tidspunkt end den 1. i en måned, må hjælpen for resten af måneden beregnes forholdsvis.
Husleje, der forfalder til betaling den 1. i den næste måned, skal principielt ikke afholdes af den udbetalte forholdsmæssige beregnede hjælp fra den foregående måned.
Dette skyldes, at klienten for hver periode er berettiget til kontanthjælp, herunder et boligtillæg.
 Sagen blev behandlet på principielt ankemøde til afklaring af spørgsmålet om udmåling af boligtillæg i tilfælde, hvor kontanthjælp ydes med virkning fra et andet tidspunkt end den 1. i en måned.
 Afgørelse:
 De årlige boligudgifter omregnes til et beløb, der ydes sammen med grundydelsen, jf. bistandslovens § 37, stk. 3. Det er således ikke boligudgiftens forfaldsdato, der er afgørende for, om udgiften medregnes i boligtillægget.
 Der skulle derfor udbetales K forholdsmæssigt boligtillæg for januar måned 1989 og helt boligtillæg for februar måned 1989 og fremover måned for måned.
 Ankestyrelsen ændrede således amtsankenævnets afgørelse.
