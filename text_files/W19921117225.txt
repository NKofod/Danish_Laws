 Fundet med hensyn til kreditoplysningsbureauers forpligtelse til  

 snarest muligt at slette eller berigtige registrerede oplysninger, der viser  

 sig urigtige eller vildledende (§ 13), at et kreditoplysningsbureau straks og  

 uden ugrundet ophold, dvs.
 normalt samme eller næste arbejdsdag, skal slette eller berigtige en  

 registrering, hvis den af den registrerede fremsendte dokumentation klart  

 godtgør, at oplysningen (nu) er urigtig eller vildledende.
 Udtalt, at det ikke strider mod lovens § 13, at et  

 kreditoplysningsbureau ved modtagelsen af udokumenterede henvendelser fra en  

 registreret om, at betaling har fundet sted, anmoder den indberettende  

 abonnent om en udtalelse under forudsætning af, at bureauet uden ugrundet  

 ophold følger sagen op med henblik på sletning af registreringen, såfremt  

 abonnenten ikke efter en kort frist, eksempelvis 7 dage, besvarer  

 henvendelsen.
Endelig udtalt, at afmeldinger af registreringer skal finde sted  

 straks efter, at en betaling er konstateret som indgået i abonnentens  

 bogholderi.
Det strider efter tilsynets opfattelse ikke mod lovens § 13 ved  

 modtagelse af betalingsoverførsler fra giro- eller checkkonti at afvente  

 bekræftelse af, at der er dækning under forudsætning af, at fordringen i  

 givet fald herefter uden ugrundet ophold afmeldes.
 I beretningsåret har Registertilsynet på baggrund af en henvendelse fra et  

 kreditoplysningsbureau udtalt sig om retningslinierne for og omfanget af  

 kreditoplysningsbureauers forpligtelser efter lovens § 13 til snarest muligt  

 at slette eller berigtige registrerede oplysninger, der viser sig urigtige  

 eller vildledende.
§ 13 i lov om private registre omhandler efter lovens forarbejder alle  

 tilfælde, hvor bureauet af egen drift eller på foranledning af den  

 registrerede eller en tredjemand bliver bekendt med, at en oplysning eller en  

 bedømmelse er urigtig eller vildledende.
I sådanne tilfælde skal bureauet  

 snarest muligt berigtige registeret.
Bliver bureauet bekendt med  

 omstændigheder, der tyder på, at en oplysning eller en bedømmelse kan være  

 urigtig eller vildledende, eventuelt på grund af en henvendelse herom fra en  

 registreret, må bureauet foretage rimelige undersøgelser af forholdet med  

 henblik på en vurdering af, om oplysningen m.v. er urigtig eller vildledende.  

 Ved objektive oplysninger som f.eks. navn, adresse, civilstand, beskæftigelse  

 og indtægtsforhold vil det ikke volde vanskeligheder at godtgøre, at en  

 oplysning er urigtig.
Endelig anføres i forarbejderne, at også ved  

 oplysninger eller bedømmelser, der f.eks. går ud på, at kredit frarådes, vil  

 den registrerede ofte ligge inde med sådanne oplysninger om sin situation, at  

 en etableret kontakt mellem ham og bureauet normalt vil kunne føre til en  

 afklaring af spørgsmålet.
På den baggrund var det Registertilsynets opfattelse, at  

 kreditoplysningsbureauet straks og uden ugrundet ophold, dvs. normalt samme  

 eller næste arbejdsdag, skal slette eller berigtige en registrering, hvis den  

 af den registrerede fremsendte dokumentation klart godtgør, at den  

 registrerede oplysning (nu) er urigtig eller vildledende.
Registertilsynet  

 fandt, at det ikke kan antages at stride mod lovens § 13, at bureauet i den  

 forbindelse forinden telefonisk retter henvendelse til abonnenten med henblik  

 på bekræftelse af, at indbetaling er sket til fuld og endelig afgørelse.
I relation til udokumenterede meddelelser fra en registreret om, at  

 betaling har fundet sted, var det Registertilsynets opfattelse, at  

 kreditoplysningsbureauet dog kan foretage rimelige undersøgelser til  

 afklaring af spørgsmålet, eksempelvis ved i umiddelbar forlængelse af den  

 registreredes henvendelse at anmode den indberettende abonnent om at bekræfte  

 den registreredes oplysning og afmelde registreringen.
Det forudsættes  

 herved, at bureauet uden ugrundet ophold følger sagen op med henblik på en  

 sletning af registreringen, såfremt abonnenten ikke efter en kort angiven  

 frist, eksempelvis 7 dage, besvarer henvendelsen.
 Registertilsynet henledte i øvrigt opmærksomheden på, at abonnenter hos  

 kreditoplysningsbureauet, som overlader indberetningen af debitorer til  

 samarbejdspartnere, eksempelvis advokater eller inkassobureauer, skal sikre  

 sig, at disse overholder abonnementsvilkårene, herunder foretager afmelding  

 af betalte fordringer i overensstemmelse med de ovenfor givne retningslinier.
 (* 1) Registertilsynets Årsberetning 1992 side 114.
