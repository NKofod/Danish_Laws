Efter omstændighederne antaget, at fejlagtigt udbetalt diæter, ialt  

 5.568,67 kr., til den honorarlønnede kulturudvalgsformand for deltagelse som  

 menigt medlem af skolekommissionen, ikke burde kræves tilbagebetalt, da han  

 selv havde forespurgt på kommunens lønkontor, om hvervet var diætberettigende  

 og der havde fået forkerte oplysninger.
Han var således uden tvivl i god tro.  

 Sædvanligt domstolsforbehold.
I skrivelse af 3. marts 1981 (j.nr.
KL 81.14P21) har byrådet for  

 indenrigsministeriet indbragt en af tilsynsrådet for Bornholms amt i  

 skrivelse af 29. januar 1981 truffet afgørelse, hvorefter nogle fejlagtigt  

 ydede diæter, ialt 5.568,67 kr., til den honorarlønnende formand for byrådets  

 kulturelle udvalg i forbindelse med hans deltagelse som almindeligt medlem af  

 skolekommissionen bør kræves tilbagebetalt.
Byrådet har henvist til, at såvel  

 udvalgsformanden som kommunen har været af den opfattelse, at den pågældendes  

 deltagelse i skolekommissionens møder var diætberettigende, idet kommunens  

 lønkontor, der administrerer udbetalingen af diæter, på forespørgsel har  

 meddelt den pågældende, at diæter kunne ydes for det pågældende hverv.
Da  

 kommunen blev bekendt med indenrigsministeriets afgørelse af 19. december  

 1980, hvorefter der ikke kan ydes diæter til den honorarlønnede  

 kulturudvalgsformand for deltagelse i møder i skolekommissionen, ophørte  

 diætudbetalingen med omgående virkning.
Byrådet har endvidere anført, at den  

 omstændighed, at udvalgsformanden har været i god tro, ville være af  

 væsentlig betydning, såfremt sagen blev indbragt for domstolene, idet byrådet  

 formodes - såfremt kulturudvalgsformandne rejste sagen - at ville tabe sagen.
Tilsynsrådet har i en over sagen indhentet udtalelse oplyst, at rådet har  

 lagt afgørende vægt på, at der er tale om diæter til en honorarlønnet  

 udvalgsformand for hverv inden for hans udvalgsområde.
Rådet har endvidere  

 udtalt, at man har været opmærksom på, at kommunen ved en beklagelig fejl har  

 meddelt den pågældende, at diæterne kunne udbetales.
Uanset dette finder  

 rådet, at udvalgsformanden selv burde have været klar over, at diætydelsen  

 var uberettiget.
I denne anledning skal man meddele, at spørgsmålet om, hvorvidt fejlagtigt  

 udbetalte diæter bør kræves tilbagebetalt som anført i indenrigsmiisteriets  

 skrivelse af 19. december 1980 til byrådet, afhænger af en konkret vurdering  

 af samtlige omstændigehder i det enkelte tilfælde.
I den foreliggende sag  

 finder indenrigsministeriet at måtte lægge vægt på, at den pågældende  

 udvalgsformand efter det oplyste selv rettede henvendelser til kommunens  

 lønkontor om, hvorvidt der kunne ydes ham diæter for deltagelse i  

 skolekommisisonen, hvilket blev besvaret bekræftende.
Da det efter  

 indenrigsministeriets opfattelse herefter ikke kan drages i tvivl, at  

 udvalgsformanden var i god tro ved modtagelsen af diæterne, er man enig med  

 byrådet i, at de fejlagtigt udbetalte diæter efter omstændighederne ikke bør  

 kræves tilbagebetalt.
 Den endelige afgørelse henhører under domstolene.
Henning Rasmussen Johan Erichsen Indenrigsministeriets afgørelser og udtalelser om kommunale forhold 1981  

 5.1.
