Kapitel 1   Formål og definitioner Kapitel 2   Fælles bestemmelser for almindelig og særlig servicevejvisning Kapitel 3   Almindelig servicevejvisning Kapitel 4   Særlig servicevejvisning Kapitel 5   Informationstavler Kapitel 6   Klage Kapitel 7   Ikrafttræden Bekendtgørelse om servicevejvisning på almindelige veje I medfør af § 95, stk. 4, i færdselsloven, jf. lovbekendtgørelse nr. 1276 af 24. oktober 2007, § 6, stk. 1, og § 6 a i lov om offentlige veje, jf. lovbekendtgørelse nr. 671 af 19. august 1999, som ændret ved lov nr. 233 af 2. april 2003, og § 24, stk. 3, i lov om private fællesveje, jf. lovbekendtgørelse nr. 670 af 19. august 1999, samt efter bemyndigelse i henhold til § 2, stk. 2, i lov om offentlige veje og § 10, stk. 1, i lov om private fællesveje, fastsættes:
Kapitel 1 Formål og definitioner § 1. Servicevejvisning har til formål at vejvise til ikke-geografiske mål, som fx seværdigheder, overnatningssteder, virksomheder og lignende.
 § 2. Servicevejvisning omfatter almindelig servicevejvisning, særlig servicevejvisning og informationstavler.
 § 3. Almindelig servicevejvisning er vejvisning, som opfylder trafikanternes primære behov for vejvisning til servicemål.
 § 4. Særlig servicevejvisning er vejvisning til virksomheder i det åbne land, som virksomhederne dækker omkostningerne til.
 § 5. Informationstavler er vejkort over et større eller mindre område, som opsættes på parkeringspladser, rastepladser eller lignende steder.
Kapitel 2 Fælles bestemmelser for almindelig og særlig servicevejvisning § 6. Ved almindelige veje forstås i denne bekendtgørelse veje, som ikke er motorveje.
 § 7. Servicevejvisningen skal være kontinuerlig, dvs. at servicevejvisningsmål, der én gang er vist på en tavle, skal vises på alle efterfølgende tavler af denne kategori på ruten, indtil målet er nået.
§ 8. Servicevejvisningen i kryds skal være entydig.
Der må således ikke i et kryds vejvises til samme mål ad to retninger, medmindre det af vejvisningen fremgår, at de to vejvisninger henvender sig til forskellige trafikanter.
Kapitel 3 Almindelig servicevejvisning Fælles bestemmelser for almindelig servicevejvisning § 9. Betegnelserne for servicevejvisningstavlerne (M-tavlerne) refererer til bekendtgørelse nr. 784 af 6. juli 2006 om vejafmærkning.
 § 10. Almindelig servicevejvisning skal være trafikalt begrundet.
 § 11. Til almindelig servicevejvisning må kun anvendes tavletyper og tavledesign, som er godkendt af Vejdirektoratet.
 Stk. 2. På tavler med blå eller grøn bund skal servicetavlerne udføres uden blå rand, og det hvide midterfelt inklusive symbol udføres i størrelse svarende til normalstørrelsen, inklusive den blå rand.
 § 12. Servicevejvisning skal udføres med servicesymboler frem for tekst, hvis der findes et servicesymbol for det pågældende mål.
 § 13. Der må ikke anvendes andre symboler til servicetavler end dem, der er godkendt af Vejdirektoratet.
 § 14. Fra motortrafikveje må der kun vejvises til helårsåbne servicemål.
Terminalmål § 15. Ved vejvisning til færger og lufthavne skal anvendes servicesymbolerne M 9 Containerhavn, M 11 Færge og M 12 Lufthavn.
 Stk. 2. Til containerhavne, bilfærgehavne og lufthavne kan vejvises fra nærmeste rutenummererede vej, eller som anført i Fjern- og nærmålskataloget, jf. cirkulære nr. 5 af 8. januar 1982 om rutenummerering af det danske vejnet og omlægning af hovedvejsnettet.
 Stk. 3. Til en bilfærgehavn vejvises med det geografiske navn på bilfærgens afgangsby, indtil denne er nået.
 Stk. 4. I bilfærgens afgangsby kan vejvises til bilfærgens ankomstby.
 § 16. Symbolerne M 10 Færge for cyklende og gående - M 16 Parker og rejs skal orienteres i vejvisningsretningen.
 Stk. 2. Ved ligeudvejvisning skal symbolerne M 9 Containerhavn, M 10 Færge for cyklende og gående, M 11 Færge, M 13 Jernbanestation - M 16 Parker og rejs dog venstrestilles.
 § 17. M 15 Transportcenter skal suppleres med teksten Transportcenter og eventuelt centrets navn.
Offentlige og private institutioner og virksomheder § 18. Når det er trafikalt begrundet, jf. § 10, kan der vejvises med tekst til følgende mål:
1) Almene institutioner og anlæg (hospitaler, skoler, sports-/idrætsanlæg og lignende) 2) Kulturelle institutioner (kulturhuse, forsamlingshuse, teatre og lignende) 3) Offentlige kontorer og servicefunktioner 4) Industriområder 5) Offentlige og private virksomheder.
 Stk. 2. Der må kun vejvises til døgnåbne skadestuer, som kan yde førstehjælp.
 Stk. 3. Til døgnåbne skadestuer kan vejvises med servicetavle M 21 Førstehjælp.
Overnatningsmål § 19. Til følgende mål vejvises med servicetavler eller med en række servicesymboler samlet i en hvid/blå rutevejviser eller tabelvejviser:
1) Campingpladser 2) Campingpladser for autocampere 3) Campinghytter 4) Vandrerhjem 5) Hoteller, kroer, moteller.
 § 20. Servicetavle M 31 Campingplads, M 32 Campingplads for autocampere og M 33 Campinghytter må kun anvendes i forbindelse med campingpladser eller hytter, som kan dokumentere, at de som minimum opfylder Skov- og Naturstyrelsens Campingreglement.
 Stk. 2. M 32 Campingplads for autocampere kan dog også anvendes i større byer som vejvisning til lokaliteter, hvor parkering med autocampere er tilladt.
 Stk. 3. Symbolet M 32 skal orienteres i vejvisningsretningen.
 § 21. Servicetavle M 41 Vandrerhjem må kun anvendes i forbindelse med vandrerhjem, som kan dokumentere, at de som minimum opfylder de af Danhostel opstillede kvalitetskrav.
 § 22. Servicetavle M 42 Hotel må kun anvendes i forbindelse med hotel, kro eller motel, der opfylder bestemmelserne i lov om restaurations- og hotelvirksomhed mv., og som har flere end 3 soverum med tilsammen mere end 8 sovepladser.
 § 23. Inden for tættere bebygget område må navn på overnatningsmål kun anføres på vejvisere, hvis der er flere overnatningsmål af samme type i byen i umiddelbar nærhed af hinanden, og hvis vejbestyrelsen etablerer en sammenhængende vejvisning til overnatningsmål.
 § 24. Udenfor tættere bebygget område må overnatningsmålets navn kun anføres, hvor der i et vejkryds vejvises til samme type overnatningssted i flere retninger.
 § 25. Til overnatningsmål kan der vejvises fra nærmeste rutenummererede vej.
Fritids- og turistmål § 26. Servicevejvisning med tekst må kun ske til følgende mål:
1) Badesteder 2) Større rekreative mål (naturområder, fritids- og turistanlæg mm) 3) Betydende seværdigheder og turistattraktioner 4) Kirker.
 § 27. Vejvisning til udendørs badesteder må kun ske med servicetavle M 35,1 Udendørs badested, mens vejvisning til indendørs badesteder kun må ske med servicetavle M 35,2 Indendørs badested.
 § 28. Servicetavle M 36 Golfbane må kun anvendes i forbindelse med golfbaner, som er åbne hver dag i sæsonen, for både medlemmer og ikke medlemmer.
 § 29. Servicetavle M 37 Fiskesø (Put and Take) må kun anvendes, hvor der er mulighed for at fiske uden offentligt fisketegn.
 Stk. 2. Ejeren af fiskesøen skal over for vejbestyrelsen dokumentere, at fiskesøen som minimum opfylder følgende kvalitetskrav:
1) Fiskesøen skal være godkendt i henhold til gældende lovgivning 2) Søen skal være mindst 2.000 m2 stor med en dybde på mindst 1,5 m 3) Der skal udsættes mindst 1,5 kg fisk pr. solgt 8 timers kort/dagkort 4) Der skal være renseplads med rindende vand og opsamling af affald i lukket container 5) Der skal være affaldsstativer 6) Der skal være adgang til toilet 7) Der skal være adgangsvej med jævn belægning, som uden besvær kan benyttes i hele åbningstiden 8) Der skal være tilstrækkelige parkeringsforhold 9) Der skal være opsat en vejrbestandig informationstavle, som på dansk, engelsk og tysk oplyser om åbningstider (hvilke måneder, hvilke ugedage og hvilke tidspunkter på dagen) samt om udsatte fiskearter og pris for køb af fiskekort (dag- og timekort), 10) Der skal være en telefon med tydeligt opslag om nummer på opsyn og nødhjælpsnummer ved søer, som ikke betjenes personligt i hele åbningstiden.
Opsyn skal i disse tilfælde kunne kontaktes telefonisk i hele åbningstiden.
 § 30. Til golfbane og fiskesø kan der vejvises fra nærmeste større vej, angivet på Vejdirektoratets kort i målestok 1:300.000.
 § 31. Servicesymbol M 52,1 Lokal seværdighed må kun anvendes i forbindelse med seværdigheder og attraktioner af høj kvalitet og stor offentlig interesse.
 Stk. 2. Seværdigheden eller attraktionen skal over for vejbestyrelsen eller vejmyndigheden dokumentere, at den som minimum opfylder følgende kvalitetskrav:
1) Den skal have interesse for en bred målgruppe.
Dette skal dokumenteres ved oplysning om besøgstal eller materiale, der beskriver seværdighedens eller attraktionens oplevelsesværdi for både den danske befolkning og for udenlandske turister 2) Den skal mindst være åben for publikum 5 timer om dagen, 5 dage om ugen i perioden 1. maj til og med september 3) Der skal i umiddelbar tilknytning til den være opsat en informationstavle, hvor det på dansk, engelsk og tysk oplyses i hvilke måneder, dage og timer publikum har adgang til den.
Det gælder dog ikke naturområder, fortidsminder og lignende med ubegrænset adgang.
Informationstavlen skal endvidere indeholde en beskrivelse af seværdighedens eller attraktionens art og karakter.
For entrébetingede seværdigheder eller attraktioner skal der endvidere oplyses om aktuelle priser 4) Den skal fremstå velplejet og velholdt 5) Der skal være en adgangsvej med jævn belægning til den.
 § 32. Servicesymbol M 52,2 National seværdighed må kun anvendes til seværdigheder og attraktioner, som har en særlig kulturhistorisk eller naturmæssig værdi på nationalt eller internationalt niveau.
 Stk. 2. Servicevejvisning med M 52,2 National seværdighed må kun ske med Vejdirektoratets godkendelse.
 Stk. 3. Seværdigheden eller attraktionen skal opfylde følgende kvalitetskrav:
1) Den skal have en helt særlig kvalitet og oplevelsesværdi, der gør, at den kan karakteriseres som betydningsfuld seværdighed af national interesse 2) Dens kerneoplevelse og værdi skal være permanent og ikke betinget af særarrangementer eller andre aktiviteter af midlertidig karakter 3) Den skal mindst være åben 5 timer om dagen, 5 dage om ugen 4) Der skal i umiddelbar tilknytning til den være opsat en informationstavle, hvor det på dansk, engelsk og tysk oplyses i hvilke måneder, dage og timer publikum har adgang til den.
Det gælder dog ikke naturområder, fortidsminder og lignende med ubegrænset adgang.
Informationstavlen skal endvidere indeholde en beskrivelse af seværdighedens art og karakter.
For entrébetingede seværdigheder eller attraktioner, skal der endvidere oplyses om aktuelle priser 5) Den skal fremstå velplejet og velholdt 6) Der skal være en adgangsvej med jævn belægning til den 7) Der skal være tilstrækkelige parkeringsforhold i dens nærhed.
 § 33. Servicevejvisning med M 53 UNESCO verdensarvsmonument må kun anvendes med Vejdirektoratets godkendelse.
Andre mål § 34. Til følgende mål må kun vejvises med servicetavler eller med en række servicesymboler samlet i en hvid/blå rutevejviser eller tabelvejviser:
1) Posthus 2) Telefon 3) Bilværksted og lignende 4) Tankanlæg 5) Rasteplads 6) Restaurant 7) Cafeteria 8) WC 9) Tømningsplads for kemiske toiletter 10) Turistinformation.
 § 35. Servicetavle M 23 Værksted må kun anvendes i områder, hvor værksteder er sjældne og kun i forbindelse med værksteder, der er vanskelige at observere fra den vej, som tavlen opsættes ved.
 § 36. Servicetavle M 24 Tankanlæg må kun anvendes, hvis:
1) Der findes tanke med brændstof til alle almindeligt forekommende motorkøretøjstyper 2) Der kan købes brændstof hele døgnet 3) Tankanlægget ikke er umiddelbart synligt fra den vej, som tavlen opsættes ved.
 Stk. 2. Betingelsen i stk. 1, nr. 3, kan dog fraviges, hvor tankanlægget er placeret således, at trafikanterne ser tankanlægget for sent, og derfor kan forventes at reagere til fare for de øvrige trafikanter.
 § 37. Vejvisning til rasteplads forsynet med borde og siddepladser, må kun ske med servicetavle M 34 Rasteplads.
 Stk. 2. Andre vige- og parkeringspladser skal afmærkes med E 33 Parkering.
 § 38. Servicetavle M 43 Restaurant må kun anvendes i forbindelse med restauranter, hvor der er indendørs servering af mindst 2 daglige hovedmåltider.
 § 39. Servicetavle M 45 Cafeteria anvendes til at angive, at der er servering af enklere måltider fx morgenmad, kaffe, te og smørrebrød.
 Stk. 2. Der skal være mulighed for at nyde måltidet indendørs og for at sidde ned og sætte tallerken, glas eller lignende fra sig, fx på et bord.
 Stk. 3. Tavlen må ikke anvendes, hvis der i forvejen er afmærket med servicetavle M 43 Restaurant.
 § 40. Servicetavle M 46 WC må kun anvendes til at angive toilet eller tørkloset.
 Stk. 2. Hvis toilettet er indrettet for handicappede, skal tavlen forsynes med handicapsymbol.
 § 41. Servicetavle M 47 Tømning af kemisk toilet må kun anvendes på rastepladser, hvor der er tømningsmuligheder for kemiske toiletter gennem en brønd på pladsen.
 § 42. Servicetavle M 61,1 Informationstavle skal anvendes til at angive, at der på parkeringspladser, rastepladser eller lignende findes informationstavle eller anden information.
 § 43. Servicetavle M 61,2 Information indendørs må kun anvendes efter samråd med Turistorganisationernes Autorisationsudvalg.
Kapitel 4 Særlig servicevejvisning Fælles bestemmelser for særlig servicevejvisning § 44. Særlig servicevejvisning skal ikke være trafikalt begrundet.
 § 45. Særlig servicevejvisning kan kun opsættes på almindelige veje, der også er offentlige veje.
Etablering § 46. Der kan kun etableres særlig servicevejvisning til virksomheder, der ligger i landzone eller uden for tættere bebygget område, afmærket med E 55 Tættere bebygget område.
 Stk. 2. Der kan dog vejvises med symbol for dagligvareforretninger ved indkørslen til landsbyer med indbyggertal under 1.000 indbyggere.
 Stk. 3. Der kan ikke opsættes særlig servicevejvisning i byzone, medmindre den eneste eller nærmeste vej frem til virksomheden er via et kryds i byzonen.
§ 47. Der kan vejvises fra nærmeste større vej, hvor alle trafikanter har adgang, jf.
Vejdirektoratets kort i målestok 1:300.000.
 § 48. Særlig servicevejvisning må ikke opsættes, så den hindrer den vigepligtige trafikants frie sigt.
 § 49. Særlig servicevejvisning må ikke opsættes i større komplicerede vejkryds, som har svingspor og en forstærket vejvisning med tabelvejvisere.
 Stk. 2. Særlig servicevejvisning må ikke forvarsles.
Udseende og anvendelse § 50. Der må kun vejvises med pilvejvisere med sort bund, hvid ramme og hvid tekst eller servicetavler med sort ramme, symbol og hvid bund.
 Stk. 2. Tavlernes hvide skrift (Dansk Vejtavleskrift) eller hvide bund skal være retroreflekterende, materialetype 3, jf. bilag 3 i Bekendtgørelse nr. 783 af 6. juli 2006 om anvendelse af vejafmærkning.
 § 51. Der må ikke anvendes andre symboler end dem, der er godkendt til særlig servicevejvisning af Vejdirektoratet.
 Stk. 2. Hvis der findes et symbol, der er godkendt til særlig servicevejvisning, skal dette anvendes uden supplerende tekst.
 Stk. 3. Symboler, der anvendes til almindelig servicevejvisning, kan ikke anvendes til særlig servicevejvisning.
 Stk. 4. Hvor symboler ikke kan anvendes, anføres i stedet tekst for virksomhedens type.
 § 52. Tekststørrelsen på pilvejvisere udføres en versalhøjde mindre end den øvrige vejvisning på vejvisningsstedet.
 Stk. 2. Er der ingen eksisterende vejvisning i krydset, udføres tekststørrelsen en versalhøjde mindre end den, der er gældende for servicevejvisning i øvrigt.
 § 53. På pilvejviseren angives afstand i hele kilometer fra vejvisningsstedet til målet.
Nedtagning § 54. Vejbestyrelsen kan, hvis tavlen er nedslidt, ødelagt eller af trafikale grunde nedtage den særlige servicevejvisning.
 Stk. 2. Nedtagning af trafikale grunde skal meddeles til den pågældende virksomhed mindst 4 uger før nedtagningen.
 Stk. 3. Ved nedtagning, der ikke er led i en udskiftning, skal virksomheden tilbydes mulighed for at afhente det nedtagne materiel.
 Stk. 4. Vejbestyrelsen har pligt til at opbevare det nedtagne materiel i mindst en måned efter, at det er nedtaget.
Betaling for administration, etablering og drift af særlig servicevejvisning § 55. Vejbestyrelsen kan opkræve betaling for administration, etablering og drift af vejvisning til virksomheder.
 Stk. 2. Betalingen, som vejbestyrelsen opkræver efter §§ 55 - 60, må ikke overstige omkostningerne ved ordningen for særlig servicevejvisning.
 Stk. 3. Vejbestyrelsen skal kunne dokumentere omkostningerne, som opkræves efter §§ 55 - 60.
Omkostninger ved ansøgning § 56. Vejbestyrelsen kan opkræve betaling for administration i forbindelse med ansøgning om særlig servicevejvisning.
 Stk. 2. Administration, jf. stk. 1, omfatter blandt andet registrering af ansøgning, indhentelse af oplysninger, vurdering af ansøgning, herunder vurdering af vej- og trafikforhold samt koordinering med andre vejbestyrelser.
 Stk. 3. Betalingen kan opkræves ved ansøgningen, og beløbet kan fastsættes som et gennemsnit af vejbestyrelsens udgifter til administration i forbindelse med ansøgninger om særlig servicevejvisning.
 Stk. 4. Betalingen refunderes ikke, selv om vejmyndigheden ikke godkender ansøgningen om særlig servicevejvisning.
Omkostninger ved etablering § 57. Vejbestyrelsen kan kræve, at de virksomheder, der får tilladelse til opsætning af særlig servicevejvisning, skal betale samtlige omkostninger forbundet med etablering, herunder administration ved indkøb, materialeomkostninger, transportomkostninger samt opsætning mv.
 Stk. 2. Vejbestyrelsen kan kræve betalingen erlagt før etablering af vejvisningen påbegyndes.
Omkostninger ved nedtagning § 58. Vejbestyrelsen kan opkræve betaling for samtlige omkostninger forbundet med nedtagning og bortskaffelse af det nedtagne materiel.
 Stk. 2. Vejbestyrelsen kan kræve betalingen erlagt før etablering og samtidig med betalingen i henhold til § 57.
Omkostninger til drift og vedligeholdelse § 59. Vejbestyrelsen kan opkræve betaling for samtlige omkostninger ved drift og vedligeholdelse af tavlen.
Stk. 2. Drift og vedligeholdelse omfatter græsslåning, afvaskning af tavlen samt administration i forbindelse med opkrævning af betalingen.
Opkrævningen skal ske periodisk, fx én gang årlig, og beløbet kan fastsættes som et gennemsnit af vejbestyrelsens drifts- og vedligeholdelsesudgifter i forbindelse med den særlige servicevejvisning.
 § 60. Hvis tavlen beskadiges eller nedslides, kan vejbestyrelsen opkræve betaling for samtlige omkostninger i forbindelse med reparation eller udskiftning af tavlen.
 Stk. 2. Vejbestyrelsen skal forinden reparation eller udskiftning af tavlen igangsættes, underrette tavleejeren om den forestående reparation eller udskiftning og spørge tavleejeren, om han ønsker vejvisningen opretholdt.
Renter og rykkergebyr § 61. Hvis betalingen for ydelserne i §§ 55  60 ikke erlægges rettidigt, tillægges renter i overensstemmelse med renteloven.
 Stk. 2. Vejbestyrelsen kan kræve rykkergebyr for erindringsskrivelserne, jf. reglerne i renteloven, jf. lov om offentlige veje § 6 a, stk. 1.
 Stk. 3. Hvis betalingen stadig ikke erlægges efter mindst 2 erindringsskrivelser, kan vejbestyrelsen uden yderligere varsel fratage virksomheden retten til særlig servicevejvisning og nedtage tavlen.
Betaling for klagesagsbehandling § 62. Klageinstansen kan opkræve betaling for behandling af klagen.
 Stk. 2. Klageinstansen kan kræve betalingen erlagt inden klagesagsbehandlingen påbegyndes.
 Stk. 3. Opkræves betalingen efter at klagesagsbehandlingen er afsluttet, kan der kræves renter og rykkergebyr, jf. § 61, hvis betalingen ikke erlægges rettidigt.
Stk. 4. Betalingen, som klageinstansen opkræver, må ikke overstige omkostningerne ved klagesagsbehandlingen.
Klageinstansen skal kunne dokumentere sine omkostninger.
Betaling for godkendelse af symboler § 63. Vejdirektoratet kan opkræve betaling for samtlige omkostninger ved udvikling og godkendelse af nye symboler, jf. § 51.
Kapitel 5 Informationstavler § 64. På informationstavler skal der være en tydelig markering af, hvor trafikanten befinder sig.
 § 65. Informationstavlers information må ikke være i modstrid med opstillet vejvisning.
 § 66. På informationstavler skal rutenummererede veje forsynes med rutenumre.
 § 67. På informationstavler må der kun anvendes godkendte servicetavler (symboler).
Kapitel 6 Klage § 68. Kommunalbestyrelsers afgørelser vedrørende forhold, der er omfattet af denne bekendtgørelse, kan påklages til Vejdirektoratet for så vidt angår retlige spørgsmål, jf. lovbekendtgørelse nr. 671 af 19. august 1999 om offentlige veje § 4, stk. 1, og lovbekendtgørelse nr. 670 af samme dato om private fællesveje § 7, stk. 1, samt bekendtgørelse nr. 756 af 22. juli 2005 om Vejdirektoratets opgaver og beføjelser § 7, stk. 1, nr. 1 og 2.
 Stk. 2. Klagefristen er 4 uger fra den dag afgørelsen er meddelt den pågældende, jf. § 4, stk. 3, i lov om offentlige veje, og § 7, stk. 3, i lov om private fællesveje.
 Stk. 3. Afgørelser truffet af Vejdirektoratet efter stk. 1, kan ikke indbringes for transportministeren, jf. § 7, stk. 2, i bekendtgørelse nr. 756 af 22. juli 2005 om Vejdirektoratets opgaver og beføjelser.
 § 69. Vejdirektoratets afgørelser som vejbestyrelse vedrørende forhold, der er omfattet af denne bekendtgørelse, kan påklages til Transportministeriet.
Kapitel 7 Ikrafttræden § 70. Bekendtgørelsen træder i kraft den 21. april 2008. Samtidigt ophæves bekendtgørelse nr. 105 af 18. februar 2004 om servicevejvisning på almindelige veje.
