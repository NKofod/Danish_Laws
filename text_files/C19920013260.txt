(Til stiftsøvrighederne) Hermed fremsendes et eksemplar af:
1. Kirkeministeriet bekendtgørelse nr. 587 af 25. juni  

 1992 af lov om menighedsråd, der indeholder de ændringer, der er vedtaget ved  

 lov nr. 317 af 6. maj 1992 om ændring af lov om menighedsråd samt 2. Kirkeministeriets bekendtgørelse nr. 455 af 11.  

 juni 1992 af lov om folkekirkens økonomi, der indeholder de ændringer, der er  

 vedtaget ved lov nr. 286 af 29. april 1992 om ændring af lov om folkekirkens  

 økonomi.
 Ad 1 bemærkes følgende:
 Ved lov nr. 317 af 6. maj 1992 om ændring af lov om menighedsråd er der  

 sket følgende ændringer:
 Kompetencen til at træffe afgørelse om oprettelse af menighedsråd til  

 varetagelse af særlige opgaver i forbindelse med oprettelse af et nyt sogn  

 eller kirkedistrikt er nu henlagt til biskoppen (§ 1, stk. 4).
 Ved menighedsrådets overdragelse af udførelsen af større arbejder eller  

 leverancer til et medlem af rådet, stilles der ikke længere krav om, at den  

 forudgående licitation skal være offentlig (§ 15).
 Bestemmelsen i § 18, stk. 2 om indkaldelse af stedfortræder i forbindelse  

 med præsteansættelser er ophævet, da nærmere regler herom nu er udfærdiget  

 med hjemmel i lov nr. 310 om ansættelse i stillinger i folkekirken m.v.
Bestemmelsen i § 19 om ophør af medlemskab for valgte medlemmer er  

 omformuleret.
Det er stadig hovedregelen, at et medlem, der fraflytter  

 menighedsrådskredsen, eller hvis bopæl er beliggende i en nyoprettet  

 menighedsrådskreds, skal udtræde af rådet.
Et medlem har dog ret til at  

 bevare sin plads i rådet til udløbet af valgperioden, hvis vedkommende over  

 for rådet afgiver en bindende erklæring herom.
 Biskoppen har fået kompetence til at tillade, at et medlem udtræder af  

 rådet, hvis rådet ikke er beslutningsdygtigt og derfor ikke kan samtykke til  

 udtræden, og der er tilføjet en bestemmelse om, at ikke blot et menighedråds  

 afgørelser om et medlems udelukkelse men også om udtræden kan indankes for  

 biskoppen, hvis afgørelse kan indbringes for kirkeministeren.
 Da der i praksis endnu ikke har været behov for at fastsætte nærmere  

 regler for gennemførelse af valg af medlemmer til udvalg, er bestemmelsen i §  

 24 ændret, så ministeren om fornødent kan fastsætte sådanne.
 I § 25, stk. 1 er der til opregning af menighedsrådets virksomhed tilføjet  

 en bestemmelse om menighedsrådets deltagelse i valg af stiftsudvalg  

 vedrørende økonomi og i valg af stiftsudvalg vedrørende mellemkirkeligt  

 arbejde.
 For menighedsrådenes rådighedsbeløb i § 26 er der nu kun fastsat et  

 maksimumsbeløb, der pr. 1. januar 1992 udgør 96.000 kr., og der stilles ikke  

 længere krav om specifikation af enkeltposter på kirkekassens budget.
I § 27 nævnes menighedsplejen ikke længere enkeltstående som en del af det  

 menighedsarbejde, der kan nyde støtte gennem de midler, der indkommer ved  

 indsamling i kirken.
Der vil senere blive udarbejdet et nyt cirkulære om  

 indsamling i kirken.
 De ændrede regler trådte i kraft 1. maj 1992.
 Ad 2. bemærkes følgende:
 Ved lov nr.286 af 29. april 1992 om ændring af lov om folkekirkens økonomi  

 er sket følgende ændringer:
 Bestemmelserne i § 2, stk. 1, nr. 7 og nr. 8 og i § 2, stk. 2, nr. 1 til 6  

 er overført fra lov om folkekirkens kirkebygninger og kirkegårde for at give  

 en mere hensigtsmæssig systematisk placering.
 Efter de bestemmelser der i medfør af økonomilovens § 9, stk. 1 er fastsat  

 om revision m.v. af menighedsrådenes regnskaber, revideres regnskaberne af en  

 af stiftsøvrigheden udpeget revisor, som afgiver en revisionsprotokol til  

 provstiudvalget med eventuelle antegnelser til regnskaberne.
 Da provstiudvalget således ikke længere har revisionsbeføjelser i forhold  

 til menighedsrådenes regnskaber, er det ikke længere revisionsantegnelser,  

 der af menighedsrådet skal kunne ankes til stiftsøvrigheden, men derimod de  

 afgørelser som provstiudvalget træffer på grundlag af revisors bemærkninger.
 I § 11, stk. 1 er, dog ikke udtømmende, opregnet de udgifter, som afholdes  

 af fællesfonden, herunder også bestemmelser, der er overført fra lov om  

 folkekirkens kirkebygninger og kirkegårde.
Kirkeministerens »rådighedssum« til støtte af kirkelige formål,  

 hvor det skønnes særligt påkrævet, er hidtil blevet beregnet som 1 pct. af  

 renteindtægten af præsteembedernes kapitaler.
Da denne renteindtægt har vist  

 en faldende tendens, er rådighedssummen nu maksimeret til et beløb på 200.000  

 kr., der årligt, som følge af prisudviklingen, reguleres på samme måde som  

 menighedsrådenes rådighedsbeløb.
 I § 13, 2. pkt. er procentsatsen for det beløb, der kan anvendes til at  

 yde tilskud til nedsættelse af den kirkelige ligningsprocent i de svagest  

 stillede kommuner, ændret fra 6% til 12%.
 De ændrede regler trådte i kraft den 1. juli 1992. Bestemmelsen i § 13, 2.  

 pkt., træder dog først i kraft den 1. januar 1993.
Stiftsøvrigheden bedes fordele de ovennævnte to bekendtgørelser med 2  

 eksemplarer til menighedsrådene, provstiudvalgene og provstirevisorerne  

 sammen med et eksemplar af denne vejledning.
P.M.V.
E.B.
Helle Saxil Andersen  

 Fm.
