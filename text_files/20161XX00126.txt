Skriftlig fremsættelse (9. november 2016) Social- og indenrigsministeren (Karen Ellemann):
 Herved tillader jeg mig for Folketinget at fremsætte:
Forslag til lov om ændring af lov om social service (Undersøgelse af effekter, aflåsning af værelser og afdelinger om natten samt oprettelse af særlige isolationsrum m.v.) (Lovforslag nr.
L 54) Lovforslagets formål er at understøtte kommunernes mulighed for at sikre, at personalet i sikrede og ikke-sikrede boformer efter servicelovens § 108 har de nødvendige indgrebsmuligheder til at kunne sikre fuldbyrdelsen af den strafferetlige afgørelse, som kommunerne udmønter i boformer.
 Med lovforslaget foreslås det, at de nuværende regler suppleres med følgende yderligere indgrebsmuligheder både på boformer, der ikke er særligt sikret, og på særligt sikrede afdelinger (Kofoedsminde) uden retskendelse, når det skønnes nødvendigt af ordens- eller sikkerhedsmæssige hensyn, herunder for at forebygge eller forhindre ny kriminalitet:
  Indførelse af mulighed for undersøgelse af, om den anbragte har effekter på sin person.
  Indførelse af mulighed for åbning og kontrol af post til den anbragte.
 Derudover foreslås det, at de nuværende regler suppleres med følgende yderligere indgrebsmuligheder alene på særligt sikrede afdelinger (Kofoedsminde):
  Undersøgelse af effekter, herunder tasker og pakker, der bringes ind i boformen af besøgende, og opbevaring af effekter under besøget.
  Indførelse af mulighed for at aflåse den anbragtes bolig for natten samt mulighed for at kunne aflåse en særligt sikret afdeling, f.eks. for at kunne etablere en hensigtsmæssig døgnrytme.
 Indførelse af mulighed for brug af isolationsrum i forbindelse med særligt sikrede afdelinger, når der er overhængende fare for, at personen vil skade sig selv eller andre.
Isolationen skal være så kortvarig (maksimalt fire timer) og skånsom som muligt.
De nye indgrebsmuligheder bygger videre på de eksisterende regler og hensyn i servicelovens kapitel 24 a, herunder at det er en forudsætning for indgrebene, at formålet ikke kan nås med mindre indgribende initiativer, f.eks. gennem en socialpædagogisk indsats.
Ligesom princippet om proportionalitet, der indebærer, at et indgreb skal være nødvendigt og forholdsmæssigt, fortsat gælder.
Det vil sige, at indgrebet kun må anvendes i det omfang, det står i rimeligt forhold til det mål, som forfølges.
 Lovforslaget indeholder herudover en række konsekvensrettelser samt tydeliggørelse af enkelte bemyndigelsesbestemmelser i serviceloven som følge af vedtagelsen af lov om voksenansvar i maj måned i år.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
