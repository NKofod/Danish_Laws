Fremsat den 5. december 2008 af ministeren for sundhed og forebyggelse (Jakob Axel Nielsen) Forslag til Lov om ændring af lov om forbud mod visse dopingmidler (Skærpelse af straffen for forhandling, udlevering eller fordeling af dopingmidler) § 1 I lov nr. 232 af 21. april 1999 om forbud mod visse dopingmidler, som ændret ved § 16 i lov nr. 69 af 4. februar 2004 foretages følgende ændringer:
 1. I § 4 indsættes efter stk. 1 som nyt stykke:
 2. I § 6 udgår », men kan ved kongelig anordning sættes i kraft for Færøerne med de afvigelser, som de særlige færøske forhold tilsiger«.
§ 2 Loven træder i kraft den 1. juli 2009.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Regeringen lægger vægt på, at overtrædelser af dopingloven har klare konsekvenser, og det gælder især i tilfælde af handel med og distribution af dopingmidler.
Formålet med lovforslaget er at skærpe straffen for udbredelse af dopingmidler, uanset om udbredelsen sker med henblik på økonomisk vinding eller af andre grunde.
Der lægges med forslaget op til, at der i almindelighed skal idømmes frihedsstraf for forhandling, udlevering eller fordeling af dopingmidler.
Samtidig lægges der op til, at der i de tilfælde, hvor der allerede i dag idømmes frihedsstraf for udbredelse af dopingmidler, skal ske en skærpelse af straffen.
 Doping er en fællesbetegnelse for stoffer, herunder lægemidler og euforiserende stoffer, der benyttes med sigte på at forøge idrætsudøverens præstationer.
1.1. Baggrund Ministeriet for Sundhed og Forebyggelse og Kulturministeriet offentliggjorde i januar 2008 en handlingsplan for bekæmpelse af motionsdoping (motionsdopingshandlingsplanen).
 Handlingsplanen indeholder tre initiativer med henblik på bekæmpelse af doping i landets motions- og fitnesscentre: 1) Støtte til Anti Doping Danmarks oplysningskampagne til bekæmpelse af doping blandt motionister, 2) gennemførelse af en obligatorisk mærkningsordning af fitness- og motionscentre samt 3) skærpelse af straffen i forbindelse med distribution af dopingmidler.
 Handlingsplanens punkt 1 om gennemførelse af en oplysningskampagne blandt motionister er udmøntet ved indgåelse af en aftale mellem Anti Doping Danmark, Danmarks Idræts-Forbund (DIF), Danske Gymnastik- og Idrætsforbund (DGI), Dansk Firmaidrætsforbund (DFIF), Kulturministeriet og Ministeriet for Sundhed og Forebyggelse om støtte til Anti Doping Danmarks oplysningskampagne til bekæmpelse af doping blandt unge motionister.
Punkt 2 i handlingsplanen om indførelse af en obligatorisk mærkningsordning for motions- og fitnesscentre er udmøntet ved lov nr. 430 af 29. maj 2008 om ændring af lov om fremme af dopingfri idræt.
Der er hermed pr. 1. juli 2008 indført en obligatorisk mærkningsordning for motions- og fitnesscentre, der indebærer, at motions- og fitnesscentre skal informere om, hvorvidt de har indgået samarbejdsaftale med Anti Doping Danmark om bekæmpelse af doping.
Nærværende lovforslag har til formål at udmønte punkt 3 i motionsdopingshandlingsplanen om skærpelse af straffen for distribution af dopingmidler.
Det bemærkes, at den foreslåede skærpelse vil gælde generelt og således ikke kun i forbindelse med motionsdoping.
 Forslaget indgår i regeringsgrundlaget Mulighedernes samfund.
2. Gældende ret Doping er som nævnt en fællesbetegnelse for stoffer, herunder lægemidler og euforiserende stoffer, der benyttes med sigte på at forøge idrætsudøverens præstationer.
Lov nr. 232 af 21. april 1999 om forbud mod visse dopingmidler (dopingloven), der senest er ændret ved § 16 i lov nr. 69 af 2. februar 2004, regulerer salg og besiddelse mv. af lægemidler, der kan anvendes til doping, mens ind- og udførsel, salg og besiddelse af euforiserende stoffer er reguleret i lov om euforiserende stoffer, jf. lovbekendtgørelse nr. 748 af 1. juli 2008.
 Lov om forbud mod visse dopingmidler finder efter lovens § 1, nr. 1-5, anvendelse på følgende grupper af dopingmidler:
1) anabole steroider, 2) testosteron og derivater heraf samt tilsvarende stoffer med androgen virkning, 3) væksthormon, 4) erytropoietin og midler, som har lignende virkning ved at øge mængden af røde blodlegemer i blodet til over normale værdier for alder og køn, og 5) midler, som øger produktion og frigørelse af a) væksthormon, b) testosteron og derivater heraf eller af tilsvarende stoffer med androgen virkning eller c) naturligt erytropoietin.
Ministeren for sundhed og forebyggelse er efter lovens § 2 bemyndiget til at fastsætte, hvilke andre grupper af dopingmidler loven gælder for.
Denne bemyndigelse er endnu ikke udnyttet.
 Det fremgår af lovens § 3, at fremstilling, indførelse, udførelse, forhandling, udlevering, fordeling eller besiddelse af de dopingmidler, der er omfattet af loven, er forbudt, medmindre der er tale om lægeordineret anvendelse til sygdomsforebyggelse eller -behandling eller til videnskabelige formål.
 Overtrædelse af lovens § 3 straffes med bøde eller fængsel i indtil 2 år, jf. lovens § 4, stk. 1. Der kan efter lovens § 4, stk. 2, pålægges juridiske personer strafansvar efter reglerne i straffelovens kapitel 5.
 Strafferammen i dopingloven på bøde eller fængsel i indtil 2 år svarer til strafferammen i lov om euforiserende stoffer.
 Lov nr. 1438 af 22. december 2004 om fremme af dopingfri idræt, som ændret ved lov nr. 430 af 29. maj 2008, berøres ikke af forslaget.
 Der er ved Rigsadvokatmeddelelse nr. 3/2007 af 11. maj 2007 om sanktionspåstande mv. i dopingsager fastsat generelle retningslinjer for anklagemyndighedens strafpåstande i sager om overtrædelse af dopingloven.
 Det fremgår af Rigsadvokatens meddelelse, at mængden af dopingmidler i praksis som udgangspunkt opgøres i antal enheder uafhængigt af stofkoncentrationen, og uafhængigt af om midlerne er i pille- eller ampulform.
Ved besiddelse af indtil 1.000 enheder er strafpåstanden normalt bøde, således at bødepåstanden for 1-49 enheder er 1.000 kr., mens den for 900-999 enheder er på 13.000 kr.
Det fremgår videre af Rigsadvokatens meddelelse, at bødepåstandene finder anvendelse i sager om besiddelse af dopingmidler til eget forbrug, idet der ved besiddelse af større mængder end 1.000 enheder som udgangspunkt nedlægges påstand om frihedsstraf.
Ved besiddelse i fængsler af mængder under 1.000 enheder bør der efter Rigsadvokatens meddelelse nedlægges påstand om frihedsstraf.
Dette gælder, uanset om den pågældende er tidligere straffet for overtrædelse af lov om forbud mod visse dopingmidler.
Det fremgår videre af Rigsadvokatens meddelelse, at retspraksis vedrørende besiddelse med henblik på videreoverdragelse af mængder under 1.000 enheder er begrænset.
Efter meddelelsen kan sådanne sager som udgangspunkt afgøres med bøder, idet der dog i sager om videreoverdragelse, hvor overdragelsen har været systematisk og angår ikke ubetydelige mængder, bør nedlægges påstand om frihedsstraf.
 Efter meddelelsen bør der i gentagelsestilfælde, hvor der er sket videreoverdragelse som udgangspunkt nedlægges påstand om frihedsstraf.
Der er i Rigsadvokatens meddelelse nævnt nogle eksempler på landsretsdomme, hvor tiltalte er blevet idømt frihedsstraf for overtrædelse af dopingloven.
Det fremgår heraf, at der ved straffastsættelsen er lagt vægt på om dopingmidlet er videreoverdraget, om det har været bestemt til eget forbrug, og om tiltalte tidligere er straffet for ligeartet kriminalitet.
Der er endvidere lagt vægt på mængden og værdien af dopingmidlerne samt sundhedsrisikoen ved indtagelse af de pågældende midler.
 Rigsadvokaten har endvidere til brug for overvejelserne om en skærpelse af straffen for udbredelse af dopingmidler foretaget en gennemgang af domstolspraksis på området siden 2002.
Gennemgangen har alene omfattet domme, hvor der er idømt fængselsstraf for overtrædelse af lov om forbud mod visse dopingmidler i form af salg eller besiddelse med henblik på videreoverdragelse, og hvor denne overtrædelse må anses for hovedforholdet.
Gennemgangen har således ikke omfattet domme, hvor der samtidig med domfældelsen for overtrædelse af lov om forbud mod visse dopingmidler tillige er sket domfældelse for anden kriminalitet, når denne anden kriminalitet må antages at have haft afgørende indflydelse på strafudmålingen.
 Da forholdsvis få domme opfylder disse kriterier, er angivelse af det gældende strafniveau behæftet med betydelig usikkerhed.
Når gerningsmanden ikke tidligere er straffet for ligeartet kriminalitet, synes der i dag som hovedregel at blive udmålt en betinget straf i niveauet 20-60 dages fængsel ved salg eller besiddelse med henblik på videreoverdragelse af op til omkring 15.000 enheder.
Når der er tale om betydelige mængder dopingmidler, fastsættes straffen i måneder.
Der foreligger to domme, der vedrører salg eller besiddelse med henblik på videreoverdragelse foretaget af personer, der tidligere er straffet for ligeartet kriminalitet.
I den ene sag, der vedrørte besiddelse delvis med henblik på videresalg af 786 enheder, nedsatte landsretten den af byretten udmålte straf af ubetinget fængsel i 3 måneder til 60 dages ubetinget fængsel.
Tiltalte var to gange tidligere idømt frihedsstraffe for ligeartet kriminalitet.
I den anden sag var tiltalte tidligere idømt en bødestraf for ligeartet kriminalitet.
Byretten udmålte straffen for bl.a. salg af 3.500 enheder til 60 dages betinget fængsel.
Retten lagde i den sidstnævnte dom vægt på tiltaltes særdeles gode personlige forhold og sagsbehandlingstiden.
 På baggrund af disse domme må det antages, at udgangspunktet, når tiltalte tidligere er dømt for ligeartet kriminalitet, er en ubetinget frihedsstraf.
 Når der er tale om indsatte i fængsler, synes straffen for salg eller besiddelse med henblik på videreoverdragelse af selv helt små mængder (f.eks. 26 enheder) at blive fastsat som en kortere ubetinget frihedsstraf.
3. Sager om overtrædelse af dopingloven Om udviklingen i sager om overtrædelse af dopingloven fremgår det af motionsdopingshandlingsplanen, at der i tidsrummet 1. januar 2007 til 1. juli 2007 i Danmark er registreret 322 sager om distribution og salg af dopingmidler.
Tilsvarende tal for 2006 er 343 sager og for 2005 285 sager.
I 2005 er der registreret i alt 557 sager og 2006 i alt 654 sager.
 Rigsadvokaten har oplyst, at der i perioden 1. januar 2005 til 18. juli 2008 er truffet følgende antal afgørelser (dom, bødevedtagelse mv.), hvori der indgår overtrædelse af dopingloven:
Det bemærkes, at tallene vedrører alle afgørelser for overtrædelse af dopingloven, dvs. både sager om salg og besiddelse.
Sager, hvor der alene er idømt eller vedtaget en bøde på under 1.000 kr., indgår ikke i opgørelsen, idet sådanne afgørelser ikke opdateres i Kriminalregisteret.
4. Ministeriet for Sundhed og Forebyggelses overvejelser En effektiv bekæmpelse af doping forudsætter en flerstrenget indsats, der bl.a. består af oplysningskampagner, frivillige aftaler og testordninger samt kontrol og retshåndhævelse.
 Hvis dopingmidler anvendes uden medicinsk begrundelse eller i doser, der langt overstiger anbefalingen, eller over længere tidsrum end sædvanligt, kan brugen indebære store helbredsmæssige risici for idrætsudøveren.
Anabole steroider er en af den type dopingsubstanser, der er mest benyttet.
Misbrug af steroider kan have negative konsekvenser af både fysisk, psykisk og social karakter.
Misbrug kan føre til hjertestop, forkalket kredsløb, nedsat nyrefunktion, leverskader, sukkersyge, nedsat forplantningsevne samt depression, angstanfald og personlighedsforandringer.
Indtagelse af væksthormon i store doser kan give sygeligt forøget vækst eller forstørrelse af nogle legemsdele.
Et misbrug kan derudover være ledsaget af kriminalitet, vold og hærværk.
 Der kan således være såvel sundhedsmæssige som sociale omkostninger forbundet med misbrug af dopingmidler.
 Formålet med dopingloven er at begrænse raske menneskers brug af dopingmidler, og et væsentligt element i den forbindelse er forbuddet i dopinglovens § 3 mod, at private indfører, fordeler eller forhandler midlerne, samt mod at private besidder midlerne til andet end de i loven udtrykkeligt nævnte lovlige formål.
Det er Ministeriet for Sundhed og Forebyggelses vurdering, at det er af stor betydning for en effektiv indsats mod doping, at overtrædelser af dopingloven har klare strafferetlige konsekvenser.
Det gælder især i tilfælde af handel med og distribution af dopingmidler, idet den globale udvikling på dopingmarkedet og fortjenesten ved handel med dopingmidler kan friste personer, der begår organiseret kriminalitet.
 Det nuværende strafniveau afspejler efter Ministeriet for Sundhed og Forebyggelses opfattelse ikke i tilstrækkelig grad ovennævnte væsentlige sundhedsmæssige og sociale risici, der er forbundet med misbrug af dopingmidler.
4.1. Lovforslaget Det foreslås derfor at indsætte en ny bestemmelse i dopingloven, hvorefter det forhold, at der er tale om forhandling, udlevering eller fordeling af dopingmidler betragtes som en skærpende omstændighed ved udmåling af straffen for overtrædelse af loven.
 Den foreslåede bestemmelse omfatter både overdragelse og besiddelse med henblik videreoverdragelse.
 Overdragelse omfatter såvel overdragelse mod vederlag som vederlagsfri overdragelse, der foretages for eksempel med henblik på oparbejdning af et marked for salg af dopingmidler.
 Med forslaget forudsættes, at der idømmes frihedsstraf ved forhandling, udlevering eller fordeling af dopingmidler i strid med lovens § 3 samt at der i de tilfælde, hvor der allerede i dag idømmes frihedsstraf, skal ske en skærpelse af straffen.
 Lovændringen indebærer, at der som altovervejende hovedregel vil skulle idømmes frihedsstraf i alle sager vedrørende overdragelse af dopingmidler eller besiddelse af dopingmidler med henblik på videreoverdragelse uanset hvilken mængde dopingmidler, der er tale om.
Med forslaget forudsættes det, at der fremover, når der er tale om salg eller besiddelse med henblik på videreoverdragelse af dopingmidler, som udgangspunkt skal fastsættes en kortere frihedsstraf i de tilfælde, hvor der i dag vil blive idømt en bødestraf.
Når der er tale om salg eller besiddelse med henblik på videreoverdragelse af under 1.000 enheder, bør der således fremover som udgangspunkt fastsættes en frihedsstraf på 7 dages fængsel.
 For så vidt angår de tilfælde, hvor der allerede i dag idømmes en frihedsstraf, dvs. ved salg eller besiddelse med henblik på videreoverdragelse af 1.000 enheder og derover, forudsættes det, at der sker en skærpelse af straffen.
Da strafniveauet i disse sager imidlertid allerede i dag forekommer relativt højt sammenlignet med f.eks. narkotikakriminalitet, bør der som udgangspunkt ikke udmåles længere straffe end i dag.
I stedet bør den straf, der i dag udmåles i sådanne sager, fremover som udgangspunkt fastsættes som en ubetinget frihedsstraf fremfor betinget frihedsstraf.
Delvis ubetinget frihedsstraf (en såkaldt kombinationsdom) vil også kunne anvendes, hvis f.eks. tiltaltes personlige forhold eller lignende taler for det.
Dette vil indebære en væsentlig skærpelse af straffen i forhold til i dag, hvor der som hovedregel idømmes en betinget straf, medmindre gerningsmanden er indsat i fængsel eller tidligere er dømt for ligeartet kriminalitet.
For så vidt angår personer, der tidligere er straffet for ligeartet kriminalitet, må det nuværende strafniveau på som udgangspunkt 60 dages ubetinget fængsel for salg og besiddelse med henblik på videresalg af mængder under 5.000 enheder anses for passende, og der tilsigtes ikke nogen ændring heraf.
Straffen ved disse personers salg eller besiddelse med henblik på salg af mængder, der overstiger 5.000 enheder, bør som hidtil som udgangspunkt fastsættes i måneder.
 For så vidt angår indsatte i fængsler lægges der ikke op til at skærpe strafniveauet, idet de tiltalte i sådanne sager allerede i dag idømmes ubetinget frihedsstraf for salg og besiddelse med henblik på videresalg af selv små mængder dopingmidler.
Den konkrete straffastsættelse i hver enkelt sag vil fortsat bero på domstolenes vurdering i hvert enkelt tilfælde af sagens samlede omstændigheder, idet der i forbindelse med strafudmålingen eksempelvis vil kunne lægges vægt på, om der er tale om udbredelse af en betydelig mængde dopingmidler eller af dopingmidler af en betydelig værdi, om der er tale om udbredelse af dopingmidler i motions- og idrætsmiljøer, som f. eks. motions- og fitnesscentre samt idrætsforeninger eller om der er tale om udbredelse af dopingmidler til unge, herunder i miljøer, hvor unge almindeligvis færdes.
Endvidere vil det ved udmålingen af straffen kunne tillægges betydning, såfremt der eksempelvis er tale om gentagen, systematiseret eller organiseret udbredelse af dopingmidler.
 Der vil desuden i forbindelse med strafudmålingen bl.a. kunne lægges vægt på, at der alene er tale om overdragelse af en ganske ubetydelig mængde af dopingmidler eller overdragelsen har en lejlighedspræget karakter og er sket uden vederlag.
 Endvidere indebærer lovforslaget en ændring af lovens territoriale gyldighed, idet Færøerne ved vedtagelse af lagtingslov nr. nr. 85 af 20. december 2004 om forbud mod visse dopingmidler har overtaget dopingområdet som et færøsk særanliggende.
5. Økonomiske og administrative konsekvenser for det offentlige Forslaget skønnes ikke at have økonomiske eller administrative konsekvenser for det offentlige af betydning.
6. Økonomiske og administrative konsekvenser for erhvervslivet Forslaget har ikke økonomiske og administrative konsekvenser for erhvervslivet.
7. Administrative konsekvenser for borgerne Forslaget har ikke administrative konsekvenser for borgerne.
8. Miljømæssige konsekvenser Forslaget har ikke miljømæssige konsekvenser.
9. Forholdet til EU-retten Forslaget indeholder ikke EU-retlige aspekter.
10. Høring Forslaget har været sendt i høring hos Advokatrådet, alle byretter, Anti Doping Danmark, Brancheforeningen af Farmaceutiske Industrivirksomheder (BFID), Børne- og Kulturchefforeningen, Center for Idræt (Aarhus Universitet), Center for Muskelforskning (Rigshospitalet), Danmarks Apotekerforening, Danmarks Farmaceutiske Højskole, Danmarks Idræts-Forbund, Danmarks Idræts-Forbunds Aktivkomité, Dansk Bodybuilding og Fitness Forbund, Dansk Farmaceutforening, Dansk Firmaidrætsforbund, Dansk Fitness og Helse Organisation, Dansk Idrætsmedicinsk Selskab, Dansk Professionelt Bokse Forbund, Dansk Ungdoms Fællesråd, Danske Eliteidrætsudøveres Forening, Danske Fysioterapeuter, Danske Gymnastik- og Idrætsforeninger, Danske Regioner, Den Almindelige Danske Lægeforening, Den Danske Dommerforening, Det Danske Center for Menneskerettigheder, Dommerfuldmægtigforeningen, Domstolsstyrelsen, Equinox Fitness, Farmakonomforeningen, Fitness.dk, Forbrugerrådet, Foreningen af offentlige anklagere i Danmark, Højskolernes Fællessekretariat, att.
Idrætshøjskolerne, Idrættens Analyseinstitut, Institut for Idræt (Københavns Universitet), Institut for Idræt og biomekanik (Syddansk Universitet), KL, Kulturministeriets Udvalg for Idrætsforskning, Lokale- og Anlægsfonden, Landsforeningen af Beskikkede Advokater, Landsforeningen Ungdomsringen, Lægemiddelindustriforeningen LIF, Lægemiddelstyrelsen, Parallelimportørforeningen af Lægemidler, Politiforbundet i Danmark, Retspolitisk Forening, Rigsadvokaten, Rigspolitiet, Rigsrevisionen, SATS, Sundhedsstyrelsen, Team Danmark, Vestre Landsret samt Østre Landsret.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det foreslås, at der indsættes et nyt stk. 2 i dopinglovens § 4, hvorefter det ved udmåling af straffen for overtrædelse af lovens § 3 skal betragtes som en skærpende omstændighed, at der er tale om forhandling, udlevering eller fordeling af dopingmidler.
 Forslaget omfatter både overdragelse og besiddelse med henblik på overdragelse.
 Overdragelse omfatter såvel overdragelse af dopingmidler mod vederlag som vederlagsfri overdragelse, der foretages f. eks. med henblik på oparbejdning af et marked for salg af dopingmidler.
 Med lovforslaget forudsættes, at der sker en skærpelse af straffen i tilfælde af forhandling, udlevering eller fordeling af dopingmidler i strid med lovens § 3 således, at der idømmes frihedsstraf ved overdragelse eller besiddelse af dopingmidler med henblik på videreoverdragelse uanset hvilken mængde dopingmidler, der er tale om.
 Ændringen indebærer, at der som altovervejende hovedregel vil skulle idømmes frihedsstraf i alle sager vedrørende besiddelse af dopingmidler med henblik på overdragelse og overdragelse uanset hvilken mængde dopingmidler, der er tale om.
 Endvidere forudsættes, at der i de tilfælde, hvor der allerede i dag idømmes frihedsstraf sker en skærpelse af straffen.
 Det forudsættes, at der fremover ved udmåling af straffen for salg eller besiddelse med henblik på videreoverdragelse af under 1.000 enheder tages udgangspunkt i et strafniveau på 7 dages fængsel.
For så vidt angår salg eller besiddelse med henblik på videreoverdragelse af 1.000 enheder og derover, forudsættes det, at der fremover som udgangspunkt fastsættes en ubetinget frihedsstraf, der udmåles på samme niveau som efter hidtidig retspraksis.
Delvis ubetinget frihedsstraf (kombinationsdom) vil også kunne anvendes, hvis f.eks. tiltaltes personlige forhold eller lignende taler for det.
For så vidt angår personer, der tidligere er straffet for ligeartet kriminalitet, tilsigtes der ikke nogen ændringer i strafudmålingen for så vidt angår salg og besiddelse med henblik på videresalg af mængder under 5.000 enheder.
Det forudsættes, at straffen ved disse personers salg eller besiddelse med henblik på salg af mængder, der overstiger 5.000 enheder, som udgangspunkt udmåles i måneder.
 Endelig tilsigtes der ikke nogen ændringer i strafudmålingen for så vidt angår indsatte i fængsler, hvor der allerede i dag som udgangspunkt altid udmåles en ubetinget frihedsstraf for salg og besiddelse med henblik på videresalg af dopingmidler uanset mængden heraf.
Den konkrete straffastsættelse i hver enkelt sag vil fortsat bero på domstolenes vurdering i hvert enkelt tilfælde af sagens samlede omstændigheder, idet der i forbindelse med strafudmålingen eksempelvis vil kunne lægges vægt på, om der er tale om udbredelse af en betydelig mængde dopingmidler eller af dopingmidler af en betydelig værdi, om der er tale om udbredelse af dopingmidler i motions- og idrætsmiljøer, som f. eks. motions- og fitnesscentre samt idrætsforeninger eller om der er tale om udbredelse af dopingmidler til unge, herunder i miljøer, hvor unge almindeligvis færdes.
Endvidere vil det ved udmålingen af straffen kunne tillægges betydning, såfremt der eksempelvis er tale om gentagen, systematiseret eller organiseret udbredelse af dopingmidler.
 Der vil desuden i forbindelse med strafudmålingen bl.a. kunne lægges vægt på, at der alene er tale om overdragelse af en ganske ubetydelig mængde af dopingmidler, eller overdragelsen har en lejlighedspræget karakter og er sket uden vederlag.
Til nr. 2 Som følge af Det færøske landsstyres vedtagelse af lagtingslov nr. 85 af 20. december 2004 om forbud mod visse dopingmidler, hvorved dopingområdet er overtaget af det færøske landsstyre som et færøsk særanliggende, foreslås bestemmelsen om lovens territoriale gyldighed ændret således, at det kommer til at fremgå af loven, at denne ikke gælder for hverken Grønland eller Færøerne.
Til § 2 Det foreslås, at loven træder i kraft den 1. juli 2009.
 Den skærpede straf for distribution af dopingmidler finder anvendelse på forhold, der er begået efter lovens ikrafttræden.
Til § 3 Bestemmelsen fastlægger lovens territoriale gyldighed og indebærer, at loven ikke gælder for Grønland og for Færøerne.
