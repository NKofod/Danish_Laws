En depotindehaver undlod trods telefonisk og skriftlig henvendelse fra  

 fagforeningen og henvendelse fra en kontorchef i arbejdsgiverforeningen at  

 holde et af fagforeningen begæret møde om angivne problemer i forbindelse med  

 arbejdstid, provisionsafregning og bemanding.
For dette overenskomstbrud  

 idømtes depotindehaveren en bod på 25.000 kr, hvorimod der ikke var ført  

 tilstrækkeligt bevis for, at arbejdsgiverforeningen havde pådraget sig  

 medansvar for overenskomstbruddet.
 Under denne sag har Landsorganisationen i Danmark for Restaurations- og  

 Bryggeriarbejder Forbundet indklaget Dansk Arbejdsgiverforening for  

 Foreningen af Depotindehavere i Danmark på egne vegne og for Tuborg Depotet  

 ved Ole Schultze, Hørsholm, for Arbejdsretten og nedlagt følgende påstande:
 Indklagede, Tuborg Depotet ved Ole Schultze, tilpligtes at overholde  

 gældende overenskomst mellem Foreningen af Depotindehavere i Danmark og  

 Restaurations- og Bryggeriarbejder Forbundet og for overenskomstbrud at  

 betale en efter rettens skøn fastsat bod til Restaurations- og  

 Bryggeriarbejder Forbundet.
 Indklagede, Foreningen af Depotindehavere i Danmark, tilpligtes for  

 meddelagtighed i overenskomstbrud samt vægring ved udfærdigelse af  

 mødeprotokollat at betale en efter rettens skøn fastsat bod til  

 Restaurations- og Bryggeriarbejder Forbundet.
 Indklagede, Dansk Arbejdsgiverforening for Foreningen af Depotindehavere i  

 Danmark på egne vegne og for Tuborgdepotet ved Ole Schultze, har påstået  

 frifindelse for påstand 2 og bortfald af bod, subsidiært mild bod for påstand  

 1.
 Overenskomstens § 18 om mæglings- og voldgiftsregler er sålydende:
 »Stk. 1.
 Uoverensstemmelser på depotet skal altid søges ordnede ved lokal  

 forhandling mellem depotet og een af de ansatte valgt tillidsmand.
 Opnås der ikke enighed kan tillidsmanden indbringe sagen for  

 fagforeningen.
 Opnås der ikke enighed mellem depotet og fagforeningen kan parterne  

 indbringe sagen for hovedorganisationerne.
 Stk. 2.
Hvis uoverensstemmelsen angår fortolkningen af denne overenskomst, og der  

 ikke opnås enighed, må ingen arbejdsstandsning finde sted på spørgsmålet, men  

 dette skal indbringes for en voldgiftsret, der nedsættes i henhold til  

 normen.« Overenskomstens § 20, stk. 1, om valg af tillidsrepræsentant er sålydende:
»På ethvert depot vælger de der beskæftigede arbejdere af deres midte  

 en tillidsrepræsentant, der skal være talsmand over for arbejdsgiveren eller  

 dennes repræsentant.
På større depoter kan der i henhold til depotets  

 organisatoriske opbygning efter aftale vælges flere tillidsrepræsentanter.
På  

 depoter med 5 arbejdere eller derunder vælges ingen tillidsrepræsentant,  

 medmindre begge parter ønsker det.
Tillidsrepræsentanten skal vælges blandt de på depotet anerkendt dygtige  

 arbejdere med mindst 1 års uafbrudt beskæftigelse på dette.
Valget er ikke  

 gyldigt, før det af fagforeningen skriftligt er meddelt depotet, der dog er  

 berettiget til at gøre indsigelse mod valget.« Sagens omstændigheder er følgende:
 Bryggeriarbejdernes Fagforening for København og Omegn meddelte ved  

 skrivelse af 25. september 1991 Tuborg Hørsholm Depotet ved depotindehaver  

 Ole Schultze, at Niels Albrechtsen (Cpr. 090660 - 0641) med virkning fra den  

 24. september d.å. var valgt som tillidsrepræsentant på depotet.
 Bryggeriarbejdernes Fagforening for København og Omegn tilskrev den 9.  

 oktober 1991 Tuborg Hørsholm Depotet ved depotindehaver Ole Schultze således:
»Vedr.: Møde om problemer på depotet Da vi har modtaget indberetning fra tillidsrepræsentanten på depotet om,  

 at der ikke kan opnås enighed om en række problemer i forbindelse med  

 arbejdstid, provisionsafregning og bemanding, skal vi hermed anmode om et  

 møde i sagen.
 Vi foreslår følgende mødedatoer:
Torsdag d. 24. oktober kl. 07.00 Fredag d. 25. oktober kl. 07.00 Mandag d. 28. oktober kl. 07.00 Vi foreslår at mødet afholdes på depotet.
Fra vor side vil - ud over undertegnede - deltage fællestillidsmand og  

 bestyrelsesmedlem i vor fagforening Henning Steffensen, samt  

 tillidsrepræsentanten.
Vi forventer at sidstnævnte friholdes for arbejde i  

 forbindelse med mødet.« Restaurations- og Bryggeriarbejder Forbundet tilskrev den 31. oktober 1991  

 Foreningen af Depotindehavere i Danmark således:
 »Vedr.: Tuborg Depotet, Hørsholm v/Ole Schultze.
 Restaurations- og Bryggeriarbejder Forbundet (Bryggergruppen) har fået  

 indbragt en sag vedrørende problemer i forbindelse med arbejdstiden og  

 provisionsafregning samt bemanding på ovennævnte depot.
Vor afdeling i København har forsøgt at få et møde i stand på depotet dels  

 ved et anbefalet brev og pr. telefon.
Depotindehaveren har meddelt  

 tillidsrepræsentanten på depotet, at han ikke mener der er noget at holde  

 møde om.
Vor afdeling havde en telefonsamtale med Ole Schultze den 20.  

 september d.å., hvor han klart afviste af holde møde med afdelingen, selv om  

 han var blevet gjort opmærksom på at det skulle han ifølge  

 hovedoverenskomstens § 18, stk.1.
 Vi skal på denne baggrund anmode om afholdelse af organisationsmøde i  

 sagen.
Vi kan foreslå følgende datoer: 06.11.91, 19.11.91, 20.11.91 og  

 25.11.91.« Organisationsmøde blev afholdt den 25. november 1991. På mødet udarbejdede  

 kontorchef Jørgen Lundgren, Foreningen af Depotindehavere i Danmark, to  

 udkast til mødereferater.
Det først udarbejdede udkast er sålydende:
 »Ved m d.d. afholdt forhandling vedr. forskellige problemer på Tuborg  

 depotet, Hørsholm behandledes på Bryggergr. foranledning spørgsmål om  

 truckkort - tillidsmandsvalg og fagforenings forhandling.
Sagen drøftedes og det blev bekræftet at truckkort problemerne bliver  

 løst.
Niels Albrechtsen, blev anerkendt som TM jf. fagforeningens anmeldelse  

 af 25. september 1991.
De rejste problemer iøvrigt optages til lokal forhandling i.h.t.  

 hovedoverenskomstens § 18, stk. 1« Det andet udkast er sålydende:
»Ved en d.d. afholdt forhandling behandledes på RBF's foranledning  

 nogle uoverensstemmelser på Tuborg depot, Hørsholm, jvf.
RBF-bryggergruppens  

 brev af 31. oktober 1991.
Sagen drøftedes uden enighed kunne opnås.
Fra forbundets side forbeholdt  

 man sig at videreføre sagen.« Uoverensstemmelsen mellem Restaurations- og Bryggeriarbejder Forbundet og  

 Tuborg Depotet blev den 10. januar 1992 behandlet på et fællesmøde.
Referatet  

 heraf er sålydende:
 »Sagen forhandledes.
 Fra arbejdstagerside gjorde man gældende, at den indklagede virksomhed  

 havde brudt gældende overenskomst § 18, stk. 1, ved at afvise at drøfte  

 uoverensstemmelser med forbundets afdeling.
 Fra arbejdstagerside gjorde man videre gældende, at Foreningen af  

 Depotindehavere i Danmark havde brudt overenskomsten ved på et møde med  

 forbundet den 25.11.1991 til drøftelse af bl.a. depotindehaverens afvisning  

 af at forhandle med afdelingen at afvise at medtage forbundets opfattelse af  

 sagen i det udarbejdede referat.
 Fra arbejdsgiverside erkendte man, at Tuborg Depotet havde overtrådt  

 overenskomstens § 18 stk. 1, og beklagede det passerede.
 For så vidt angår spørgsmålet om udarbejdelse af referat, gjorde man fra  

 arbejdsgiverside opmærksom på, at der ikke består nogen forpligtelse til at  

 udarbejde referater af mæglingsmøder, hvilket heller ikke er sket ved  

 mæglingsmødet den 25.11.1991. I øvrigt bestred man fra arbejdsgiverside at  

 have nægtet at medtage forbundets opfattelse af sagen i et eventuelt referat.
Fra arbejdstagerside tog man forbehold om at videreføre sagen.« Under domsforhandlingen er der afgivet forklaring af afdelingsformand Finn  

 Sørensen, gruppesekretær Arthur Jensen, depotindehaver Ole Schultze og  

 kontorchef Jørgen Lundgren.
Afdelingsformand Finn Sørensen har forklaret, at han siden 1986 har været  

 formand for Bryggeriarbejdernes Fagforening for København og Omegn.
Han  

 rettede den 20. september 1991 telefonisk henvendelse til Ole Schultze, som  

 ikke ville holde møde med ham.
Samme dag henvendte han sig telefonisk til  

 kontorchef Jørgen Lundgren i Depotindehaverforeningen og bad ham om bistand.  

 Det lovede Jørgen Lundgren at yde.
Den 9. oktober 1991 havde han hverken hørt  

 fra Lundgren eller Schultze.
Gruppesekretær Arthur Jensen har forklaret, at han siden 1985 har været  

 gruppesekretær i Restaurations- og Bryggeriarbejder Forbundets bryggergruppe.  

 På organisationsmødet den 25. november 1991 berørte afdelingen de problemer,  

 der var.
Han afviste Jørgen Lundgrens udkast til mødereferater, da de intet  

 indeholdt om Schultzes pligt til at holde møde med afdelingen.  

 Arbejdstagersiden havde lavet udkast herom, men det ville Jørgen Lundgren  

 ikke have med, da han derved kunne skade medlemmet og organisationen.
Depotindehaver Ole Schultze har forklaret, at depotet har knapt ti  

 ansatte.
Midt i september 1991 mente to af de ansatte, at de var blevet snydt  

 i provision.
Han talte derfor med alle medarbejderne herom.
Da Albrechtsen  

 var blevet tillidsmand, meddelte han ham, at det var han ikke egnet til.  

 Albrechtsen deltog i organisationsmødet den 25. november 1991. Der var da  

 enighed om, at der ikke var problemer på depotet.
Kontorchef Jørgen Lundgren har forklaret, at han telefonisk lovede Finn  

 Sørensen at kontakte depotet.
Det gjorde han, men depotindehaveren ønskede  

 ikke at holde det begærede møde.
På organisationsmødet den 25. november 1991  

 blev de i afsnit 1 i brevet af 31. oktober 1991 nævnte problemer først løst.  

 Der viste sig også at være uoverensstemmelse om tillidsmandsvalget.
Han  

 konstaterede imidlertid, at Schultze ikke havde fremsat en formel indsigelse.  

 Han så ingen grund til at bestride Schultzes overenskomstbrud.
Efter at  

 arbejdstagersiden havde forhandlet hans første udkast til mødereferat,  

 ønskede man en erkendelse af overenskomstbruddet med.
Dette blev begrundet  

 med, at depotindehaverforeningen havde den formand, den havde.
Han ønskede  

 ikke et mere omfattende mødereferat end det andet udkast.
Grunden var, at han  

 fandt, at hvis overenskomstbruddets erkendelse skulle med, skulle den af  

 arbejdsgiversiden fremsatte insinuation også med.
 Klagerne har gjort gældende, at det af depotindehaveren begåede  

 overenskomstbrud er alvorligt, og at depotindehaverforeningen har pådraget  

 sig medansvar ved ikke tilstrækkelig klart at have taget afstand fra  

 depotindehaverens overenskomstbrud.
 De indklagede har gjort gældende, at der ikke bør pålægges  

 depotindehaveren bod, og at der ikke er ført bevis for  

 depotindehaverforeningens medansvar.
 Arbejdsretten skal udtale:
Depotindehaveren undlod trods telefonisk henvendelse fra fagforeningen og  

 kontorchef Jørgen Lundgren den 20. september 1991 og fagforeningens skrivelse  

 af 9. oktober 1991 at holde det af fagforeningen begærede møde.
Depotet bør  

 derfor pålægges en bod på 25.000 kroner.
Der er ikke ført tilstrækkeligt bevis for, at depotindehaverforeningen har  

 pådraget sig medansvar for depotindehaverens overenskomstbrud.
Foreningen må  

 derfor frifindes.
 T h i k e n d e s f o r r e t :
 Indklagede, Tuborg Depotet ved Ole Schultze, Hørsholm, skal inden 14 dage  

 betale en bod på 25.000 kroner til Restaurations- og Bryggeriarbejder  

 Forbundet.
 Indklagede, Foreningen af Depotindehavere i Danmark, frifindes.
 Indklagede, Dansk Arbejdsgiverforening for Foreningen af Depotindehavere i  

 Danmark på egne vegne og for Tuborg Depotet, skal betale 2.000 kroner i  

 sagsomkostninger til Arbejdsretten.
