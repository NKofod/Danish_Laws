Bekendtgørelse om delegation af ministeren for forskning, innovation og videregående uddannelsers beføjelser i lov om akkreditering af videregående uddannelsesinstitutioner I medfør af § 29, stk. 1 og 2, i lov nr. 601 af 12. juni 2013 om akkreditering af videregående uddannelsesinstitutioner fastsættes:
 § 1. Beføjelsen i lov om akkreditering af videregående uddannelsesinstitutioner til at foretage en konkret vurdering af, hvilken opfølgning der skal ske, når en maritim uddannelsesinstitution har fået en betinget positiv institutionsakkreditering eller et afslag på institutionsakkreditering, jf. lovens § 12, stk. 1, delegeres fra ministeren for forskning, innovation og videregående uddannelser til Styrelsen for Videregående Uddannelser og Uddannelsesstøtte.
 Stk. 2. Afgørelser truffet af Styrelsen for Videregående Uddannelser og Uddannelsesstøtte i medfør af stk. 1 kan ikke påklages til ministeren for forskning, innovation og videregående uddannelser.
 § 2. Følgende beføjelser i lov om akkreditering af videregående uddannelsesinstitutioner delegeres fra ministeren for forskning, innovation og videregående uddannelser til Styrelsen for Universiteter og Internationalisering, således at Styrelsen for Universiteter og Internationalisering:
 1) Indhenter supplerende faglig rådgivning til brug for prækvalifikation af nye uddannelser og uddannelsesudbud, jf. lovens § 18, stk. 2.
 2) Anmoder Akkrediteringsrådet om at undersøge, om kriterierne fastsat i medfør af lovens § 8, stk. 2, eller § 14, stk. 2, fortsat opfyldes, jf. lovens § 23, stk. 1.
 3) Modtager indberetning fra Akkrediteringsrådet om, at en institutionsakkreditering er trukket tilbage, jf. lovens § 23, stk. 2, 1. pkt.
 4) Modtager indberetning fra Akkrediteringsrådet om, at en uddannelsesakkreditering er trukket tilbage, jf. lovens § 23, stk. 3, 2. pkt.
 § 3. Bekendtgørelsen træder i kraft den 1. juli 2013.
