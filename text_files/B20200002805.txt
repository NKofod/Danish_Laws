Bekendtgørelse om adgang til videregående kunstneriske uddannelser tilrettelagt på heltid (adgangsbekendtgørelsen) I medfør af § 1 i lov om adgangsregulering ved videregående uddannelser, jf. lovbekendtgørelse nr. 1035 af 30. august 2017 som ændret ved lov nr. 311 af 25. april 2018, § 10, stk. 1, og § 15, stk. 2, i lov om videregående kunstneriske uddannelsesinstitutioner, jf. lovbekendtgørelse nr. 787 af 8. august 2019, fastsættes efter bemyndigelse i henhold til § 2, nr. 3 og 8, og § 9, nr. 1-4, i bekendtgørelse nr. 1370 af 11. december 2019 om delegation af uddannelses- og forskningsministerens beføjelser til Styrelsen for Forskning og Uddannelse:
Kapitel 1 Anvendelsesområde og dobbeltuddannelse Anvendelsesområde § 1. Bekendtgørelsen vedrører adgangskrav, optagelse, indskrivning og udskrivning ved bachelor- og kandidatuddannelser tilrettelagt på heltid på videregående kunstneriske uddannelsesinstitutioner på Uddannelses- og Forskningsministeriets område.
Dobbeltuddannelse § 2. Ansøgere kan ikke optages eller indskrives på den ansøgte uddannelse, hvis vedkommende har gennemført en fuldt statsfinansieret dansk uddannelse tilrettelagt som heltidsuddannelse på tilsvarende eller højere niveau.
 Stk. 2. Uddannelses- og forskningsministeren kan beslutte, at adgang til visse uddannelser ikke er omfattet af stk. 1.
Stk. 3. Institutionen dispenserer fra stk. 1, hvis 1) ansøgeren ikke kan benytte den gennemførte uddannelse på grund af helbredsmæssige forhold, 2) den første uddannelse er gennemført mindst 6 år før studiestart på den ansøgte uddannelse, 3) den første uddannelse ikke længere kan anvendes på arbejdsmarkedet, f.eks. som følge af ændrede krav fra en autorisationsmyndighed, eller fordi den teknologiske udvikling i al væsentlighed har overflødiggjort uddannelsen, eller 4) ansøgeren opfylder betingelserne for ret til optagelse på den ansøgte kandidatuddannelse, jf. § 23, stk. 1, og ansøgeren blev optaget på den adgangsgivende bacheloruddannelse senest den 1. februar 2017.
Kapitel 2 Adgang til bacheloruddannelser Adgangskrav § 3. Adgang forudsætter, at ansøgeren har gennemført en gymnasial eksamen (generelt adgangskrav). Endvidere skal ansøgeren opfylde de specifikke adgangskrav, der fremgår af bilag 1. Institutionen kan bestemme, at ansøgeren skal bestå en adgangsprøve.
Endvidere kan optagelse forudsætte, at ansøgeren skal opfylde fastsatte karakterkrav.
Generelt adgangskrav § 4. Ved en gymnasial eksamen forstås:
 1) Almen studentereksamen (stx).
 2) Erhvervsfaglig studentereksamen i forbindelse med erhvervsuddannelse (eux).
 3) Hf-eksamen/højere forberedelseseksamen med eller uden overbygning.
 4) Merkantil studentereksamen (hhx).
 5) Teknisk studentereksamen (htx).
6) Færøsk studentereksamen, Grønlands gymnasiale uddannelse, færøsk højere forberedelseseksamen, færøsk højere handelseksamen, den erhvervsgymnasiale uddannelse til højere handelseksamen fra Grønland, færøsk højere teknisk eksamen, den erhvervsgymnasiale uddannelse til højere teknisk eksamen fra Grønland og eksamen fra Duborg-Skolen og A.
P.
Møller Skolen.
 7) Gymnasiale indslusningskurser for flygtninge og indvandrere (GIF).
 8) Dansk/Fransk Baccalauréat (DFB), Europæisk Baccalauréat (EB), International Baccalaureate (IB) med IB-Diploma, Option Internationale du Baccalauréat (OIB) og dansk-tysk studentereksamen (DIAP).
 9) Udenlandsk eksamen m.v., som er sammenlignelig med en dansk gymnasial eksamen.
 Stk. 2. International Baccalaureate (IB) med IB-Course Result på mindst 18 point sidestilles med en gymnasial eksamen, hvis ansøgeren har opnået mindst karakteren 3 i hvert af de 6 fag, der indgår i IB-forløbet.
 Stk. 3. Bevis for eux 1. del sidestilles med en hf uden overbygning.
 Stk. 4. Vurdering af udenlandske eksaminer foretages i henhold til lov om vurdering af udenlandske uddannelseskvalifikationer m.v.
Specifikke adgangskrav § 5. Ved specifikke adgangskrav forstås bestemte gymnasiale fag på A-, B- eller C-niveau, jf. reglerne for gymnasial uddannelse.
Stk. 2. De specifikke adgangskrav fremgår af bilag 1. Faget er bestået, hvis det vægtede gennemsnit i det konkrete fag er mindst 2,0 uden oprunding.
Adgangskravene fastsættes af Uddannelses- og Forskningsministeriet efter indstilling fra institutionerne.
Stk. 3. Den 1. februar offentliggør Styrelsen for Forskning og Uddannelse ændringer af de specifikke adgangskrav på optagelsesportalen www.optagelse.dk.
Skærpelser varsles pr. 1. februar, mindst 2 år før de skærpede krav træder i kraft.
Adgangsprøve § 6. Institutionen fastsætter eventuelle regler om adgangsprøver.
Krav om deltagelse i en adgangsprøve skal varsles på optagelsesportalen www.optagelse.dk senest 1. februar, året før kravet får virkning.
 Stk. 2. Eventuelt krav om deltagelse i en adgangsprøve fremgår af bilag 1.
Karakterkrav § 7. Institutionen kan kræve, at ansøgeren har opnået mindst et bestemt gennemsnit i den adgangsgivende eksamen.
Endvidere kan institutionen kræve, at ansøgeren har opnået mindst en bestemt karakter i udvalgte fag.
Stk. 2. Institutionen kan bestemme, at resultatet af en prøve sidestilles med opfyldelse af karakterkravet i udvalgte fag.
Institutionen tilrettelægger prøven, som skal dokumentere, at ansøgeren besidder de krævede kvalifikationer.
Prøven kan kun omfatte ansøgere, der ikke opfylder karakterkravet.
Stk. 3. Fastsættelse af karakterkrav og efterfølgende ændringer skal meddeles Styrelsen for Forskning og Uddannelse.
Information om gældende karakterkrav og varslinger offentliggøres på optagelsesportalen www.optagelse.dk.
Fastsættelse af karakterkrav og skærpelser skal varsles på optagelsesportalen, året før fastsættelsen eller skærpelsen træder i kraft.
 Stk. 4. Institutionen kan dispensere fra fastsatte karakterkrav, hvis der foreligger usædvanlige forhold.
Optagelse på andet grundlag § 8. En ansøger kan søge om optagelse på baggrund af andre dokumenterede kvalifikationer end de fastsatte adgangskrav.
Ansøgningen indgår i optagelsesprocessen på lige fod med de øvrige ansøgninger, hvis institutionen har vurderet, at ansøgeren har faglige kvalifikationer, der kan sidestilles med de fastsatte adgangskrav.
 Stk. 2. Institutionen kan kræve, at ansøgeren inden studiestart har bestået supplerende fag for at dokumentere de nødvendige kvalifikationer.
 Stk. 3. Institutionens faglige vurderinger efter stk. 1 og 2 omfatter kun den ansøgte uddannelse ved den pågældende institution.
Betinget optagelse § 9. Institutionen kan optage ansøgere, som ikke opfylder adgangskravene ved ansøgningsfristens udløb.
Optagelsen er betinget af, at ansøgeren opfylder adgangskravene inden studiestart eller umiddelbart derefter.
Institutionen fastsætter en frist for, hvornår kravene skal være opfyldt.
Kvoter § 10. Hvis der er flere kvalificerede ansøgere end studiepladser på uddannelsen, opdeles pladserne i kvote 1 og kvote 2. Overskydende pladser fra den enkelte kvote overføres til den anden kvote.
 Stk. 2. Styrelsen for Forskning og Uddannelse fastsætter kvoternes størrelse efter indstilling fra institutionen.
 Stk. 3. Styrelsen kan godkende, at institutionen anvender et andet optagelsessystem.
 Stk. 4. Oplysninger om kvotefordelingen eller det anvendte optagelsessystem skal fremgå af institutionens hjemmeside.
Ansøgningsprocedure - sommeroptag § 11. Ansøgning om optagelse i kvote 1 og 2 indgives digitalt via optagelsesportalen www.optagelse.dk, medmindre institutionen har accepteret, at ansøgningen kan indgives på en anden måde, jf. bekendtgørelse om digital kommunikation ved ansøgning om optagelse på videregående uddannelse.
 Stk. 2. Der kan ansøges om optagelse på op til otte uddannelser i prioriteret rækkefølge.
Stk. 3. Hvis ansøgeren ikke har modtaget den relevante dokumentation inden ansøgningsfristens udløb, kan dokumentationen indsendes efterfølgende.
Institutionen fastsætter betingelserne, herunder fristen, for eftersendelse af dokumentation.
Oplysningerne skal fremgå af institutionens hjemmeside.
§ 12. Fristen for at ansøge om optagelse er den 15. marts kl. 12.00 for 1) ansøgninger i kvote 2, 2) ansøgere, der skal deltage i en adgangs- eller optagelsesprøve.
Institutionen kan beslutte at tilrettelægge yderligere en ansøgningsrunde med ansøgningsfrist den 5. juli kl. 12.00, 3) ansøgninger, der omfatter en ansøgning om dispensation fra § 2, 4) ansøgere med udenlandske adgangsgivende eksaminer, jf. § 4, stk. 1, nr. 8 og 9, 5) ansøgninger på andet grundlag, jf. § 8, 6) ansøgninger i kvote 1, der omfatter en ansøgning om dispensation efter § 14, stk. 5, 7) ansøgere, der søger om optagelse efter den grønlandske særordning, jf. § 20, og 8) ansøgninger om genoptagelse, jf. § 37.
Stk. 2. Fristen for at ansøge om optagelse er den 5. juli kl. 12.00 for 1) ansøgninger i kvote 1, og 2) ansøgere, der skal deltage i en adgangs- eller optagelsesprøve, hvis institutionen har besluttet at tilrettelægge yderligere en ansøgningsrunde, jf. stk. 1, nr. 2.
 Stk. 3. En ansøgning bliver vurderet i både kvote 1 og kvote 2, hvis ansøgningen indgives senest den 15. marts kl. 12.00.
 Stk. 4. Ansøgeren kan ændre i prioriteringen af de søgte uddannelser indtil den 5. juli kl. 12.00.
 Stk. 5. Institutionen kan dispensere fra tidsfristerne i stk. 1 og 4, hvis der foreligger usædvanlige forhold.
Ansøgningsprocedure - vinteroptag § 13. Institutionen kan beslutte at optage studerende om vinteren med henblik på studiestart i forårssemesteret.
Omfanget af udbudte bacheloruddannelser fastsættes af institutionen.
Optagelsesprocessen, herunder ansøgningsfrist, fastsættes af institutionen og offentliggøres på institutionens hjemmeside.
 Stk. 2. Når ansøgningsprocessen er tilendebragt, og tilbud om studieplads eller afslag på optagelse er udsendt, skal institutionen oplyse om eventuelle ledige studiepladser på sin hjemmeside.
 Stk. 3. Ophør af vinteroptag på en uddannelse skal varsles senest 1. februar, året før det sidste vinteroptag gennemføres.
 Stk. 4. Ingen af bekendtgørelsens bestemmelser, der vedrører Den Koordinerede Tilmelding, finder anvendelse for vinteroptag.
Kvote 1 § 14. Studiepladserne i kvote 1 tildeles efter faldende optagelseskvotient.
Stk. 2. Optagelseskvotienten er 1) eksamensgennemsnittet ifølge beviset for den adgangsgivende eksamen eller 2) eksamensgennemsnittet af en udenlandsk eksamen omregnet til 7-trins-skalaen.
 Stk. 3. Hvis ansøger har gennemført flere adgangsgivende eksaminer, anvende eksamensgennemsnittet i den først gennemførte eksamen.
Stk. 4. Den laveste optagelseskvotient, der udløser et tilbud om en studieplads, kaldes grænsekvotienten.
Hvis der herefter er flere ledige studiepladser, fordeler Den Koordinerede Tilmelding de resterende studiepladser ved lodtrækning.
Lodtrækningen omfatter alle ansøgere, der har en optagelseskvotient, der er 0,1 karakterpoint lavere end grænsekvotienten.
Stk. 5. Institutionen kan give tilbud om en studieplads til en ansøger, selvom optagelseskvotienten er lavere end grænsekvotienten.
Tilbud om en studieplads forudsætter, at institutionen vurderer, at der foreligger usædvanlige forhold, der har påvirket ansøgerens opnåede resultater i den adgangsgivende eksamen.
Sidste års grænsekvotient og ansøgerens optagelseskvotient skal indgå i institutionens vurdering.
Kvote 2 § 15. Studiepladserne i kvote 2 tildeles på baggrund af en konkret vurdering til:
 1) Alle ansøgere, hvis institutionen ikke har optagelse i kvote 1.
 2) Ansøgere, som ikke har en tilstrækkelig kvotient til optagelse i kvote 1.
 3) Ansøgere, som har en adgangsgivende eksamen uden påført eksamensgennemsnit.
 4) Ansøgere, der ikke har en adgangsgivende eksamen, men som har tilsvarende kvalifikationer.
 5) Ansøgere med en udenlandsk adgangsgivende eksamen, der ikke kan omregnes til 7-trins-skalaen.
Stk. 2. Institutionen fastsætter, hvilke objektive og faglige kriterier der indgår i vurderingen.
Erhvervsarbejde og andre aktiviteter kan højst indgå i vurderingen med en periode på sammenlagt 12 måneder.
Institutionens vurdering kan omfatte optagelsesprøver, samtaler m.v.
Kriterierne skal offentliggøres på institutionens hjemmeside.
Væsentlige ændringer af kriterierne skal varsles på institutionens hjemmeside med mindst 1 år.
 Stk. 3. Værnepligtstjeneste og udstationering som led i kontrakt med forsvaret sidestilles med erhvervsarbejde, jf. stk. 2. Kontraktperioden indtil studiestart kan indgå i vurderingen, jf. dog stk. 2, 2. pkt.
Stk. 4. Vurderingen kan omfatte ansøgerens opnåede karakterer i såvel den adgangsgivende eksamen som i enkelte fag.
Hvis ansøgeren har gennemført flere adgangsgivende eksaminer, og eksamensgennemsnittet fra den adgangsgivende eksamen indgår i vurderingen, anvendes eksamensgennemsnittet fra den først gennemførte eksamen.
 Stk. 5. Hvis institutionen vurderer, at der foreligger usædvanlige forhold, der har påvirket en ansøgers opnåede resultater i den adgangsgivende eksamen, kan de usædvanlige forhold inddrages i vurderingen af ansøgningen.
Venteliste (standby-pladser) § 16. Institutionen kan fastsætte et antal ventelistepladser (standby-pladser), som søges samtidig med den ordinære ansøgning om optagelse.
Ansøgere opføres på en prioriteret venteliste efter samme kriterier som ved optagelse.
Institutionen kan bestemme, at ventelistepladser kun anvendes i kvote 1.
 Stk. 2. Institutionen giver ansøgeren tilbud om en studieplads inden fire uger efter studiestarten, jf. dog stk. 3. Retten til en tilbudt studieplads bortfalder, hvis ansøgeren ikke har accepteret studiepladsen inden for en frist fastsat af institutionen.
Stk. 3. Hvis ansøgeren ikke har fået tilbud om optagelse ved fristens udløb, ændres ventelistepladsen til et tilsagn om optagelse senest ved næste ordinære optag.
Optagelse forudsætter, at ansøgeren opfylder de specifikke adgangskrav og karakterkrav, der gælder for uddannelsen det pågældende år.
Hvis ansøgeren vil gøre brug af et tilsagn om optagelse, skal ansøgeren indgive en ny ansøgning via optagelsesportalen www.optagelse.dk ved næste ordinære optag.
Koordinering af optagelse § 17. Den Koordinerede Tilmelding koordinerer optagelsesprocessen.
Efter aftale med Uddannelses- og Forskningsministeriet kan andre videregående uddannelser indgå i processen.
 Stk. 2. På begæring af Uddannelses- og Forskningsministeriet skal institutionerne sende de oplysninger til Den Koordinerede Tilmelding, der er nødvendige for at gennemføre optagelsesprocessen.
Meddelelse af afgørelse § 18. Ansøgerne modtager svar på deres ansøgning den 28. juli, jf. dog stk. 3. Dog sendes svar fredagen før, hvis den 28. juli er en lørdag eller en søndag.
Stk. 2. Den 28. juli sender Den Koordinerede Tilmelding meddelelse til de ansøgere, der ikke kan optages på nogen af de søgte bacheloruddannelser, jf. dog stk. 1, 2. pkt.
Meddelelsen skal indeholde en henvisning til oversigt over ledige studiepladser på Uddannelses- og Forskningsministeriets hjemmeside.
Stk. 3. Institutionen kan sende svar før den 28. juli til ansøgere, som har behov for en opholdstilladelse som studerende, til ansøgere med funktionsnedsættelse og til ansøgere, der benytter sig af den grønlandske særordning.
Det skal fremgå, at tilbuddet bortfalder, hvis ansøgeren modtager pladstilbud på en højere prioritet.
Institutionen fastsætter en frist for accept af en tilbudt studieplads, dog senest 5. juli.
Stk. 4. Retten til en studieplads bortfalder, hvis ansøgeren ikke har accepteret en tilbudt studieplads inden for en frist fastsat af institutionen.
Institutionen kan dispensere fra fristen, hvis der foreligger usædvanlige forhold.
Ledige studiepladser § 19. Institutionen fastsætter selv ansøgnings- og optagelsesprocedure, herunder frister, for optagelse på institutionens ledige pladser.
Stk. 2. Hvis der er flere ansøgere til en uddannelse end ledige pladser, prioriteres ansøgere efter objektive kriterier, der på forhånd er fastsat af institutionen.
Information om institutionens ledige studiepladser og udvælgelseskriterier skal offentliggøres på samme tidspunkt på institutionens hjemmeside.
Den grønlandske særordning § 20. Institutionen skal optage en grønlandsk ansøger uden om adgangsbegrænsningen, hvis vedkommende ansøger herom.
Ansøgeren skal dokumentere, at vedkommende opfylder de optagelseskriterier, der fremgår af Uddannelses- og Forskningsministeriets hjemmeside.
Kriterierne er fastsat af ministeriet efter indstilling fra Grønlands Selvstyre.
Flere studiestartstidspunkter § 21. Hvis de optagne studerende fordeles på flere studiestartstidspunkter, skal ældre studerende indskrives før yngre studerende, medmindre en ældre studerende har ansøgt om udskudt studiestart.
Information om anvendelse af flere studiestartstidspunkter på en konkret uddannelse og fordelingskriteriet skal fremgå af institutionens hjemmeside.
Kapitel 3 Adgang til kandidatuddannelser Frist for optagelse § 22. På baggrund af den faglige udvikling i den adgangsgivende bacheloruddannelse kan institutionen i studieordningen fastsætte regler om, hvornår den studerende senest kan søge optagelse på kandidatuddannelsen efter at have afsluttet bacheloruddannelsen.
Retskrav § 23.  En bestået bacheloruddannelse fra den pågældende uddannelsesinstitution giver ret til optagelse på den kandidatuddannelse, der er den naturlige overbygning af bacheloruddannelsens fagområde eller fagområder, ved samme uddannelsesinstitution i direkte forlængelse af den afsluttede bacheloruddannelse, jf. dog § 2.
Stk. 2. Uddannelsesinstitutionen fastsætter i studieordningen for den enkelte kandidatuddannelse, 1) hvilken bacheloruddannelse ved uddannelsesinstitutionen der giver ret til optagelse i henhold til stk. 1, og 2) hvilke bacheloruddannelser ved uddannelsesinstitutionen og ved andre uddannelsesinstitutioner der i øvrigt giver adgang til kandidatuddannelsen.
Adgangskrav og -procedure § 24. Adgang til en kandidatuddannelse forudsætter, at ansøgeren har gennemført en adgangsgivende bacheloruddannelse eller anden relevant dansk eller udenlandsk uddannelse på samme niveau.
Stk. 2. Institutionen fastsætter adgangskrav til den enkelte uddannelse.
Adgangskravene skal fremgå af uddannelsens studieordning.
Stk. 3. Skærpelser af adgangskrav varsles på institutionens hjemmeside med mindst 1 år inden studiestart.
Varslingsperioden beregnes fra 1. september.
De skærpede adgangskrav finder anvendelse for ansøgninger om optagelse pr. 1. september året efter.
For vinteroptag beregnes varslingsperioden fra 1. februar for ansøgninger om optagelse pr. 1. februar året efter.
 Stk. 4. Vurdering af udenlandske eksaminer foretages i henhold til lov om vurdering af udenlandske uddannelseskvalifikationer m.v.
§ 25. Institutionen fastsætter i studieordningen 1) hvilke bacheloruddannelser ved institutionen, der giver ret til optagelse i henhold til § 23, og 2) hvilke bacheloruddannelser ved institutionen og andre institutioner, der i øvrigt giver adgang til uddannelsen.
 § 26. Institutionen fastsætter ansøgnings- og optagelsesprocedure, herunder frister, og offentliggør oplysning herom på sin hjemmeside.
Optagelse på andet grundlag § 27. Institutionen kan optage ansøgere, som ikke har gennemført en bacheloruddannelse, men som ud fra en konkret vurdering skønnes at have uddannelsesmæssige forudsætninger, der kan sidestilles hermed.
Stk. 2. Institutionen kan bestemme, at ansøgeren skal gennemføre supplerende studieaktivitet inden for en frist fastsat af institutionen.
Institutionen kan bestemme, at studieaktiviteten skal være gennemført inden studiestarten, sideløbende med uddannelsens første semester eller som en kombination heraf.
Udvælgelseskriterier § 28. Hvis institutionen af kapacitetsmæssige årsager ikke kan optage alle ansøgere på en uddannelse, prioriteres ansøgerne efter kriterier, der på forhånd er fastsat af institutionen, jf. dog § 23, stk. 1.
Stk. 2. Udvælgelseskriterierne kan omfatte faglige kriterier.
Heri kan indgå optagelsesprøver, samtaler m.v.
 Stk. 3. Oplysninger om adgangsbegrænsning og udvælgelseskriterier skal offentliggøres på institutionens hjemmeside mindst 1 år, før de får virkning.
Kapitel 4 Fællesbestemmelser Sprogkrav § 29. På baggrund af en konkret, faglig vurdering kan institutionen kræve, at udenlandske ansøgere eller ansøgere med et udenlandsk adgangsgrundlag skal have bestået studieprøven i dansk eller have dokumenteret tilsvarende danskkundskaber.
Hvis en ansøger ikke har mulighed for at blive indstillet til studieprøven i dansk, kan institutionen alene kræve, at ansøgeren senest inden studiestarten har dokumenteret tilsvarende danskkundskaber.
 Stk. 2. Uddannelsesinstitutionen kan kræve, at studieprøven i dansk er bestået med et bestemt eksamensgennemsnit som minimum, eller at enkelte eller alle delprøver er bestået med en bestemt minimumskarakter, der er højere end karakteren 02.
Stk. 3. Krav til danskkundskaber, herunder hvornår studieprøven i dansk skal være aflagt, skal fremgå af uddannelsesinstitutionens hjemmeside.
Fastsættelse og skærpelse af krav til danskkundskaber skal varsles med 2 år, før de får virkning.
§ 30. Hvis hele eller væsentlige dele af en uddannelse udbydes på engelsk, skal ansøgeren have bestået engelsk på B-niveau med et vægtet gennemsnit på 3,0 uden oprunding.
Følgende prøver erstatter kravet, forudsat at ansøgeren har opnået det anførte mindsteresultat, jf. dog stk. 3:
 1) Engelsk på A-niveau med et opnået vægtet gennemsnit på mindst 2,0 uden oprunding.
 2) En TOEFL-test med et testresultat på mindst 83 eller IELTS-test med et testresultat på mindst 6,5.
 3) En anden test, som institutionen anerkender, og som kompetencemæssigt svarer til stk. 1, 1. pkt.
 4) En prøve, som er særligt tilrettelagt af institutionen, og som kompetencemæssigt svarer til stk. 1, 1. pkt.
Stk. 2. Hvis adgang efter stk. 1 forudsætter engelsk på A-niveau skal ansøgeren have opnået et vægtet gennemsnit på mindst 2,0 uden oprunding.
Følgende prøver erstatter engelsk A som adgangskrav:
 1) En test, som institutionen anerkender, og som kompetencemæssigt svarer til stk. 2, 1. pkt.
 2) En prøve, som er særligt tilrettelagt af institutionen, og som kompetencemæssigt svarer til stk. 2, 1. pkt.
Stk. 3. Institutionen kan fastsætte krav om højere karakterer eller testresultater.
Skærpelser skal varsles på institutionens hjemmeside mindst 1 år, før de skærpede krav træder i kraft.
Stk. 4. Institutionens hjemmeside skal indeholde oplysninger om anerkendte tests, gyldighedsperiode og eventuel særligt tilrettelagt prøve.
Endvidere skal hjemmesiden oplyse om eventuelle skærpede karakterkrav og testresultater.
Ansøgerens oplysningspligt om beståede fag på samme niveau § 31. Ansøgere skal oplyse om og søge merit for beståede fag fra alle tidligere danske og udenlandske uddannelsesforløb på samme niveau.
Institutionen fastsætter regler om disciplinære foranstaltninger, i tilfælde af at ansøgeren afgiver urigtige eller mangelfulde oplysninger.
Indskrivning § 32. Institutionen indskriver den studerende på det relevante studietrin på uddannelsen i en af følgende kategorier:
 1) Bacheloruddannelse.
 2) Kandidatuddannelse.
 3) Modul eller dele heraf med henblik på merit i anden uddannelse.
 4) Gæstestuderende i øvrigt.
 Stk. 2. Institutionen kan fastsætte nærmere regler om indskrivningen.
 § 33. Den studerende kan ikke være indskrevet ved mere end en heltidsuddannelse ad gangen, jf. dog § 32, stk. 1, nr. 3 og 4.
Overflytning § 34. En studerende skal ansøge om optagelse via optagelsesportalen www.optagelse.dk, hvis vedkommende ønsker at fortsætte på sin uddannelse på en ny institution (overflytning), jf. dog stk. 2.
Stk. 2. En studerende, jf. stk. 1, skal ansøge den nye institutionen om overflytning, hvis pågældende har bestået uddannelsens første år, som det er tilrettelagt på den nye institution.
Indskrivning forudsætter, at ansøgeren opfylder adgangskravene, og at der er ledig studieplads.
Beståede prøver kan ikke tages om, medmindre de er forældede efter uddannelsens regler.
Stk. 3. Det er en betingelse for overflytning, at den studerende, jf. stk. 1, samtykker til, at den ansøgte institutionen kontakter den første institution med henblik på at få oplysninger om beståede fag, brugte prøveforsøg i ikke-beståede fag, indskrivningsperioden og eventuel anden information, der er relevant for behandlingen af ansøgningen.
Den første institution meddeler den ansøgte institution, hvis betingelserne for udskrivning efter § 36, nr. 2-6, er opfyldt.
Studieskift § 35. En bachelorstuderende skal ansøge om optagelse på optagelsesportalen www.optagelse.dk, hvis vedkommende ønsker at skifte til en ny uddannelse (studieskift), jf. dog stk. 2. En kandidatstuderende skal indgive sin ansøgning til institutionen, jf. dog stk. 2.
Stk. 2. En studerende, jf. stk. 1, skal ansøge institutionen om studieskift, hvis pågældende har bestået den ansøgte uddannelses første år.
Indskrivning forudsætter, at ansøgeren opfylder adgangskravene, og at der er ledig studieplads.
Beståede prøver kan ikke tages om, medmindre de er forældede efter uddannelsens regler.
 Stk. 3. Hvis der foreligger usædvanlige forhold, kan det nye institution dispensere fra kravet om, at første studieår skal være bestået.
 Stk. 4. Ved ansøgning om indskrivning finder § 32 tilsvarende anvendelse.
Udskrivning § 36. Institutionen bringer indskrivningen til ophør for studerende, der 1) har gennemført uddannelsen, 2) er afskåret fra at fortsætte uddannelsen, fordi den pågældende ikke har bestået studiestartsprøven, 3) er afskåret fra at fortsætte uddannelsen, fordi den pågældende har opbrugt sine prøveforsøg, 4) er afskåret fra at fortsætte uddannelsen, fordi den pågældende ikke har deltaget i eller har bestået førsteårsprøven, 5) er afskåret fra at fortsætte uddannelsen, fordi den pågældende ikke har opfyldt et studieaktivitetskrav, 6) er afskåret fra at fortsætte uddannelsen som følge af uddannelsens regler, 7) melder sig ud af uddannelsen, eller 8) er varigt bortvist fra institutionen.
Genoptagelse § 37. Hvis en ansøger tidligere har været optaget og indskrevet på en bacheloruddannelse på en kunstnerisk videregående uddannelsesinstitution, skal ansøgning om optagelse på samme uddannelse (genoptagelse) indgives via ansøgningsportalen www.optagelse.dk, jf. dog § 39, stk. 1. Dog skal ansøgninger om genoptagelse på en kandidatuddannelse sendes til institutionen via den fastsatte optagelsesproces, jf. § 26.
 Stk. 2. § 39 finder anvendelse ved behandling af en ansøgning om genoptagelse.
Genindskrivning § 38. En ansøger, jf. § 37, stk. 1, skal søge institutionen om indskrivning på ny (genindskrivning), hvis pågældende har bestået første år af uddannelsen.
Indskrivning forudsætter, at ansøgeren opfylder adgangskravene, og at der er ledig studieplads.
Institutionen fastsætter en frist for indgivelse af ansøgning om genindskrivning til næste studiestart.
 Stk. 2. Hvis ansøgeren søger om indskrivning på samme uddannelse på en ny institution, finder § 35, stk. 2-3 tilsvarende anvendelse.
 Stk. 3. § 39 finder anvendelse ved behandling af en ansøgning om genindskrivning.
Den tidligere optagelse og indskrivning § 39. Er den tidligere optagelse og indskrivning bragt til ophør, jf. § 36, nr. 1, kan den pågældende ikke genindskrives.
Stk. 2. Er den tidligere optagelse og indskrivning bragt til ophør, jf. § 36, nr. 2-6, kan den pågældende søge om genoptagelse eller genindskrivning, jf. dog § 2. Institutionen genoptager eller genindskriver den pågældende, hvis institutionen vurderer, at den pågældendes muligheder for at gennemføre uddannelsen er væsentligt forbedrede.
Institutionens vurdering kan omfatte for eksempel faglige og helbredsmæssige forhold.
Stk. 3. Er den tidligere optagelse og indskrivning bragt til ophør, jf. § 36, nr. 7, kan den pågældende genoptages eller genindskrives, jf. dog § 2. Hvis institutionen kunne have bragt optagelsen og indskrivningen til ophør, jf. § 36, nr. 2-6, finder stk. 2 tilsvarende anvendelse.
Genoptagelse eller genindskrivning kan dog tidligst finde sted 5 måneder efter, at pågældende blev udskrevet.
Stk. 4. Hvis den pågældende genoptages eller genindskrives efter stk. 2 eller 3, kan beståede prøver ikke tages om, medmindre de er forældede som følge af uddannelsens regler.
Brugte prøveforsøg under den tidligere indskrivning overføres til den nye indskrivning.
Hvor prøveforsøg er opbrugt, giver institutionen den studerende et nyt prøveforsøg i det eller de relevante fag.
 Stk. 5. Ved genoptagelse eller genindskrivning fastsætter institutionen øvrige relevante studievilkår for den studerende.
Kapitel 5 Andre bestemmelser Krav om oversættelse § 40. Institutionen kan fastsætte regler om, at fremsendt dokumentation skal omfatte en oversættelse, hvis dokumenterne ikke er affattet på dansk eller et andet nordisk sprog.
Regler om krav til oversættelse af dokumentation offentliggøres på institutionens hjemmeside.
Undlade at oprette udbudt bacheloruddannelse § 41. Institutionen kan undlade at oprette en udbudt bacheloruddannelse, når det er begrundet i på forhånd fastsatte kriterier.
Stk. 2. For sommeroptaget skal kriterierne være tilgængelige på optagelsesportalen www.optagelse.dk og institutionens hjemmeside senest den 1. februar samme år.
Beslutning om at undlade at oprette en udbudt bacheloruddannelse træffes senest den 5. juli kl. 12.00 og offentliggøres samtidigt på institutionens hjemmeside.
Stk. 3. For vinteroptaget skal kriterierne senest være tilgængelige på institutionens hjemmeside, fra det tidspunkt hvor ansøgning om optagelse kan indgives.
Beslutning om at undlade at oprette en udbudt bacheloruddannelse træffes senest den dag, hvor ansøgningsfristen udløber.
Samme dag offentliggøres beslutningen på institutionens hjemmeside.
Optagelseskapacitet § 42. Optagelseskapaciteten på bachelor- og kandidatuddannelser fastsættes årligt i henhold til Styrelsen for Institutioner og Uddannelsesstøttes dimensionering.
Institutionen skal sikre, at der er mulighed for at give en forsvarlig kunstnerisk og forskningsbaseret undervisning med kvalificerede undervisere og tilstrækkelig bygningskapacitet.
Forsøg og fravigelse fra bekendtgørelsens regler § 43. Styrelsen for Forskning og Uddannelse kan tillade, at institutionen fraviger bekendtgørelsen som led i forsøg.
Samtidig fastsættes forsøgets varighed og rapporteringsformen.
 Stk. 2. Styrelsen kan dispensere fra bekendtgørelsen, hvis der foreligger usædvanlige forhold.
Klageadgang § 44. Institutionens afgørelser efter denne bekendtgørelse kan indbringes for Styrelsen for Forskning og Uddannelse, hvis klagen vedrører retlige spørgsmål.
Fristen for indgivelse af klage er 2 uger fra den dag, afgørelsen er meddelt.
Stk. 2. Klagen indgives til institutionen, der afgiver en udtalelse.
Klageren skal have lejlighed til at kommentere institutionens udtalelse inden for en frist af mindst 1 uge.
Institutionen sender den samlede sag til behandling i styrelsen.
Kapitel 6 Ikrafttræden § 45. Bekendtgørelsen træder i kraft den 16. januar 2020.
