 I medfør af § 5, stk. 4, i lov om skibsfartens betryggelse, jfr.  

 lovbekendtgørelse nr. 309 af 3. august 1965, fastsættes efter samråd med  

 forsvarsministeriet herved følgende regler for sejlads på Limfjorden mellem  

 Egholm og østenden af den gravede rende over Hals Barre:
 § 1.  For det omhandlede farvand, der er at anse som  

 et snævert løb, gælder bestemmelserne i bekendtgørelse nr. 430 af 24. august  

 1976 om særlige regler for sejlads m.m. i visse danske farvande med følgende  

 ændringer og tilføjelser:
 1. Bestemmelsen i § 8 a om indgående skibes pligt til  

 at vente gælder kun i den gravede rende over Hals Barre.
 2. Udkastning af last, affald, olie m.v. er forbudt.
3. Ankring nord for Egense Hage er forbudt i et  

 område, der begrænses af linier 500 m på hver side af en linie gennem Hals og  

 Egense færgelejer.
Skibe, der mellem Hals havn og Egense færgeleje eller  

 mellem Ålborg og Egholm færgeleje sejler på tværs af løbets længderetning,  

 skal gå af vejen for skibe, der sejler i farvandets længderetning.
4. Opankring ud for kajanlæg inden for Ålborg  

 havneområde må kun finde sted efter indhentet tilladelse fra havnevæsenet  

 over VHF, kanal 16, eller på telefon (08) 12 27 77. Opankring ud for kajanlæg  

 beliggende uden for Ålborg havneområde skal ske således, at opankrede skibe  

 ikke er i vejen for trafikken til og fra disse anlæg.
Passage af kajanlæg  

 skal, når der ligger skibe ved anlæggene, ske med forsigtighed og langsom  

 fart.
 5. Skibe, der ligger ved kajanlæg uden for Ålborg  

 havneområde, skal om natten have dæksbelysningen tændt.
 Stk. 2.  For sejlads gennem den gravede rende over Hals  

 Barre er der ved bekendtgørelse nr. 173 af 19. november 1902 fastsat  

 lodstvang for skibe med dybgående af 5 m og derover.
 § 2.  Overtrædelse af denne bekendtgørelse straffes i  

 medfør af § 6, stk. 3, i lov om skibsfartens betryggelse med bøde.
 § 3.  Bekendtgørelsen træder i kraft den 15. juli  

 1977.
 Stk. 2.  Bekendtgørelse af 10. januar 1972 om sejlads på  

 Limfjorden mellem Egholm og Kattegat, bekendtgørelse nr. 189 af 26. maj 1966  

 om sejlads på Limfjorden og bekendtgørelse af 10. januar 1968 om sejlads på  

 Limfjorden ophæves.
 Handelsministeriet, den 17. marts 1977.
 Ivar Nørgaard.
/ T.
R.
Funder.
