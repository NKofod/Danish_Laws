 1. Med vedtagelse af lov nr. 196 af 25. maj 1983 om  

 ændring af lov om den sociale ankestyrelse, bistandsloven m.v. (Ændring af  

 klageadgangen m.v.) er gennemført en forenkling og harmonisering af reglerne  

 om klage til amtsankenævn og den sociale ankestyrelse på det sociale område.
 Ændringerne har virkning fra den 1. juli 1983 og vedrører loven om den  

 sociale ankestyrelse, bistandsloven, dagpengeloven, lovene om folke-,  

 invalide- og enkepension (efter 1. januar 1984 lovene om folke-, invalide- og  

 førtidspension og børnetilskudsloven.
Vejledningen omfatter en bredere gengivelse af lovens bindende  

 bestemmelser og den praksis, der er om klageregler.
Herudover indeholder den  

 vejledende uddybninger af, hvorledes reglerne på grundlag af lovens  

 forarbejder m.v. efter socialministeriets opfattelse bør fortolkes.
Endelig indeholder den i punkterne 5, 9 og 10 nogle vejledende  

 henstillinger om administrationen af reglerne.
Når teksten er af vejledende  

 karakter, er der anvendt udtryk som »bør«, »efter  

 socialministeriets opfattelse« og lignende.
 VEJLEDNINGENS ANVENDELSESOMRÅDE OG SYSTEMATIK.
 2. Beskrivelsen af klagereglerne efter lovændringen  

 omfatter alene klager over INDHOLDET, dvs. resultatet af den afgørelse, der  

 er truffet.
 Vejledningen omfatter ikke de tilfælde, hvor der alene klages over den  

 MÅDE, på hvilken en sag er blevet behandlet, uden at der samtidig klages over  

 afgørelsens indhold.
 Vejledningen omfatter heller ikke klager over FORSORGENS UDØVELSE.
 Vejledningen er opbygget således:
Pkt. 3-5 indeholder generelle regler om klage, der er fælles for de  

 berørte love.
Det drejer sig om, at den altovervejende hovedregel er, at der  

 kun er een ankemulighed (pkt. 3), regler om klagefrister (pkt. 4) og  

 principper for hvem der er klageberettiget og klagevejledning (pkt. 5).
 Pkt. 6-8 redegør for den særlige ankemulighed, der er for så vidt angår  

 afgørelser af principiel betydning truffet af amtsankenævnet (pkt. 6), og det  

 beskrives, hvornår en afgørelse har principiel betydning (pkt. 7), samt hvem  

 der træffer beslutning herom (pkt. 8).
 Pkt. 9 og 10 indeholder en henstilling til de sociale myndigheder om, at  

 der ved administrationen af de særlige regler om klage over afgørelser af  

 principiel betydning følges en bestemt fremgangsmåde.
 I de følgende punkter foretages en gennemgang af klagereglerne i de  

 enkelte love, således at der lægges vægt på at beskrive eventuelle  

 undtagelser fra hovedreglen om een klagemulighed, og på hvordan reglerne er  

 ændret i forhold til tidligere.
 BISTANDSLOVEN beskrives i pkt. 12, DAGPENGELOVEN beskrives i pkt. 13,  

 lovene om folke-, invalide- og enkepension i pkt. 14 og BØRNETILSKUDSLOVEN i  

 pkt. 15.
 I pkt. 16 redegøres for overgangsbestemmelser i forbindelse med  

 lovændringen, og i pkt. 17 omtales det, på hvilke områder denne vejledning  

 ændrer/ophæver gældende cirkulærer m.v.
 HOVEDREGLEN OM EN OG KUN EN ANKEMULIGHED.
 3. HOVEDREGLEN for klager i sociale sager er, at der  

 kun er een ankemulighed for afgørelser truffet af de sociale myndigheder.
 Det sociale udvalgs afgørelser kan således normalt indbringes for  

 amtsankenævnet, hvis afgørelser normalt er endelige, jfr. dog pkt. 6-8.
 I Københavns og Frederiksberg kommuner kan afgørelserne indbringes for den  

 sociale ankestyrelse.
 Afgørelser truffet af revaliderings- og pensionsnævnene og af  

 amtskommunens social- og sundhedsforvaltning kan ligeledes indbringes for den  

 sociale ankestyrelse.
 Afgørelser truffet af sikringsstyrelsen kan normalt indbringes for den  

 sociale ankestyrelse.
I de enkelte love kan der være fastsat særlige bestemmelser, der fraviger  

 hovedreglen, f.eks. ved at visse områder undtages fra klageadgang, eller ved  

 at der fastsættes særlige klageregler.
Der henvises herom til afsnittene om  

 de enkelte love.
 KLAGEFRISTER.
4. Som hovedregel er der i de enkelte love fastsat  

 bestemmelser om, at klage skal indgives inden 4 uger, efter man har modtaget  

 meddelelse om afgørelsen.
Denne frist gælder også for anmodninger til  

 ankestyrelsen om optagelse af en principiel sag til behandling, jfr. pkt. 8.  

 Klagefristen løber fra det tidspunkt, da klageren har fået meddelelse om  

 afgørelsen, det vil efter praksis sige fra det tidspunkt, da det kan anses  

 for godtgjort, at meddelelsen er NÅET FREM til pågældende.
Formanden for  

 amtsankenævnet og ankestyrelsens chef kan se bort fra en overskridelse af  

 fristen, når der i det enkelte tilfælde er særlig grund hertil.
Klage kan efter praksis indgives ved skriftlig eller mundtlig henvendelse  

 til den myndighed, der er kompetent til at optage klagesagen til behandling.  

 Ankestyrelsen har dog oplyst, at den anser en klage for rettidig, når den er  

 modtaget af det sociale udvalg eller amtsankenævnet, inden klagefristen er  

 udløbet.
Der henvises herved til pkt. 9.
For klage over amtskommunens social- og sundhedsudvalgs afgørelser efter  

 bistandsloven til den sociale ankestyrelse gælder ingen frist.
For sager om  

 hjælpeforanstaltninger uden samtykke gælder særlige regler.
Det skal videre  

 fremhæves, at klagefristen på 4 uger for klage over det sociale udvalgs  

 afgørelser på bistandslovens område er ny.
Der henvises i øvrigt til pkt. 12.
Efter børnetilskudsloven gælder der ingen frist for klage til  

 amtsankenævnet.
Der henvises herved til pkt. 15.
 HVEM KAN KLAGE OG KLAGEVEJLEDNING.
 5. Om ADGANGEN TIL AT KLAGE OVER AFGØRELSER i sociale  

 og dermed beslægtede sager gælder, at afgørelsen kan påklages af den, hvem  

 afgørelsen vedrører (eller hans repræsentant), og i øvrigt af enhver, der har  

 en RETLIG INTERESSE i sagen.
Af hensyn til ansøgerens bedømmelse af klagemulighederne er det af  

 betydning, at de myndigheder, der træffer afgørelse i 1. eller 2. instans, i  

 meddelsen til pågældende omtaler de bestemmelser, der danner grundlag for  

 afgørelsen, og de forhold, der er afgørende for sagens udfald.
Det HENSTILLES  

 derfor, at afgørelser af indgribende betydning forsynes med skriftlig  

 begrundelse.
 Man skal videre HENSTILLE, at de kommunale sociale myndigheder som et led  

 i deres almindelige rådgivningsvirksomhed i forbindelse med afgørelsen giver  

 den enkelte ansøger vejledning om klagemulighederne (herunder om eventuelle  

 klagefrister og om udformningen af klagen). Iøvrigt henvises til pkt. 9 og  

 10.
 SÆRLIGT OM AMTSANKENÆVNSAFGØRELSER.
6. I overensstemmelse med hovedreglen om een  

 ankemulighed er amtsankenævnets afgørelser normalt endelige og kan ikke  

 indbringes for anden administrativ myndighed.
Kun i de særlige tilfælde, hvor  

 sagen skønnes at være AF PRINCIPEL BETYDNING, kan den efterprøves af den  

 sociale ankestyrelse.
Det er ankestyrelsen, der afgør, om en sag er  

 principiel, og beslutning om dette træffes af to ankechefer.
I tilfælde af  

 uenighed træffer chefen for ankestyrelsen beslutningen.
 Hvis ankestyrelsen finder, at sagen ikke indeholder spørgsmål af  

 principiel betydning, kan sagen herefter ikke indbringes for anden  

 administrativ myndighed.
 Går beslutningen ud på, at sagen kan optages til behandling, vil sagen  

 blive behandlet som andre sager i ankestyrelsen, og den vil blive afgjort på  

 sædvanlig vis i et møde, hvori deltager 2 ankechefer og to beskikkede  

 medlemmer og i visse tilfælde med deltagelse af chefen for ankestyrelsen.
 HVORNÅR HAR EN AFGØRELSE PRINCIPIEL BETYDNING.
7. På baggrund af lovens forarbejder kan man som  

 VEJLEDENDE RETNINGSLINIER for ankestyrelsens beslutning lægge til grund, at  

 en sag har principiel betydning, hvis den omfatter forhold, den sociale  

 ankestyrelse ikke tidligere har taget stilling til.
Det vil hyppigst være i  

 forbindelse med gennemførelse af ny lovgivning, hvor det kan have principiel  

 betydning at få klarlagt, hvordan de nye bestemmelser fortolkes af  

 ankestyrelsen, men også en afklaring af spørgsmål i relation til bestående  

 lovgivning kan være principielle.
Det skal fremhæves, at det efter socialministeriets opfattelse ikke er  

 tilstrækkeligt for, at sagen har principiel betydning, at afgørelsen har  

 dybtgående indflydelse på klagerens sociale situation.
Selv om afgørelsen af  

 klageren opfattes som velfærdstruende, skal den for at kunne optages til  

 behandling i ankestyrelsen indeholde momenter af generel karakter, særligt  

 vedrørende retsanvendelsen, som det er af betydning at få klarlagt  

 ankestyrelsens holdning til.
 ANKESTYRELSENS BESLUTNING OM EN SAG ER AF PRINCIPIEL BETYDNING.
 8. Det er i loven fastsat, at ankestyrelsen inden 14  

 dage fra sagens modtagelse skal træffe beslutning om, hvorvidt en sag kan  

 optages til behandling.
 På baggrund af lovforslagets bemærkninger er det socialministeriets  

 opfattelse, at 14-dages fristen skal regnes fra det tidspunkt, hvor  

 ankestyrelsen har modtaget klagen samt akterne i sagen, og at ankestyrelsens  

 behandling skal ske på grundlag af de oplysninger, der forelå ved  

 amtsankenævnets behandling af sagen, d.v.s. sagens akter.
Lovens 14-dages frist medfører, at klageren forventer, at der hurtigt  

 bliver truffet en afgørelse.
Klageren kan selv bidrage til en hurtig  

 afgørelse ved at indgive sin klage til det sociale udvalg eller  

 amtsankenævnet, som anført under pkt. 9. Det sociale udvalg og amtsankenævnet  

 kan tilsvarende bidrage til en hurtig afgørelse ved at fremskynde klagens  

 videresendelse.
 Kommer ankestyrelsen til det resultat, at sagen er af principiel betydning  

 og derfor vil behandle klagen, vil ankestyrelsen underrette det sociale  

 udvalg og amtsankenævnet herom og samtidig anmode om nævnets bemærkninger til  

 sagen.
 AMTSANKENÆVNENES KLAGEVEJLEDNING.
9. Socialministeriet HENSTILLER, at amtsankenævnene i  

 sine afgørelser vejleder klagerne om, at nævnets afgørelse ikke kan  

 indbringes for anden administrativ myndighed.
Den sociale ankestyrelse kan  

 dog optage en sag til behandling, når ankestyrelsen skønner, at sagen er af  

 principiel betydning.
 Vejledningen bør endvidere - med en bemærkning om, at fremgangsmåden giver  

 den korteste sagsbehandlingstid indeholde en henstilling om, at hvis man  

 mener en sag har principiel betydning, bør klagen til den sociale  

 ankestyrelse sendes til det sociale udvalg eller amtsankenævnet inden 4 uger  

 efter modtagelse af afgørelsen.
I de tilfælde, hvor amtsankenævnet er i besiddelse af alle sagens akter,  

 bør nævnet henstille, at en eventuel klage indgives til nævnet, der herefter  

 videresender klagen med sagens akter til ankestyrelsen.
Hvis nævnet ikke har  

 alle sagens akter, bør nævnet henstille, at klagen sendes til det sociale  

 udvalg, der vil videresende klagen og udvalgets papirer i sagen til  

 amtsankenævnet, der videresender det modtagne sammen med nævnets papirer til  

 ankestyrelsen.
 VIDERESENDELSE AF KLAGER TIL DEN SOCIALE ANKESTYRELSE.
 10. Hvis klagen indgives til det sociale udvalg,  

 henholdsvis amtsankenævnet, skal socialministeriet HENSTILLE, at det til brug  

 ved ankestyrelsens afgørelse af, om klagen er rettidig indgivet, på klagen  

 registreres, hvornår klagen er modtaget.
Hvis klagen modtages af det SOCIALE UDVALG, skal man HENSTILLE til det  

 sociale udvalg, at klagen snarest muligt og inden 1 uge sendes sammen med  

 udvalgets akter til amtsankenævnet.
Man skal videre HENSTILLE, at  

 amtsankenævnet snarest muligt og inden 1 uge videresender det modtagne til  

 ankestyrelsen sammen med nævnets egne akter.
Når klagen indgives til AMTSANKENÆVNET, og nævnet har alle sagens akter,  

 skal socialministeriet HENSTILLE, at klagen sammen med nævnets akter i sagen  

 sendes til ankestyrelsen.
Det sociale udvalg bør underrettes om  

 ekspeditionen.
 Når klagen indgives til amtsankenævnet, og nævnet IKKE har alle sagens  

 akter, skal man HENSTILLE, at klagen med nævnets akter sendes til  

 ankestyrelsen, og at nævnet samtidig underretter det sociale udvalg om  

 klagens modtagelse, hvorefter det sociale udvalg sender sine akter i sagen  

 direkte til den sociale ankestyrelse.
Som anført under pkt. 8 træffer ankestyrelsen beslutning om, hvorvidt  

 sagen kan optages til behandling på grundlag af sagens akter.
Det er derfor  

 ikke nødvendigt, at det sociale udvalg eller amtsankenævnet afgiver en  

 udtalelse ved sagens videresendelse.
 KLAGEREGLER I DE ENKELTE LOVE.
11. Hovedreglen er, at der kun er een klagemulighed  

 for afgørelser truffet af de sociale myndigheder, og i almindelighed er der  

 en klagefrist på 4 uger.
Som omtalt i pkt. 6-8 kan amtsankenævnets afgørelser  

 dog efterprøves af ankestyrelsen, når de har principiel betydning.
I de følgende afsnit vil klagereglerne i bistandsloven, dagpengeloven,  

 lovene om folke-, invalide- og enkepension og børnetilskudsloven blive  

 gennemgået.
Der vil herved blive lagt vægt på at fremhæve, hvorledes  

 hovedreglen fraviges i de enkelte love, og på hvorledes reglerne er ændret i  

 forhold til tidligere.
 BISTANDSLOVEN.
 12. Reglerne for klage over afgørelser efter  

 bistandsloven følger de foran omtalte regler med følgende undtagelser, hvor  

 efter DET SOCIALE UDVALGS (magistratens) afgørelser er endelige og ikke kan  

 indbringes for anden administrativ myndighed:
 1* Afgørelser om tildeling af hjemmehjælp (lovens § 57).
 2* Støtte til dækning af udgifter til medhjælp efter særlige indretninger  

 i kollektiv boliger (lovens § 59, stk. 2).
 3* Omsorgsarbejde (lovens § 60).
 4* Tilskud til kollektive eller individuelle transportmidler (lovens §  

 61).
 Det sociale udvalgs afgørelser om anvisning og om betaling for  

 husvildebolig kan indbringes for amtsankenævnet, men ikke for anden  

 administrativ myndighed, uanset om sagen har principiel betydning (lovens §  

 31).
Der er ikke ved lovændringen foretaget ændringer i de særlige klageregler,  

 der gælder for afgørelser efter bistandslovens afsnit VIII om  

 hjælpeforanstaltninger over for børn og unge uden samtykke.
Der henvises til  

 vejledningen herom i socialministeriets cirkulære af 21. maj 1982 om  

 hjælpeforanstaltninger uden samtykke m.v.
 For så vidt angår klageregler for bistand til personer med vidtgående  

 fysiske eller psykiske handicap på institution henvises til  

 socialministeriets cirkulære af 28. juni 1979 om bistand efter bistandslovens  

 afsnit I-VI til personer med vidtgående fysiske eller psykiske handicap og  

 til cirkulære af 29. juni 1979 om institutioner under amtskommunerne for  

 personer med vidtgående fysiske eller psykiske handicap.
For så vidt angår sager om uenighed mellem kommunerne (lovens § 16) er der  

 ingen ændringer, idet sager herom - uden frist - afgøres af det amtsankenævn,  

 hvorunder den kommune, forpligtelsen gøres gældende imod, hører.  

 Amtsankenævnets afgørelse kan inden 4 uger indbringes for den sociale  

 ankestyrelse.
Gøres forpligtelsen gældende mod Københavns eller Frederiksberg  

 kommuner, træffes afgørelsen af den sociale ankestyrelse.
 ÆNDRINGER I KLAGEADGANGEN.
 Som en ændring kan afgørelser om BETALING FOR HJEMMEHJÆLP og BISTAND TIL  

 INDIVIDUEL BOLIGINDRETNING indbringes for ankemyndigheder efter hovedreglen i  

 pkt. 11. Dette gælder også for klage over afgørelser om optagelse i  

 institutioner eller anbringelse i dag- eller døgnpleje og betaling herfor,  

 afgørelser vedrørende fastsættelse af tilbagebetalingsordninger for  

 tilbagebetalingspligtig kontanthjælp samt klage over afgørelser om  

 hjælpemidler.
 KLAGEFRISTER.
Det skal fremhæves, at klagefristen på 4 uger for klage til amtsankenævnet  

 over det sociale udvalgs afgørelser er ny.
Det samme gælder for klage til den  

 sociale ankestyrelse over afgørelser truffet af Københavns og Frederiksberg  

 kommuner, hvor der ligeledes er en 4 ugers klagefrist.
Fristen regnes fra det tidspunkt, hvor klageren har fået meddelelse om  

 afgørelsen, og dette gælder også for løbende ydelser.
Hvis en afgørelse om en  

 løbende ydelse ønskes efterprøvet af ankemyndigheden efter klagefristens  

 udløb, kan klageren efter socialministeriets opfattelse anmode det sociale  

 udvalg om en ny afgørelse, der må træffes på grundlag af de aktuelle forhold.  

 Denne afgørelse om fremtidige ydelser kan i givet fald indbringes for  

 ankemyndigheden.
 Der er ikke nogen frist for klage til den sociale ankestyrelse over  

 afgørelser truffet af amtskommunens social- og sundhedsudvalg.
 DAGPENGELOVEN.
 13. I dagpengeloven kan der skelnes mellem afgørelser  

 vedrørende dagpenge fra arbejdsgiveren, dagpenge fra det sociale udvalg og  

 sikringsstyrelsens afgørelser.
 1* DAGPENGE FRA ARBEJDSGIVEREN.
 Afgørelser om retten til dagpenge fra en arbejdsgiver efter dagpengelovens  

 afsnit I træffes uanset om arbejdsgiveren har tegnet en  

 arbejdsgiverforsikring - som hidtil af dagpengeudvalget, hvis afgørelse ikke  

 kan indbringes for anden administrativ myndighed, jfr. lovens § 14.
 Vedrørende afgørelser truffet af direktoratet for søfarende henvises til §  

 33 og 34 i socialministeriets bekendtgørelse nr. 72 af 21. februar 1983 om  

 dagpenge til søfarende ved sygdom eller fødsel.
 2* DAGPENGE FRA DET SOCIALE UDVALG.
 Det sociale udvalgs afgørelser om retten til dagpenge følger hovedreglen  

 om klage, jfr. pkt. 11. Det betyder den ændring, at amtsankenævnets  

 afgørelser som hovedregel er endelige.
 3* SIKRINGSSTYRELSENS AFGØRELSER.
 Sikringsstyrelsens afgørelser om forlængelse af dagpengeperioden efter  

 lovens § 25, stk. 5, og om medregning af ikke dagpengegivende lønindtægter og  

 perioder, hvori kvinden på grund af arbejdets særlige karakter har måttet  

 ophøre med arbejde under svangerskab efter lovens § 34, stk. 4, kan  

 indbringes for den sociale ankestyrelsen, jfr. lovens § 54, stk. 2.
 Sikringsstyrelsens afgørelser i forbindelse med administration af  

 arbejdsgiverforsikringerne efter lovens §§ 11 og 13 kan indbringes for  

 socialministeriet.
 Sikringsstyrelsens afgørelser vedrørende en persons generelle rettigheder  

 i forhold til de frivillige dagpengeordninger efter kap. 11, f.eks. optagelse  

 i ordningen, kan indbringes for den sociale ankestyrelse, jfr. lovens § 54,  

 stk. 2.
 Sikringsstyrelsens afgørelser vedrørende administrationen af de frivillige  

 dagpengeordninger efter lovens kapitel 11, f.eks. beregning af bidrag og  

 tilbagebetaling af indbetalte bidrag, kan indbringes for socialministeriet.
 UENIGHED MELLEM KOMMUNERNE OM FORPLIGTELSERNE EFTER DAGPENGELOVEN.
Uenighed mellem kommunerne om deres forpligtelse efter loven afgøres af  

 det amtsankenævn, hvorunder den kommune hører, som forpligtelsen gøres  

 gældende mod.
Gøres forpligtelsen gældende mod Købehavns eller Frederiksberg  

 kommuner, træffes afgørelsen af ankestyrelsen.
Amtsankenævnets afgørelse kan  

 som hidtil ikke indbringes for anden administrativ myndighed, men  

 ankestyrelsen har nu mulighed for at træffe endelig afgørelse af tvisten,  

 hvis sagen er af principiel betydning.
 KLAGEFRISTER.
For klager over sikringsstyrelsens afgørelser til den sociale ankestyrelse  

 gælder en frist på 4 uger.
Ved klage til socialministeriet gælder ingen  

 frist.
 PENSIONSLOVENE.
 14. Lovene om folke-, invalide- og enkepension (efter  

 1. januar 1984 lovene om folke-, invalide- og førtidspension) følger  

 hovedreglen om klage, jfr. pkt. 11.
 Afgørelser truffet af chefen for sikringsstyrelsen om at se bort fra  

 kravet om fast bopæl her i riget er dog endelige, og kan ikke indbringes for  

 anden administrativ myndighed.
 For så vidt angår afgørelser om personlige tillæg, forskud på pension og  

 begrænsninger i pensionistens dispositionsret over pensionen er der efter  

 lovændringen tale om en vis udvidet klagemulighed, idet disse afgørelser som  

 en nyordning kan indbringes for den sociale ankestyrelse, hvis sagen har  

 principiel betydning.
 LOV OM BØRNETILSKUD OG ANDRE FAMILIEYDELSER.
 15. Reglerne for klage efter børnetilskudsloven følger  

 hovedreglen, jfr. pkt. 11. Det betyder den ændring, at amtsankenævnets  

 afgørelser, når de har principiel betydning, kan indbringes for den sociale  

 ankestyrelse.
 Der er dog følgende undtagelser:
1* Afgørelser truffet af de sociale myndigheder i Københavns og  

 Frederiksberg kommuner om tildeling af ungdomsydelse og afgørelser om en  

 bidragsskyldigs evne til at tilbagebetale et forskudsvis udbetalt bidrag kan  

 ikke indbringes for anden administrativ myndighed.
Efter lovændringen kan den  

 sociale ankestyrelse dog tage sager om disse spørgsmål op, hvis ankestyrelsen  

 skønner, at sagen er af principiel betydning.
 2* Der er fortsat ikke frist for indgivelse af klage til amtsankenævnene.
 OVERGANGSBESTEMMELSER.
 16. De ændrede regler om klageadgang har virkning fra  

 den 1. juli 1983. Afgørelser truffet den 1. juli 1983 og senere er således  

 omfattet af de nye regler.
 Efter socialministeriets opfattelse er afgørelsens dato afgørende, og  

 afgørelse truffet før den 1. juli 1983 skal med hensyn til klageadgang,  

 herunder frister, behandles efter de hidtidige regler.
ÆNDRINGER M.V.
AF CIRKULÆRER M.V.
 17. Denne vejledning træder i stedet for pkt. 26 og 27  

 i socialministeriets cirkulære af 15. august 1976 om bistandslovens  

 almindelige bestemmelser og pkt. 65 i socialministeriets cirkulære af 29.  

 november 1978 om lov om børnetilskud og andre familieydelser.
 Videre ophæves sikringsstyrelsens vejledning af 27. februar 1977 om  

 ændring af klageadgangen i dagpengesager.
