(Til samtlige kommuner og revisorer) I forbindelse med henvendelser fra kommuner og borgere vedrørende  

 indhentelse af 1) § 18-erklæring og 2) sagsopfølgning, synes der at være  

 grundlag for at oplyse om pligten til indhentelse af § 18-oplysninger fra  

 klienterne og at præcisere reglerne om opfølgning efter bistandslovens § 41,  

 da der synes i enkelte kommuner at være sket en sammenblanding af §  

 18-oplysninger og § 41-opfølgningen.
 AD 1: § 18-erklæring:
 Efter bistandslovens § 18 har en klient pligt til at oplyse kommunen om  

 ændringer i sine forhold, der kan medføre at hjælpen skal ændres eller helt  

 ophøre.
Socialministeriet anbefaler kommunerne dels ved en sags start og dels en  

 gang om året at indhente en underskrevet § 18-erklæring.
Det gør vi, fordi  

 det af ankemyndighedernes praksis fremgår, at kommunerne i sager om  

 tilbagebetaling og bedrageri ikke kan bevise/dokumentere, at man har  

 orienteret borgeren om oplysningspligten.
En § 18-erklæring underskrives ved  

 sags start, og dette gentages mindst en gang om året.
En sådan erklæring bør indeholde oplysning til klienten om de forhold, der  

 kan medføre ændringer m.v. i hjælpen, fx. indtægtsforhold, formueforhold og  

 boligforhold, samt at man ikke kan rejse til udlandet og samtidig få  

 kontanthjælp.
Ved klientens underskrift på erklæringen får kommunen  

 dokumentation for, at klienten er orienteret om oplysningspligten og  

 indholdet heri.
 Der vedlægges til orientering en kopi af SM 0-32-97, (* 1) hvori  

 Ankestyrelsen har lagt vægt på, at kommunens henvisning til § 18 og § 25,  

 stk. 1, i bevillingsskrivelsen ikke kan anses for at have været tilstrækkelig  

 vejledning for klienten om sin oplysningspligt i forbindelse med udrejse fra  

 Danmark.
Ad 2: Opfølgning Efter bistandslovens § 41 skal kommunalbestyrelsen, når der ydes  

 kontanthjælp, vurdere, om der er grund til at iværksætte særlige  

 hjælpeforanstaltninger, med henblik på at modtageren bliver i stand til at  

 klare sig selv.
Kommunalbestyrelsen er forpligtet til senest 3 måneder efter  

 hjælpens begyndelse at tage den pågældendes og familiens forhold op til  

 bedømmelse af, om der er grundlag for at yde andre former for bistand end den  

 løbende økonomiske hjælp.
 Efter regnskabsbekendtgørelsen er det en forudsætning for statsrefusion,  

 at der administrativt sker en opfølgning af sagerne med højst 3 måneders  

 mellemrum.
 Ved opfølgningen skal kommunen sikre sig, at grundlaget for den udbetalte  

 ydelse stadig er til stede, og om der er behov for yderligere tiltag, fx.  

 aktivering.
 Ad opfølgningsskemaer:
 I de opfølgningsskemaer, som Socialministeriet har kendskab til, fremgår  

 det, at såfremt klienten ikke returnerer skemaet inden en vis frist, vil  

 hjælpen blive stoppet.
 Hertil skal Socialministeriet bemærke, at der skal ydes kontanthjælp efter  

 bistandslovens § 37, når behovet herfor er tilstede, og de øvrige  

 betingelser, bl.a. §§ 38-40, er opfyldt.
 Det er Socialministeriets opfattelse, at der ikke ud fra disse  

 bestemmelser kan ske en fravigelse af betingelserne for udbetaling af  

 kontanthjælp, jf. bistandslovens § 37. Der kan derfor ikke som en betingelse  

 kræves, at kontanthjælpsmodtageren skal returnere et skema inden for en vis  

 frist for at modtage hjælpen.
En manglende returnering af skemaet kan naturligvis være tegn på, at  

 behovet for hjælp ikke længere er til stede, men det kan også være tegn på,  

 at vedkommende på grund af sygdom eller anden grund ikke er i stand til at  

 returnere skemaet.
Dette må i givet fald undersøges i hvert enkelt tilfælde,  

 før hjælpen standses.
 Hjælpen vil kunne standses ved manglende returnering af skemaet, såfremt  

 kommunen efter en konkret vurdering af sagen kan godtgøre, at der er en  

 begrundet tvivl om, at pågældende fortsat opfylder betingelserne for  

 udbetaling af hjælp.
 Afslutning:
 Socialministeriet har intet imod, at kommunerne anvender en blanket ved  

 fornyelse af § 18-erklæring, hvor man også anmoder klienten om oplysninger i  

 forbindelse med opfølgningspligten.
 Socialministeriet skal på denne baggrund henstille, at skemaerne bliver  

 udfærdiget i overensstemmelse med reglerne.
