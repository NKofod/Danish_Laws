 Bekendtgørelse om køretøjers indretning og udstyr m.v.
 I medfør af § 28, stk. 4, § 33 a, stk. 2, § 35, stk. 1, 2 og 4, § 68, stk. 1, § 69, stk. 2, § 70, stk. 3, og § 118, stk. 12, i færdselsloven, jf. lovbekendtgørelse nr. 1324 af 21. november 2018, som ændret ved lov nr. 1559 af 18. december 2018, lov nr. 556 af 7. maj 2019 og lov nr. 139 af 25. februar 2020, fastsættes efter bemyndigelse i henhold til § 3, stk. 1, i bekendtgørelse nr. 1520 af 13. december 2019 om Færdselsstyrelsens opgaver, beføjelser og klageadgang:
Kapitel 1 Bestemmelser for alle køretøjer § 1. Ethvert køretøj skal være således indrettet og holdes i en sådan stand, at det kan benyttes uden fare og ulempe for andre samt uden skade for vejene.
 § 2. Ethvert køretøj skal være således indrettet, at føreren kan betjene køretøjets forskellige apparater, uden at hans opmærksomhed bortledes fra den øvrige trafik.
 § 3. Ethvert køretøj skal være således indrettet, at der ikke udvikles unødig røg og støj.
Kapitel 2 Biler § 4. En bil skal være således indrettet, at 1) føreren har det fornødne udsyn fremad og til siderne, 2) mindst 20 pct. af bilens totalvægt hviler på de styrende hjul, 3) kabinens indre indretning ikke frembyder unødig fare for fører og passagerer, og 4) bilens udragende dele ikke frembyder unødig fare for andre trafikanter.
 § 5. En bil skal være forsynet med:
 1) Angivelse af fabrikat, type og stelnummer.
 2) Styreapparat, hvormed bilen kan styres let, sikkert og hurtigt.
 3) Hastighedsmåler.
 4) Affjedring af samtlige hjul.
5) Dæk på samtlige hjul med en mønsterdybde på mindst 1,6 mm på bil til højst 9 personer og bil med en tilladt totalvægt på højst 3.500 kg.
På øvrige biler skal mønsterdybden være mindst 1 mm.
 6) Skærme over samtlige hjul.
 7) Driftsbremse, der virker på alle hjul, og som ved alle hastigheder og belastningsforhold kan bremse bilen på en sikker, hurtig og virksom måde.
 8) Parkeringsbremse, der virker på hjulene på mindst én aksel, og som kan holde bilen standset på hældende grund.
9) Nødbremse, der kan afbremse bilen på sikker og virksom måde.
Nødbremsen kan være bilens parkeringsbremse, såfremt denne opfylder bestemmelserne om nødbremse, eller ved at bilens driftsbremse, såfremt denne er således indrettet, at bestemmelserne om nødbremse er opfyldt, selv om der opstår fejl i driftsbremsen.
 10) Spejle, der er egnet til at give føreren det fornødne udsyn bagud og skråt bagud.
 11) Lyddæmper i udstødningssystemet.
 12) Lydsignalapparat med konstant tone.
 Stk. 2. Hvis egenvægten overstiger 400 kg, skal bilen være forsynet med bakgear eller anden indretning til baglæns kørsel.
 Stk. 3. I personbil til højst ni personer skal rat og ratstamme være kollisionssikret.
 Stk. 4. Bil, der benyttes som trækkraft for påhængskøretøj, skal være forsynet med tilkoblingsanordning.
§ 6. Forruden skal være af lamineret glas, medens andre ruder skal være af lamineret eller hærdet glas eller af splintsikkert, klart plastmateriale.
Til renholdelse skal der være automatiske, udvendige forrudeviskere og udvendige forrudevaskere.
§ 7. Personbil til højst ni personer samt varebil, hvis tilladte totalvægt ikke overstiger 3.500 kg, skal være forsynet med sikkerhedssele på hver siddeplads på forsædet.
Selerne skal være DS-, E- eller e-mærkede trepunktsseler eller, hvor sådanne seler ikke eller kun vanskeligt kan anbringes, hofteseler.
Sikkerhedsselernes forankringspunkter skal i styrkemæssig henseende svare til selernes egenskaber.
 § 8. Personbil til højst ni personer og varebil, hvis tilladte totalvægt ikke overstiger 3.000 kg, skal være forsynet med mekanisk tyverisikring.
Stk. 2. Personbil til højst ni personer samt varebil skal være forsynet med støddæmper ved alle hjul.
Lastbil skal være forsynet med støddæmpere ved forhjulene.
Stk. 3. Lukket vare- eller lastbil skal være forsynet med adskillelse mellem førerrum og varerum.
Der må ikke transporteres personer, der befinder sig mellem forsædet og adskillelsen.
 § 9. En bil skal være forsynet med lygter og refleksanordninger efter følgende regler:
 1) To fremadrettede, hvide eller gullige E- eller e-mærkede nærlyslygter, der med asymetrisk lys og uden at blænde kan oplyse vejen mindst 30 m foran bilen, samt to eller fire fremadrettede, hvide eller gullige fjernlyslygter, der kan oplyse vejen mindst 100 m foran bilen, og som er tilsluttet en kontrollampe ved førerpladsen.
2) To fremadrettede, hvide positionslygter og to eller fire bagudrettede, røde baglygter, der alle er tydeligt synlige i mindst 300 meters afstand uden at blænde.
Positionslygter, der er sammenbyggede med gullige nær- eller fjernlyslygter, kan være af denne farve.
 3) Mindst en hvid lygte, der kan belyse den bageste nummerplade, således at denne er læselig mindst 20 m bag bilen.
 4) Mindst to bagudrettede, røde stoplygter med væsentlig større lysstyrke end bagudlygten.
 5) Havariblink, bestående af bilens påbudte retningsviserblinklygter eller andre lygter med tilsvarende egenskaber, tilsluttet således at de alle blinker samtidig.
 6) Et lige antal bagudrettede, røde refleksanordninger, der er E- eller e-mærkede eller godkendt af Justitsministeriet (JRU-mærkede), og som ikke er trekantede.
7) Et lige antal gule retningsviserblinklygter forpå og bagpå i hver side samt en retningsviserblinklygte, der er synlig fra siden.
Retningsviserblinklygterne skal mindst afgive 60 og højst 120 blink pr. minut og skal være tilsluttet en kontrolanordning ved førerpladsen.
Stk. 2.  Bil, hvis længde er over 8 m eller som er godkendt til at være en del af et vogntog, skal på hver side være forsynet med gule refleksanordninger, der er E- eller e-mærkede eller godkendt af Justitsministeriet (JRU-mærkede), eller med gule lygter, der er tydeligt synlige i mindst 300 meters afstand uden at blænde.
Dette gælder dog ikke personbil til højst ni personer.
 Stk. 3. Bil, hvis bredde overstiger 2,3 m skal være forsynet med to fremadrettede, hvide markeringslygter, der er tydeligt synlige i mindst 300 meters afstand uden at blænde.
 Stk. 4. Bil med fremadragende kranbjælke eller lignende skal være forsynet med særlig afmærkning.
 § 10. En bils påbudte positionslygter, baglygter, nummerpladelygter, markeringslygter og eventuelle gule sidemarkeringslygter skal kunne holdes tændt, uanset at motoren er standset.
 Stk. 2.  En bils positionslygter, baglygter, nummerpladelygter, markeringslygter og eventuelle gule sidemarkeringslygter må ikke kunne slukkes, når nær- eller fjernlyslygter eller tågeforlygter er tændt.
 § 11. En bil kan være forsynet med følgende lygter og refleksanordninger:
 1) To fremadrettede, hvide eller gullige tågeforlygter, der er anbragt således, at de ikke virker blændende.
 2) En eller to bagudrettede hvide baklygter, der kun må kunne lyse, når bilen er i bakgear.
 3) En eller to bagudrettede, røde tågebaglygter, der kun må kunne tændes, når fjern-, nær- eller tågeforlygterne er tændt, og som skal være tilsluttet en kontrollampe ved førerpladsen.
 4) To eller fire bagudrettede røde markeringslygter, såfremt bilens bredde overstiger 2,1 m.
 5) Hvide fremadrettede refleksanordninger, røde bagudrettede refleksanordninger, der ikke må være trekantede, og gule refleksanordninger, der vender til siden.
 6) En søgelygte og en eller to arbejdslygter med hvidt eller gulligt lys, der kun kan tændes, når bilens påbudte lygter er tændt.
 7) En eller flere gule afmærkningslygter.
 8) En eller flere gule sidemarkeringslygter.
 Stk. 2. Bil med tilladt totalvægt over 3.500 kg kan forsynes med skilt med hvidt eller gult lys over forruden.
 Stk. 3. En bils nær- eller fjernlyslygter kan være indrettet som overhalingssignal.
 Stk. 4. På en bil, hvis længde og bredde ikke overstiger henholdsvis 6 m og 2 m, kan positions- og baglygter eller sideblinklygter være således elektrisk forbundet, at de kan holdes tændt, i køretøjets ene side, uden at andre lygter bortset fra nummerpladelygter samtidig er tændt (parkeringslygter).
 § 12. Lygter eller reflekser, der indgår i et par, skal være ens og anbragt symmetrisk.
§ 13. Ibrugværende lastbil med tilladt totalvægt over 3.500 kg skal i højre side ud over det påbudte sidespejl være forsynet med spejle m.v., der giver føreren udsyn til trafikanter til højre for lastbilen.
Dette kan udgøres af enten nyt vidvinkelspejl og nyt nærzonespejl, eller tidligere vidvinkelspejl og nærzonespejl suppleret med blindvinkelspejl eller kamera.
Nærzonespejl er dog kun påkrævet, når det kan anbringes mindst 2 m over vejbanen.
Kapitel 3 Motorcykler § 14.  Motorcykel skal være således indrettet, at mindst 25 pct. af tjenestevægten (vægten af motorcyklen med tilbehør og driftsmidler samt fører) hviler på forakslen.
Stk. 2. På motorcykel, hvis egenvægt overstiger 120 kg og på motorcykel med sidevogn, skal de påbudte lygter kunne holdes tændt, uanset at motoren er standset.
En motorcykels positionslygter må ikke kunne slukkes, når nær- eller fjernlyslygte er tændt.
Baglygte og nummerpladelygte må ikke kunne slukkes, når andre påbudte lygter er tændt.
 Stk. 3. Sidevogn skal være fastgjort på motorcyklens højre side og skal have eet hjul.
 § 15. En motorcykel skal være forsynet med:
 1) Angivelse af fabrikat, type og stelnummer.
 2) Styreapparat, hvormed motorcyklen kan styres let, sikkert og hurtigt.
 3) Affjedring af forhjulet samt støddæmpere i affjedringen.
 4) Luftgummiringe på hjulene med et slidbanemønster, der overalt har en dybde af mindst 1 mm.
 5) Skærme over hjulene.
 6) Driftsbremse, der virker på alle hjul, og som ved alle hastigheder og belastningsforhold kan bremse motorcyklen på en sikker, hurtig og virksom måde.
 7) Lyddæmper i udstødningssystemet.
 8) Lydsignalapparat med konstant tone.
Stk. 2. Driftsbremse på tohjulet motorcykel skal bestå af to uafhængige bremsesystemer, der virker på hvert sit hjul.
Bremserne på trehjulet motorcykel skal opfylde kravene i § 5 for bremserne til bil.
 Stk. 3.  På tohjulet motorcykel skal brændstoftanken være hensigtsmæssigt placeret, og der skal findes en afspærringshane i brændstofledningen mellem tank og motor.
Stk. 4. Forrude eller vindskærm skal være af splintsikkert glas eller af egnet plastmateriale.
Forrude samt vindskærm, der dækker førerens synsfeldt, skal være forsynet med automatisk, udvendig rudevisker.
Stk. 5. Tohjulet motorcykel skal være forsynet med fodhvilere til fører og passager.
Særskilt passagersæde skal være forsynet med håndtag til brug for passageren.
 Stk. 6. Sidevogn skal være forsynet med angivelse af fabrikat, type og stelnummer samt med luftgummiring på og skærm over hjulet.
 Stk. 7. Motorcykel, der benyttes som trækkraft for påhængskøretøj, skal være forsynet med tilkoblingsordning.
 § 16. En motorcykel skal være forsynet med lygter og refleksanordninger efter følgende regler:
 1) En fremadrettet, hvid eller gullig nærlyslygte, der uden at blænde kan oplyse vejen mindst 30 m foran motorcyklen, samt en eller to hvide eller gullige fjernlyslygter, der kan oplyse vejen mindst 100 m foran motorcyklen.
 2) En eller to fremadrettede, hvide positionslygter og en eller to bagudrettede, røde baglygter, der alle er tydeligt synlige i mindst 300 meters afstand uden at blænde.
 3) Mindst en hvid lygte, der kan belyse nummerpladen, således at den er læselig mindst 20 m bag motorcyklen.
 4) En eller to bagudrettede, røde stoplygter med væsentlig større lysstyrke end baglygten.
 5) Mindst en bagudrettet, rød refleksanordning, der er E- eller e-mærket eller godkendt af Justitsministeriet (JRU-mærket), og som ikke må være trekantet.
Stk. 2. Trehjulet motorcykel skal dog være forsynet med to positionslygter, to baglygter og to bagudrettede, røde refleksanordninger.
Trehjulet motorcykel, som har lad eller varekasse bag førersædet, eller som har førerhus, skal være forsynet med retningsviserblinklygter og stoplygter efter reglerne for bil.
 Stk. 3. Sidevogn skal være forsynet med en fremadrettet, hvid og en bagudrettet, rød lygte, der begge er tydeligt synlige i 300 meters afstand uden at blænde, samt med bagudrettet, rød refleksanordning.
 § 17. En motorcykel kan være forsynet med følgende lygter og refleksanordninger:
 1) En eller to hvide eller gullige tågeforlygter, der er anbragt således, at de ikke virker blændende.
 2) En eller to bagudrettede, røde tågebaglygter, der opfylder kravene til tågebaglygter for bil.
 3) Gule retningsviserblinklygter som nævnt i § 16, stk. 1, nr. 4.
 4) Havariblink.
 5) Hvide, fremadrettede og røde, bagudrettede refleksanordninger, der ikke er trekantede, samt gule refleksanordninger til siden.
 6) En søgelygte og en arbejdslygte.
 Stk. 2. Trehjulet motorcykel kan dog være forsynet med to nærlyslygter, en eller to baklygter samt parkeringslygter.
 Stk. 3. Anden trehjulet motorcykel end den i § 16, stk. 2, nævnte kan være forsynet med retningsviserblinklygter efter reglerne for tohjulede motorcykler.
 Stk. 4. En motorcykels nær- eller fjernlyslygter kan være indrettet som overhalingssignal.
Kapitel 4 Knallerter § 18. En knallert skal være indrettet således, at den fastsatte hastighedsgrænse på 30 km i timen for en lille knallert og 45 km i timen for en stor knallert ikke kan overskrides med mere end 20 %.
 Stk. 2. Der må ikke foretages konstruktive ændringer ved motor samt lyddæmpningssystem eller ændres i udvekslingen mellem motor og drivhjul og i drivhjulsstørrelsen.
 § 19. Når føreren forlader en to-hjulet knallert skal den være forsynet med anordning til tyverisikring, der består af lås samt kæde, bøjle eller lignende med en styrke, der svarer til indsatshærdet materiale med mindst 9 mm's tykkelse.
 § 20. En stor knallert er en knallert med en konstruktivt bestemt maksimal hastighed på over 30 km i timen eller en tre-hjulet knallert, bortset fra invalideknallert, med en konstruktivt bestemt maksimal hastighed på højst 30 km i timen.
Lille knallert § 21. En lille knallert må ikke være indrettet til mere end een person.
 § 22. En lille knallert skal være forsynet med:
 1) Typegodkendelsesnummer og stelnummer.
 2) Styreapparat, hvormed knallerten kan styres let, hurtigt og sikkert.
 3) Pedaler eller fodhvilere.
 4) Dæk med en månsterdybde på mindst 1 mm på hjulene og skærme over hjulene.
 5) Driftsbremse, der ved alle hastigheder og belastningsforhold kan bremse knallerten på en sikker, hurtig og virksom måde, og som består af to uafhængige bremsesystemer, der virker på hvert sit hjul.
 6) Klokke eller entonet horn.
 § 23. En lille knallert skal være forsynet med lygter og refleksanordninger efter følgende regler:
 1) En fremadrettet, hvid eller gullig nærlyslygte, der uden at blænde kan oplyse vejen mindst 30 m foran knallerten.
 2) En bagudrettet, rød baglygte, der er tydeligt synlig i mindst 300 meters afstand uden at blænde.
 3) En bagudrettet, rød refleksanordning, der er E- eller e-mærket eller godkendt af Justitsministeriet (JRU-mærket), og som ikke er trekantet.
 Stk. 2. En trehjulet invalideknallert skal være forsynet med to baglygter og to bagudrettede refleksanordninger.
 Stk. 3. En lille knallert kan være forsynet med en fremadrettet, hvid eller gullig fjernlyslygte, en hvid positionslygte, gule retningsviserblinklygter, en bagudrettet, rød stoplygte og hvide, fremadrettede og røde, bagudrettede refleksanordninger, der ikke er trekantede, samt gule refleksanordninger til siden.
Stor knallert § 24. En stor knallert skal opfylde bestemmelserne i kapitel 3 om motorcykler, idet der må tilkobles én påhængsvogn, men der må ikke tilkobles sidevogn til knallert.
Kapitel 5 Påhængsvogn og sættevogn til bil § 25. En påhængsvogn eller sættevogn skal være således indrettet, at udragende dele ikke frembyder fare for andre trafikanter.
 § 26. En påhængsvogn og sættevogn skal være forsynet med:
 1) Angivelse af fabrikat, type og stelnummer.
 2) Affjedring af samtlige hjul.
 3) Dæk på samtlige hjul med en mønsterdybde på mindst 1,6 mm for påhængsvogn og sættevogn med en tilladt totalvægt på højst 3.500 kg, og på mindst 1 mm for påhængsvogn og sættevogn med en tilladt totalvægt på over 3.500 kg.
 4) Skærme over samtlige hjul.
 5) Koblingsanordning, der passer til det trækkende køretøjs koblingsanordning.
6) Driftsbremse, der virker på samtlige hjul, og som ved alle hastigheder og belastningsforhold kan bremse vognen på en sikker, hurtig og virksom måde, samt parkeringsbremse, der virker på hjulene på mindst en aksel og kan holde vognen standset på hældende grund.
Dette gælder dog ikke påhængsvogn, hvis tilladte totalvægt ikke overstiger 750 kg og 50 pct. af det trækkende køretøjs tjenestevægt.
 § 27. En påhængsvogn og sættevogn skal være forsynet med lygter og refleksanordninger efter følgende regler:
 1) Et lige antal bagudrettede, røde baglygter, der er tydeligt synlige i mindst 300 meters afstand uden at blænde.
 2) Mindst en hvid lygte, der kan belyse nummerpladen, således at den er læselig mindst 20 m bag vognen.
 3) Et lige antal bagudrettede stoplygter med en væsentlig større lysstyrke end baglygterne.
 4) Et lige antal bagudrettede, røde refleksanordninger, der er trekantede og E- eller e-mærket eller godkendt af Justitsministeriet (JRU-mærket).
 5) Et lige antal fremadrettede, hvide refleksanordninger, der er mærket på samme måde.
6) En gul retningsviserblinklygte bagpå i hver side.
Lygterne skal opfylde kravene i § 9, stk. 1, nr. 7, 2. pkt.
 Stk. 2. Påhængsvogn eller sættevogn skal på hver side være forsynet med gule refleksanordninger, der er E- eller e-mærkede eller godkendt af justitsministeriet (JRU-mærkede) eller med gule lygter, der er synlige i mindst 300 meters afstand uden at blænde.
 Stk. 3. En påhængsvogn eller sættevogn kan være forsynet med havariblink og med de i § 11 nævnte lygter og refleksanordninger, dog at bagudrettede reflekser skal være trekantede.
Stk. 4. Påhængsvogn og sættevogn, hvis bredde overstiger det trækkende køretøjs bredde med mere end 10 cm i hver side, og påhængsvogn, der er godkendt til synsfri sammenkobling, og som har en bredde på mere end 1,6 m, skal være forsynet med to fremadrettede, hvide markeringslygter.
Lygterne skal være tydeligt synlige i mindst 300 meters afstand uden at blænde.
 Stk. 5. Lygterne på en påhængsvogn eller sættevogn skal være elektrisk forbundet til de tilsvarende lygter på det trækkende køretøj.
 Stk. 6. Lygter og reflekser, der indgår i et par, skal være ens og anbragt symmetrisk.
Kapitel 6 Påhængskøretøj til motorcykel § 28. Et påhængskøretøj til motorcykel må ikke være indrettet til personbefordring.
 Stk. 2. Et påhængskøretøj til motorcykel skal være således indrettet, at udragende dele ikke frembyder fare for andre trafikanter.
 § 29. Et påhængskøretøj til motorcykel skal være forsynet med:
 1) Angivelse af fabrikat, type og stelnummer.
 2) En aksel med et eller to hjul.
 3) Affjedring af samtlige hjul.
 4) Luftgummiringe med et slidbanemønster, der overalt har en dybde af mindst 1 mm.
 5) Skærme over samtlige hjul.
 6) Koblingsanordning, der passer til den trækkende motorcykels koblingsanordning.
 § 30. Et påhængskøretøj til motorcykel skal opfylde bestemmelserne om lygter og refleksanordninger i § 35.
Kapitel 7 Påhængsvogn til stor knallert § 31. En påhængsvogn til stor knallert følger reglerne for påhængskøretøj til motorcykel i kapitel 6.
Kapitel 8 Påhængsredskab § 32. Et registreringspligtigt påhængsredskab skal opfylde bestemmelserne i kapitel 5, dog skal campingvogn være forsynet med støddæmpere i affjedringssystemet.
Et registreringspligtigt påhængsredskab til motorcykel skal opfylde bestemmelserne i kapitel 6.
Kapitel 9 Blokvogne § 33. For motordrevet blokvogn gælder bestemmelserne i kapitel 2.
 Stk. 2. For blokvogn, der trækkes af motordrevet køretøj, gælder bestemmelserne i kapitel 5, bortset fra § 26, stk. 1, nr. 2 og 3.
 Stk. 3. Blokvogn eller det trækkende køretøj skal være forsynet med gul afmærkningslygte.
Kapitel 10 Andre bestemmelser § 34. Kørsel med bil som led i dens opbygning eller reparation og med ny bil mellem skib, bane og forretningslokale kan ske uden iagttagelse af følgende regler:
1) Bestemmelser om forlygter, når kørslen sker uden for lygtetændingstiden.
Bestemmelserne om lygternes placering kan dog fraviges uanset tidspunktet for kørslen.
2) Bestemmelser om baglygter, nummerpladelygter og markeringslygter.
Køretøjet skal dog under kørsel i lygtetændingstiden være forsynet med to baglygter.
 3) Bestemmelser om refleksanordninger, når kørslen sker uden for lygtetændingstiden.
 4) Bestemmelser om retningsviserblinklygter, haveriblink og stoplygter, såfremt tydelig tegngivning kan ske på anden måde.
5) Bestemmelser om spejle, sikkerhedsseler og skærme.
Køretøjet skal dog være udstyret med mindst eet spejl.
 6) Bestemmelser om dækmontering, såfremt de monterede dæk har en bæreevne, der mindst svarer til den aktuelle belastning.
 Stk. 2. For andre køretøjer finder bestemmelserne i stk. 1 tilsvarende anvendelse.
 Stk. 3. For påhængsvogn og sættevogn kan udover de i stk. 1 nævnte bestemmelser yderligere kravet om driftsbremse fraviges, såfremt vogntoget ikke fremføres med en større hastighed end 30 km i timen.
 § 35. Kørsel uden for lygtetændingstiden kan ske uden iagttagelse af reglerne om anvendelse af nærlys, tågeforlygter eller særligt kørelys, jf. færdselslovens § 33 a, i følgende tilfælde:
 1) Med motordrevet køretøj som led i dets opbygning eller reparation.
 2) Ved lejlighedsvis kørsel med motorkøretøjer, som er registreret første gang inden den 1. januar 1951 (veteranbiler og -motorcykler).
 § 36. Er et motordrevet køretøj, hvis længde og bredde ikke overstiger henholdsvis 6 m og 2 m, i lygtetændingstiden parkeret langs vejens kant i tættere bebygget område, behøver kun parkeringslygter mod vejens midte at være tændt, medmindre køretøjet er tilkoblet andet køretøj.
Stk. 2. Frakoblet påhængskøretøj skal, når det i lygtetændingstiden er standset eller parkeret på vej, være afmærket med mindst to bagudrettede, røde lygter og to fremadrettede, hvide lygter.
Lygterne skal opfylde kravene til henholdsvis baglygter og positionslygter.
 Stk. 3. Den i stk. 1 og 2 nævnte afmærkning kræves ikke, hvis vejen er så godt oplyst, at køretøjet tydeligt kan iagttages på tilstrækkelig lang afstand, eller såfremt det er standset eller parkeret på parkeringsplads eller andet afmærket område for parkering.
Pigdæk § 37. På bil, motorcykel, stor knallert samt på registreringspligtigt påhængskøretøj til bil eller motorcykel må pigdæk kun anvendes i perioden 1. november - 15. april, og kun for så vidt alle køretøjets eller vogntogets hjul er forsynet dermed.
Kapitel 11 Detailforskrifter § 38. Detailforskrifter for køretøjers indretning og udstyr fastsættes i overensstemmelse med ovenstående bestemmelser i en særskilt bekendtgørelse.
Kapitel 12 EF-direktiver om køretøjer § 39. Et køretøj og udstyr til køretøjer kan ikke nægtes godkendt under henvisning til, at det ikke opfylder danske bestemmelser om køretøjers indretning og udstyr, såfremt køretøjet, henholdsvis udstyret er godkendt i henhold til et EF-direktiv med modsvarende bestemmelser.
 Stk. 2. I bekendtgørelse om detailforskrifter for køretøjer er der fastsat krav om godkendelse i henhold til EF-direktiver eller ECE-regulativer af køretøjers indretning og udstyr.
 Stk. 3. I bekendtgørelse om godkendelse og syn af køretøjer er der desuden fastsat bestemmelser om EF-typegodkendelse.
Kapitel 13 Straf og ikrafttræden § 40. Overtrædelse af §§ 1-10, §§ 12-13, §§ 14-16, §§ 18-22, § 23, stk. 1 og 2, §§ 24-26, § 27, stk. 1, 2 og 4-6, § 28-30, §§ 31-33, § 36, stk. 2, og § 37 straffes med bøde.
Det samme gælder overtrædelse af de yderligere krav, som fastsættes i bekendtgørelse om detailforskrifter for køretøjets indretning og udstyr.
 § 41. Bekendtgørelsen træder i kraft den 1. juli 2020.
Stk. 2. Bestemmelserne finder anvendelse på køretøjer, der registreres, godkendes eller tages i brug første gang her i landet efter ikrafttrædelsesdatoen.
Ethvert køretøj kan dog straks indrettes i overensstemmelse med bestemmelserne.
 Stk. 3. De hidtidige bestemmelser og overgangsregler vedrørende indretning og udstyr gælder fortsat for køretøjer, der er registreret, godkendt eller taget i brug her i landet inden den 1. juli 2020. Det samme gælder for knallerter, der er godkendt efter de hidtidige regler, og som udleveres fra indehaveren af godkendelsen inden den 1. juli 2020.
