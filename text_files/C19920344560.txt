Indledning Formålet med bekendtgørelsen og vejledningen er så vidt muligt at sikre,  

 at kassernes administration af tilbagebetalingskrav efter  

 arbejdsløshedsforsikringsloven og arbejdstilbudsloven sker effektivt og ud  

 fra ensartede retningslinier.
Der er nu hjemmel til, at Hypotekbanken kan inddrive tilbagebetalingskrav  

 efter arbejdsløshedsforsikringslovens § 86, stk. 1, hvis kravene alene  

 skyldes skyldnernes svigagtige forhold.
Inddrivelsen kan ske ved udpantning  

 eller lønindeholdelse, når kravet er fastslået i en afgørelse truffet af  

 direktoratet eller ankenævnet.
 I forhold til tidligere skal kasserne derfor oversende sådanne krav til  

 Hypotekbanken, hvis der ikke kan opnås en rimelig betalingsordning med  

 skyldneren, eller hvis en indgået betalingsordning misligholdes.
Der er ikke hjemmel for Hypotekbanken til inddrivelse af krav på  

 tilbagebetaling af uddannelsesydelse eller iværksætterydelse.
Sådanne  

 tilbagebetalingskrav kan derfor ikke oversendes til Hypotekbanken, selv om  

 kravene skyldes skyldnernes svigagtige forhold.
 Betydningen heraf kan skitseres således:
 Hovedreglen er, at svigskrav, der ikke tilbagebetales straks,  

 eller hvorom der ikke indgås et tilfredsstillende frivilligt forlig,  

skal oversendes til inddrivelse via Hypotekbanken.
 Det er ligeledes hovedreglen , at tilbagebetalingsaftaler, der  

 misligholdes, skal oversendes til Hypotekbanken, hvis kravet skyldes  

 svig.
 Undtagelser : Krav på tilbagebetaling af uddannelsesydelse og  

 iværksætterydelse kan ikke oversendes, men skal inddrives ad retslig  

 vej som hidtil, hvis kravet skyldes svig.
 Krav, hvor kassen ikke har ret til refusion fra statskassen (f.eks. krav  

 der skyldes uagtsomt forhold hos medlemmet, eller krav, hvor kassen har  

 medansvar efter de gamle ansvarsregler), kan heller ikke oversendes til  

 Hypotekbanken, men kan inddrives som hidtil.
 De ændrede rutiner kan have indflydelse på, hvorledes kasserne skal  

 forholde sig i modregningstilfælde, i gældssaneringssager og ved genoptagelse  

 af medlemmer.
 Desuden har Hypotekbankens overtagelse af inddrivelsen betydning for  

 kassernes regnskaber.
I.
Reglernes anvendelsesområde - § 1 Tilbagebetalingskrav er kassernes krav på tilbagebetaling af:
 Reglerne i bekendtgørelsen er direkte anvendelige på tilbagebetalingskrav,  

 der udelukkende skyldes medlemmets svigagtige forhold, jf. herved  

 arbejdsløshedsforsikringslovens § 86, stk. 4, 1. punktum.
 Endvidere finder reglerne direkte anvendelse, hvis fejludbetalingen har  

 fundet sted inden den 1. januar 1986, og kassen ikke ved almindelig  

 agtpågivenhed kunne have undgået denne.
 Bortset fra modregningsbestemmelserne er der i andre situationer alene  

 tale om vejledende retningslinier for kassernes administration.
II.
Kassernes inddrivelsespligt - § 2 Bekendtgørelsens § 2 indeholder bestemmelser om arbejdsløshedskassernes  

 generelle forpligtigelse til hurtig og effektiv inddrivelse af  

 tilbagebetalingskrav.
 Når et tilbagebetalingskrav er konstateret, skal arbejdsløshedskassen  

 således snarest muligt afkræve medlemmet det skyldige beløb.
Medlemmet kan afkræves beløbet, selv om sagen er indbragt for højere  

 instans, og en indsigelse fra medlemmet derom kan derfor afvises, medmindre  

 ankeinstansen har tillagt anken opsættende virkning.
Kassen skal således  

 foretage modregning i medlemmets krav på dagpenge eller andre ydelser og  

 oversende sagen til Hypotekbanken, hvis der er hjemmel hertil.
Kassen kan dog  

 undlade at anlægge sag eller at begære udlæg, indtil ankesagen er afgjort,  

 medmindre kravet derved forældes, jf. stk. 3.
III.
Inddrivelse bortset fra modregning 1. Opkrævning af tilbagebetalingsbeløb - §§ 2 og 3 Det tilbagebetalingspligtige beløb skal kræves betalt hurtigst muligt.  

 Kassen skal ved opkrævningen tage hensyn til beløbets størrelse, medlemmets  

 økonomiske forhold og de nærmere omstændigheder ved gældens opståen.
Hvis kassen skønner, at beløbet bør kræves betalt med det samme, skal den  

 fastsætte en frist for beløbets indbetaling.
Fristen bør ikke være længere  

 end 1 måned fra kravets fremsættelse.
Beløb svarende til op til en uges maksimale dagpenge (brutto) for et  

 fuldtidsforsikret medlem, bør som udgangspunkt betales på en gang.
Hvis  

 medlemmet har formue, herunder fast ejendom, mulighed for optagelse af lån  

 eller en indtægt svarende til gennemsnitslønnen for fuldtidsbeskæftigede  

 faglærte arbejdere, bør også større beløb kræves betalt med det samme.
 Hvis kassen finder, at det skal undersøges nærmere, om gælden kan afvikles  

 ved afdragsvis betaling, skal den anmode medlemmet om inden 14 dage at oplyse  

 om sine økonomiske forhold og at fremkomme med et forslag til gældens  

 afvikling.
 2. Afdragsordning og forlig - § 3.
 Gæld svarende til en måneds maksimale dagpenge (brutto) for et  

 fuldtidsforsikret medlem, bør som udgangspunkt afvikles i løbet af højst 12  

 måneder.
 Ved fastsættelsen af afdragenes størrelse bør kassen også være opmærksom  

 på, at der ved Hypotekbankens indeholdelse i løn m.v. vil være mulighed for  

 at tilbageholde op til 20 pct. af en eventuel lønudbetaling (efter skat).
 Endelig bør kassen være opmærksom på, at der stilles særlige krav til en  

 afdragsordning, som skal danne grundlag for et medlems genoptagelse efter  

 slettelse på grund af svig m.v.
Hvis kassen kan godkende medlemmets forslag til afvikling af gælden,  

 udfærdiges en skriftlig aftale herom.
Aftalen nedfældes i et frivilligt  

 forlig, der skal indeholde medlemmets ubetingede anerkendelse af gældens  

 størrelse.
Det skal udtrykkeligt fremgå af forliget, at hele gælden forfalder  

 til betaling, hvis aftalen ikke nøje overholdes, og at dokumentet kan tjene  

 som grundlag for tvangsfuldbyrdelse ved fogedens foranstaltning.
 Det skal ligeledes fremgå, at misligholdelse kan medføre slettelse som  

 medlem efter arbejdsløshedsforsikringslovens § 86, stk. 3.
Foruden en opgørelse over tilbagebetalingskravet (med angivelse af  

 udbetalingsperioder) bør forliget indeholde bestemmelser om  

 betalingstidspunkter.
Første afdrag bør normalt falde senest ved slutningen  

 af kalendermåneden efter den måned, hvori forliget er oprettet.
 Det anbefales at aftale i forliget, at medlemmet hæfter for alle  

 omkostninger ved gældens inddrivelse i tilfælde af forligets misligholdelse.
 Som bilag til vejledningen er optrykt et mønsterforlig, der opfylder disse  

 krav.
 Formålet med oprettelsen af et forlig er at skabe en klar aftale om, at  

 hele restgælden forfalder til betaling, hvis afdragsordningen ikke overholdes  

 til punkt og prikke, og at dokumentet i tilfælde af misligholdelse kan  

 anvendes som grundlag for begæring om udlæg ved fogedrettens foranstaltning  

 uden forudgående dom.
 Formålet er endvidere at sikre, at kravet undergives den 20-årige  

 forældelsesfrist.
 Forlig er stempelfri i henhold til arbejdsløshedsforsikringslovens § 93.
 3. Transport i »overskydende skat«.
Kassen bør være opmærksom på muligheden for, at medlemmet kan have eller  

 kan få et krav mod skattevæsenet på udbetaling af for meget betalt skat.  

 Dette kan for eksempel være tilfældet, hvis kravet om tilbagebetaling også  

 medfører ændring af pågældendes skatteansættelse for tidligere år.
I den  

 anledning skal kassen søge at få medlemmet til at give transport i sit  

 eventuelle krav på sådan »overskydende skat«.
 Transporten skal være skriftlig og indeholde oplysning om medlemmets navn,  

 adresse, cpr. nr. samt det beløb, der højst gives transport for, svarende til  

 gælden til kassen.
 Dokumentet oprettes ved siden af det frivillige forlig, og træder således  

 ikke i stedet for dette.
 Desuden skal kassen have en fuldmagt til på medlemmets vegne at indgive  

 ansøgning til skattemyndighederne om omligning af det eller de tidligere års  

 skatteansættelser.
Transporten skal anmeldes til notering i Det Centrale Fordringsregister  

 (CFR) under Told- og Skattestyrelsen.
Dette sker ved fremsendelse til den  

 Told- og Skatteregion, hvorunder medlemmets bopælskommune hører.
 Transporter kan ikke noteres for endnu ikke udløbne indkomstår, medmindre  

 der tillige med anmeldelsen er fremsat anmodning fra transportgiveren til  

 bopælskommunen om tilbagebetaling af for meget indbetalt forskudsskat.  

 Transporter kan heller ikke noteres for fremtidige indkomstår.
 Efter noteringen sendes fuldmagt og transportdokumentet til den lokale  

 skattemyndighed med anmodning om omligning og udbetaling af eventuel  

 »overskydende skat«.
 Når gælden er betalt, skal transporten afmeldes.
 Afmelding kan for eksempel ske ved, at kassen fremsender kopi af  

 transportdokumentet til Told- og Skatteregionen med en dateret påtegning om,  

 at kravet på medlemmet er ophørt, og at transporten derfor kan afmeldes.
 Eksempler på transportdokument (og afmelding) samt fuldmagt er optrykt som  

 bilag til vejledningen.
4. Hypotekbankens bistand ved inddrivelse af svigskrav  

 - §§ 7 og 8 Hvis medlemmet ikke betaler inden for den fastsatte frist, ikke reagerer  

 på kassens anmodning om at fremkomme med oplysninger om sine økonomiske  

 forhold eller ikke vil indgå på en rimelig betalingsordning, skal kassen  

 anmode Hypotekbanken om at inddrive kravet, hvis det alene skyldes svig hos  

 medlemmet.
 Krav på tilbagebetaling af uddannelsesydelse eller iværksætterydelse  

 kræver dog anlæg af retssag med påstand om betaling af procesrenter (se  

 nedenfor pkt. 5).
Inden kassen anmoder om Hypotekbankens bistand, bør den skriftligt rykke  

 medlemmet for betaling m.v. og fastsætte en frist på 10 dage til at bringe  

 forholdet i orden.
Hvis fristen ikke overholdes, skal kravet straks derefter  

 oversendes til Hypotekbanken.
Ved oversendelse til Hypotekbanken udfyldes en særlig  

 oversendelsesskrivelse (med oplysningsskema), og der medsendes dokumentation  

 for kravets størrelse og det hidtidige inddrivelsesforløb.
Hvis  

 tilbagebetalingskravet vedrører flere slags ydelser, udfyldes et  

 oplysningsskema for hver ydelsesart.
 Oversendelsesskrivelsen er optrykt som bilag til vejledningen.
Desuden medsendes ankenævnets og/eller direktoratets eventuelle afgørelse  

 om tilbagebetalingen.
Et eventuelt eksekutionsgrundlag (dom eller forlig)  

 skal medsendes i original.
 Hvis kassen har indgivet politianmeldelse i sagen, skal Hypotekbanken  

 ligeledes have besked herom.
 Efter oversendelsen til Hypotekbanken skal kassen sende Hypotekbanken  

 eventuelle beløb, der er indgået efter oversendelsen (f.eks. sene afdrag og  

 modregnede beløb).
 Desuden skal kassen efter anmodning give Hypotekbanken alle andre  

 oplysninger, der har betydning for inddrivelsen.
 I regnskabet skal kassen registrere de oplysninger, som den modtager fra  

 Hypotekbanken (se nedenfor).
Hypotekbanken fremsender hver måned en posteringsrapport til kassen.  

 Posteringsrapporten vil inden for hver ydelsesart være opdelt på debitorer.  

 Den vil indeholde oplysning om de krav, kassen har oversendt i  

 posteringsperioden.
Desuden vil rapporten indeholde oplysning om afdrag og  

 tilskrevne renter m.v. således, at kassen kan registrere dem i regnskabet.
 Samtidig fremsender Hypotekbanken en kasseopdelt specifikation til  

 direktoratet og overfører de indkomne beløb til direktoratet.
 Efter hvert kvartal fremsender Hypotekbanken en statusrapport til kassen.  

 Statusrapporten vil være opdelt på debitorer og indeholde saldooplysning  

 fordelt på ydelsesart, omkostninger og uforrentet saldo, men ikke vedhængende  

 renter.
 Efter årets afslutning fremsendes ligeledes en statusrapport, som tillige  

 indeholder oplysning om renter, der er tilskrevet og bortfaldet i årets løb.  

 Den årlige statusrapport fremsendes både til arbejdsløshedskasserne og  

 direktoratet.
 5. Sagsanlæg - §§ 2 og 4.
 I tilfælde, hvor svigskrav ikke kan oversendes til Hypotekbanken, skal  

 kassen anlægge sag mod skyldneren og herunder nedlægge påstand om betaling af  

 renter fra sagens anlæg.
 Kassen kan dog undlade sagsanlæg, indtil en eventuel anke af  

 tilbagebetalingsspørgsmålet er afgjort, medmindre der er risiko for, at  

 kravet ophører på grund af forældelse.
 Hvis medlemmet er flyttet til udlandet, kan kassen ligeledes undlade  

 sagsanlæg, hvis omkostningerne herved må antages at blive uforholdsmæssigt  

 store i forhold til gældens størrelse og medlemmets formodede betalingsevne  

 m.v.
Formålet med sagsanlægget er at opnå dom for eller forlig om, at medlemmet  

 skylder kassen beløbet.
Dommen eller retsforliget kan anvendes som grundlag  

 for udlæg og vil medføre, at kravet forældes efter den 20-årige  

 forældelsesfrist.
Retsforlig på domsvilkår Det hænder, at retten, umiddelbart inden sagen optages til dom,  

 tilkendegiver, at dommens resultat vil blive, at medlemmet skal tilbagebetale  

 et mindre beløb end det, som kassen har nedlagt påstand om.
 Hvis det ved direktoratets afgørelse eller ankenævnets endelige  

 administrative afgørelse er bestemt, at medlemmet alene skal være ansvarlig  

 for tilbagebetalingen, vil kassen i sådanne tilfælde kunne indgå et  

 retsforlig, der støttes på rettens oplysning om, hvad dommen vil gå ud på.
 Indgåelse af et sådant forlig på domsvilkår forudsætter i øvrigt, at  

 rettens grundlag for at nedsætte tilbagebetalingskravet ikke umiddelbart  

 giver anledning til overvejelse om en eventuel anke af domsresultatet.
 Kassen vil ikke uden direktoratets godkendelse kunne indgå på et sådant  

 forlig på domsvilkår, hvis den ikke har ret til refusion fra statskassen.
 Tvivlsspørgsmål herom kan forelægges direktoratet.
Rejsning af krav under en straffesag Opmærksomheden henledes på muligheden for at gøre tilbagebetalingskravet  

 gældende under en eventuel straffesag mod medlemmet for det omhandlende  

 forhold.
Får kassen under straffesagen dom for, at medlemmet skylder kassen  

 beløbet, har dommen samme virkning som en dom afsagt under en selvstændig  

 anlagt sag.
 Hvis kassen kun kan fremføre en del af kravet under straffesagen, for  

 eksempel fordi anklagemyndigheden har begrænset tiltalen i forhold til  

 tilbagebetalingskravet, bør kassen tage forbehold om yderligere krav.
 Uanset om kravet måtte være overgivet til inddrivelse via Hypotekbanken,  

 er det arbejdsløshedskassen, der som kreditor skal møde frem og gøre kravet  

 gældende under straffesagen.
 6. Midlertidig henstand med betaling af afdrag - § 2.
 Henstand med betaling af afdrag efter en indgået betalingsordning bør kun  

 undtagelsesvis gives, og kun hvis de forhold, der begrunder henstanden, må  

 antages at være af midlertidig karakter.
 Som vejledende eksempler på tilfælde, hvor henstand kan gives, kan  

 anføres, at medlemmets indtægt på grund af sygdom, ledighed, barsel,  

 aftjening af værnepligt, frihedsberøvelse, institutionsforsørgelse eller  

 uddannelse midlertidigt er væsentligt nedsat.
 Hvis medlemmet har en indtægt svarende til maksimale dagpenge (brutto),  

 bør der normalt ikke gives henstand med betaling af hele afdraget, men alene  

 for en passende del heraf.
7. Ændring af afdragsordning Bekendtgørelsens § 2, stk. 4, udelukker ikke, at en løbende afdragsordning  

 kan ændres, hvis medlemmets økonomiske situation væsentligt ændres mere end  

 midlertidigt.
Afdragene vil under disse omstændigheder kunne nedsættes eller  

 hæves efter aftale med medlemmet, således at der enten sker ændring af et  

 tidligere indgået forlig, eller at der eventuelt oprettes et nyt forlig.
8. Overskridelse af betalingsfrist - § 5 Hvis der ikke betales i overensstemmelse med et forlig eller en dom,  

skal svigskrav oversendes til Hypotekbanken, jf. ovenfor pkt. 4,  

 bortset fra krav på tilbagebetaling af uddannelsesydelse eller  

 iværksætterydelse.
 Sidstnævnte krav skal derfor søges inddrevet ved fogedens bistand,  

 medmindre et sådant skridt må anses for formålsløst.
Inden kassen anmoder om Hypotekbankens bistand, bør den skriftligt rykke  

 medlemmet for betaling inden udløbet af en frist på 10 dage.
Hvis fristen  

 ikke overholdes, skal kravet straks derefter oversendes til Hypotekbanken.
 Når skyldneren er medlem af en arbejdsløshedskasse, kan kassen desuden  

 fastsætte en frist, inden for hvilken beløbet skal være tilbagebetalt, jf.  

 arbejdsløshedsforsikringslovens § 86, stk. 3.
 Hvis beløbet ikke er tilbagebetalt inden fristens udløb, kan direktoratet  

 efter indstilling fra kassen bestemme, at pågældende slettes som medlem.
 Ved fastsættelsen af fristen (f.eks. i et eventuelt forlig) skal kassen  

 udtrykkeligt gøre medlemmet opmærksom på, at en overskridelse af fristen kan  

 medføre, at pågældende efter direktoratets bestemmelse slettes som medlem.
 Kassens indstilling om slettelse i henhold til § 86, stk. 3, skal  

 indeholde en redegørelse for kravets opståen, den hidtidige afvikling af  

 gælden og kassens begrundelse for indstillingen.
 Slettelse kan også ske, hvis den pågældende er medlem af en anden  

 arbejdsløshedskasse.
 9. Udlæg - § 5.
 Hvis medlemmet ikke overholder sin betalingsforpligtelse, skal kassen -  

 bortset fra de tilfælde, hvor sagen skal oversendes til Hypotekbanken -  

 anmode fogedretten om at foretage udlæg, hvis det må antages, at medlemmet  

 har midler til dækning af en rimelig del af gælden.
 Kassen kan dog undlade at begære udlæg, indtil en eventuel anke af  

 tilbagebetalingsspørgsmålet er afgjort, medmindre medlemmets forhold i øvrigt  

 giver grund til at frygte, at muligheden for senere inddrivelse af kravet  

 derved vanskeliggøres væsentligt.
 Udebliver et afdrag efter en løbende afdragsordning, bør kassen dog  

 normalt ikke begære udlæg, før medlemmet efter at være blevet rykket  

 skriftligt fortsat undlader at betale det skyldige afdrag.
 Til brug for vurderingen af, om der skal begæres udlæg, kan kassen anmode  

 medlemmet om at oplyse om sine økonomiske forhold.
 Direktoratet vil som hidtil - gennem indhentede oplysninger fra  

 skattevæsenet - kunne vejlede kassen, om udlæg bør foretages.
For ikke unødigt at lægge beslag på ressourcer i direktoratet og  

 skatteforvaltningerne bør kassen kun i undtagelsestilfælde anmode om  

 direktoratets vejledning.
Det forudsættes i øvrigt, at kassen forinden har  

 udfoldet rimelige bestræbelser for at skaffe oplysninger om medlemmets  

 økonomiske forhold fra medlemmet selv eller på anden måde.
 Overstiger gælden en uges maksimale dagpenge (brutto) for et  

 fuldtidsforsikret medlem, kan det ikke forventes, at direktoratet vil  

 anbefale udlæg, medmindre medlemmet har formue eller fast ejendom, eller  

 medlemmets bruttoindtægt overstiger et beløb, der svarer til maksimale  

 dagpenge for et fuldtidsforsikret medlem.
Hvis det på forhånd må anses for usandsynligt, at kassen kan opnå dækning  

 for hele gælden, kan begæring om udlæg for at spare omkostninger eventuelt  

 begrænses til en del af gælden.
Kassen skal i sådanne tilfælde tage forbehold  

 om yderligere krav.
 Har medlemmet fast ejendom, skal udlæg dog normalt begæres for hele  

 gælden.
 10. Forgæves inddrivelsesskridt - § 6.
 Bortset fra de tilfælde, hvor sagen skal oversendes til Hypotekbanken, kan  

 kassen midlertidigt stille inddrivelsen i bero, hvis medlemmet har afgivet  

 insolvenserklæring i fogedretten, eller hvis det af andre grunde må anses for  

 usandsynligt, at medlemmet har midler til at dække blot en del af kravet.  

 Kassen skal dog altid foretage modregning i medlemmets eventuelle krav på  

 udbetaling af ydelser efter arbejdsløshedsforsikringsloven og  

 arbejdstilbudsloven (se nedenfor afsnit V).
Hvis inddrivelsen således midlertidigt er sat i bero, skal kassen med  

 regelmæssige mellemrum gøre forsøg på at inddrive gælden hos medlemmet.
Hvor  

 lang tid kassen kan lade gå, før den på ny retter henvendelse til skyldneren  

 eller oversender sagen til fogeden, må bero på sagens øvrige omstændigheder,  

 herunder tilbagebetalingskravets størrelse.
 Når skyldneren er flyttet til udlandet, og det ikke er muligt at få ham  

 til frivilligt at betale gælden tilbage, kan kassen midlertidigt stille  

 inddrivelsen i bero, hvis det må antages, at udgifterne ved yderligere  

 inkassobestræbelser vil blive uforholdsmæssigt store i forhold til medlemmets  

 formodede betalingsevne m.v.
11. Procesrenter - §§ 4 og 13 Hvis det har været nødvendigt at anlægge sag for at inddrive  

 tilbagebetalingsbeløbet, og der derfor er modtaget renter af kravet, hører  

 renterne naturligt sammen med hovedstolen.
Dette indebærer, at rentebeløbet  

 skal indbetales til staten sammen med de øvrige tilbagebetalingspligtige  

 beløb, medmindre kassen har tilbagebetalt refusionsbeløbet i medfør af  

 arbejdsløshedsforsikringslovens § 86, stk. 4. I sidstnævnte tilfælde  

 tilfalder hovedstolen og dermed procesrenterne kassen.
 12. Inkassoudgifter - § 13.
Der er ikke hjemmel til at kræve statsrefusion for udgifter til gældens  

 inddrivelse.
Sådanne udgifter må derfor afholdes af kassen, hvis de ikke  

 inddrives hos medlemmet.
IV.
Genoptagelsessager Med Hypotekbankens overtagelse af inddrivelsen af svigskrav, opstår  

 særlige problemer i genoptagelsessagerne, jf. reglerne fastsat efter  

 arbejdsløshedsforsikringslovens § 87, stk. 4.
 I selve genoptagelsessituationen kan det f.eks. være, at forliget er  

 indgået med Hypotekbanken, eller at det på grund af tidligere misligholdelse  

 administreres af Hypotekbanken.
Her er det i medlemmets (og kassens) interesse at skaffe dokumentation  

 for, at genoptagelsesbetingelserne er opfyldt.
Det må derfor være medlemmet /  

 kassen, der hos Hypotekbanken skaffer evt. dokumentation for de hidtidige  

 betalinger og restgælden efter forliget.
 Da det er af betydning for det genoptagne medlems forbliven i kassen, at  

 forliget nøje overholdes, skal kassen give Hypotekbanken besked om, at  

 forliget danner grundlag for genoptagelse, og at kassen straks skal have  

 besked, hvis betalingen efter forliget udebliver.
 I den forbindelse bør kassen være opmærksom på, at der stilles særlige  

 krav til en afdragsordning, som skal danne grundlag for et medlems  

 genoptagelse efter slettelse på grund af svig m.v.
 Et forlig indgået med Hypotekbanken til afvikling af gælden over en  

 årrække vil således ikke i alle tilfælde også opfylde betingelserne for at  

 kunne godkendes som grundlag for genoptagelse.
V.
Modregning Kassernes adgang til at foretage modregning af tilbagebetalingskrav i den  

 løbende udbetaling af ydelser efter arbejdsløshedsforsikringsloven og  

 arbejdstilbudsloven har hjemmel i arbejdsløshedsforsikringslovens § 86, stk.  

 2, jf. §§ 86, stk. 8, og 97h.
 I bestemmelsen er det præciseret , at modregning også kan finde sted,  

 efter at medlemmet har skiftet arbejdsløshedskasse.
Det fremgår endvidere, at der også kan modregnes i andre krav, medlemmet  

 har mod kassen.
Hvis et medlem for eksempel har krav på tilbagebetaling af  

 kontingent, vil der således kunne modregnes heri.
 1. Den almindelige fremgangsmåde - § 9.
Modregning i den løbende udbetaling af ydelser foretages ved, at kassen  

 giver medlemmet meddelelse om grundlaget for tilbageholdelsen og om det  

 tilbageholdte beløbs størrelse.
Meddelelsen kan eventuelt gives i et  

 udbetalingsbilag til medlemmet.
Hvis der er indgået aftale om afdragsvis tilbagebetaling af gælden, må  

 medlemmet have en berettiget forventning om, at afdragsordningen kan  

 fortsætte, hvis der udbetales dagpenge m.v.
Det er derfor bestemt, at gælden  

 kan afdrages ved delvis modregning i ydelser fra kassen, hvis der er  

 indgået forlig om afdragsordningen.
Det vil normalt være en forudsætning, at  

 medlemmet hidtil har overholdt aftalen.
 Medlemmets økonomiske forhold kan i øvrigt tilsige, at en tidligere  

 indgået aftale om afdragsvis tilbagebetaling lempes midlertidigt, hvis  

 arbejdsløshedskassen skal påbegynde modregning i ydelser, som medlemmet  

 bliver berettiget til.
 Bemærk , at modregningen i alle tilfælde skal ske således, at der  

 levnes medlemmet tilstrækkelige midler til dennes underhold.
 Det betyder, at de betingelser, der i retspraksis (ud fra  

 trangsbeneficiet) er blevet stillet for at kunne foretage modregning i løn og  

 lignende, også gælder for modregning i dagpenge m.v.
 Hvad der er tilstrækkelige midler, kan ikke fastsættes entydigt, men må  

 bero på et konkret skøn over medlemmets (og dennes families) økonomiske  

 formåen i øvrigt.
 Bestemmelsen forudsætter, at medlemmet loyalt meddeler kassen de  

 oplysninger, der er nødvendige for at udøve dette skøn.
 Udgifter til inkasso af fordringen, som medlemmet hæfter for, kan  

 modregnes i medlemmets dagpenge m.v., efter at tilbagebetalingspligtig gæld  

 og eventuelle påløbne procesrenter er fuldt inddrevet.
 Hvis en kasse foretager modregning efter, at Hypotekbanken er anmodet om  

 at inddrive kravet, skal det modregnede beløb straks oversendes til  

 Hypotekbanken, jf § 8, stk. 1.
 2. Modregning efter, at medlemmet har skiftet kasse -  

 § 10.
 Efter bekendtgørelsens § 10 skal modregning også foretages af en  

 arbejdsløshedskasse, som medlemmet er skiftet til, uanset om kasseskiftet er  

 sket på grundlag af en overflytning eller ved optagelse som nyt medlem.
 Forpligtelserne for den kasse, som medlemmet er skiftet til, rækker ifølge  

 bestemmelsen ikke videre end til, at den skal modregne medlemmets gæld til  

 den tidligere kasse i pågældendes eventuelle krav på dagpenge m.v. og  

 indbetale de tilbageholdte beløb til den tidligere kasse.
 Bemærk dog, at en kasse, der modregner for gæld til en anden kasse, skal  

 oversende beløbet til Hypotekbanken, hvis denne har overtaget sagen.
 Det betyder, at kreditorkassen straks skal give den »ny« kasse  

 meddelelse om, at det fremover er Hypotekbanken, der i øvrigt har overtaget  

 inddrivelsen.
VI.
Forældelse - § 2.
 Virkningen af, at et tilbagebetalingskrav forældes, er, at kravet ophører.  

 Det påhviler kassen at sikre, at kravet ikke ophører på grund af forældelse.
 Tvist om, hvorvidt et tilbagebetalingskrav er forældet eller ej, afgøres  

 af de almindelige domstole.
VII.
Gældssanering - § 11.
 Når skifteretten afsiger kendelse om gældssanering, har det den virkning,  

 at den omfattede gæld enten nedsættes eller bortfalder.
 Gældssaneringskendelsen er også bindende for kreditorer, der ikke har  

 anmeldt deres krav til skifteretten.
 Blandt de momenter, som skifteretten skal tage hensyn til, når der er  

 fremsat krav om gældssanering, er omstændighederne ved gældens pådragelse og  

 den hidtidige afvikling.
 Det er direktoratets opfattelse, at det i almindelighed vil tale imod at  

 efterkomme en begæring om gældssanering, hvis (en ikke ubetydelig del af)  

 gælden er pådraget ved svigagtigt forhold.
 På baggrund heraf er der i § 11 fastsat regler om kassernes anmeldelse af  

 krav i gældssaneringssager, hvor tilbagebetalingskravet skyldes svig ,  

 og om fremmødet i skifteretten, kære til landsretten m.v.
 Bemærk, at en eventuel kære til landsretten af en gældssaneringskendelse  

 skal ske inden 2 uger efter, at kendelsen er afsagt.
 I tilfælde, hvor skifteretten har afsagt kendelse om gældssanering uanset  

 kassens svigsindsigelse, og hvor kravet overstiger et beløb svarende til 30  

 gange maksimale dagpenge (brutto) for fuldtidsforsikrede, kan kære til  

 landsretten kun undlades med direktoratets godkendelse.
Hvis Hypotekbanken har overtaget inddrivelsen, skal Hypotekbanken - ikke  

 kassen - foretage de fornødne skridt i sagen.
Kassen skal derfor straks  

 oversende eventuelle indkaldelser m.v. til Hypotekbanken.
Til gengæld skal Hypotekbanken give kassen oplysning om resultatet af  

 gældssaneringen og om størrelsen af et eventuelt beløb, der kan afskrives i kassens regnskab.
Det bemærkes i øvrigt, at indledning af gældssaneringssag ikke er til  

 hinder for modtagelse af afdrag eller modregning i udbetaling af dagpenge  

 m.v.
Kassen kan derfor foretage modregning i udbetaling af dagpenge m.v.,  

 indtil der er afsagt gældssaneringskendelse.
 Imidlertid kan konkurslovens regler om omstødelse bringes i anvendelse,  

 hvis der afsiges gældssaneringskendelse.
 I sådanne tilfælde kan indbetalinger eller modregning foretaget efter  

 gældssaneringssagens indledning ikke længere stå ved magt, og de modtagne  

 eller tilbageholdte beløb skal derfor udbetales ifølge skifterettens  

 bestemmelse.
 Hvis en gældssaneringskendelse eventuelt senere ophæves, eller hvis  

 medlemmets bo tages under konkursbehandling, skal et beløb, der er afskrevet  

 efter reglerne i bekendtgørelsens § 12, dog igen tilskrives regnskabet, med  

 fradrag af senere afbetalinger.
VIII.
Afskrivning - § 12.
 Da arbejdsløshedsforsikringsloven ikke indeholder hjemmel til hel eller  

 delvis eftergivelse af gæld til kassen, kan kassen kun afskrive et  

 tilbagebetalingskrav i den refusionsberettigede del af regnskabet, hvis  

 kravet er ophørt med den virkning, at ingen hæfter for gælden.
 Kassen kan således afskrive den del af et tilbagebetalingskrav, der er  

 ophørt ved forældelse, eller ved at medlemmet har opnået tvangsakkord eller  

 gældssanering.
Kassen vil endvidere kunne afskrive tilbagebetalingskravet, hvis  

 medlemmets dødsbo udlægges til dækning af begravelsesudgifterne efter  

 skiftelovens § 10 eller afsluttes med bemærkningen »ejede intet«.  

 Afskrivning vil ligeledes kunne foretages af gæld, der ikke dækkes efter at  

 være rettidigt anmeldt i et dødsbo, der behandles som et gældsfragåelsesbo.
I  

 andre dødsboer hæfter arvingerne for rettidigt anmeldt gæld, og der er  

 således ikke mulighed for afskrivning af gælden.
 Pligten til effektiv inddrivelse af tilbagebetalingskrav betyder også, at  

 kassen har pligt til at foretage rettidig anmeldelse af kravet i dødsboer og  

 konkursboer m.fl.
Hvis Hypotekbanken har overtaget inddrivelsen, skal Hypotekbanken - ikke  

 kassen - foretage de fornødne skridt i sagen.
Kassen skal derfor straks  

 oversende eventuelle indkaldelser m.v. til Hypotekbanken.
 Til gengæld skal Hypotekbanken give kassen oplysning om størrelsen af et  

 eventuelt beløb, der kan afskrives i kassens regnskab.
Det bemærkes, at et medlem, der erklæres konkurs, vedbliver at hæfte for  

 den gæld, der ikke dækkes af konkursboet.
Afskrivning af en sådan gæld vil  

 derfor ikke kunne tillades.
IX.
Arbejdsløshedskassens ansvar - § 14.
 En kasse, der forsømmer sin pligt til at inddrive en fordring, herunder  

 evt. at anmode Hypotekbanken om bistand, er ansvarlig for betalingen af det  

 beløb, der som følge heraf ikke inddrives.
 Tilsvarende gælder, hvis kassen ikke har givet Hypotekbanken alle  

 oplysninger af betydning for Hypotekbankens inddrivelse eller har undladt at  

 oplyse en tilflyttet kasse om tilbagebetalingskravets opståen m.v.
 Hvis tilbagebetalingskravet f.eks. er ophørt, fordi kassen ikke har  

 foretaget rettidig anmeldelse i medlemmets dødsbo, vil kassen blive gjort  

 ansvarlig for det beløb, som ville være kommet til udlodning, hvis kravet  

 havde været anmeldt inden proklamafristens udløb.
 Har kassen endvidere forsømt sin pligt til regelmæssigt at søge gælden  

 inddrevet ved henvendelse til medlemmet o.s.v., kan der yderligere blive tale  

 om at pålægge kassen ansvar herfor.
 Tilsvarende gælder, hvis kravet forældes på grund af kassens passivitet,  

 manglende sagsanlæg m.v.
 Hvis kassen godtgør, at det ikke ville have været muligt at inddrive hele  

 tilbagebetalingskravet, vil kassen kun være ansvarlig for det beløb, som  

 kunne være inddrevet.
 Et ansvar for kassen udelukker ikke i sig selv, at kassen kan inddrive  

 beløbet hos medlemmet.
