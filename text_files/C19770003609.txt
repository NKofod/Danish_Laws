 Beføjelse til at eftergive personlig skat og til at bevilge almindelig  

 henstand med betalingen ud over den periode, for hvilken kommunerne ud fra  

 opkrævningsmæssige hensyn er bemyndiget til at meddele henstand, er tidligere  

 tillagt amtsskatteinspektoraterne, Københavns skatteråd og  

 kommunalbestyrelserne i Frederiksberg og Gentofte kommuner.
Med hensyn til skat af særlig indkomst bemyndiges  

 amtsskatteinspektoraterne, Københavns skatteråd og kommunalbestyrelsen i  

 Frederiksberg kommune herved til at træffe afgørelse om eftergivelse og  

 almindelig henstand.
Undtaget er dog skat af særlig indkomst, der er omfattet  

 af lovens § 2, nr. 1, men for hvilken fritagelse kan meddeles efter reglerne  

 i afskrivningslovens § 43A vedrørende fiskekuttere og mindre skibe samt  

 tilladelse til henstand i henhold til lov om særlig indkomstskat § 7B  

 angående fortjeneste ved salg af fast ejendom i forbindelse med  

 genanskaffelse af anden ejendom.
Endvidere bemyndiges amtsskatteinspektoraterne, Københavns skatteråd og  

 kommunalbestyrelsen i Frederiksberg kommune til at bevilge henstand for så  

 vidt angår personlig skat, skat af særlig indkomst, formueskat, selskabsskat  

 og skat pålignet dødsboer i tilfælde, hvor skatteansættelsen er påklaget til  

 landsskatteretten, forelagt for statsskattedirektoratet eller indbragt for  

 domstolene.
Bemyndigelse omfatter tillige sømandsskat, folkepensionsbidrag og  

 kirkelige afgifter m.v., for hvilke det i de enkelte love er bestemt, at  

 reglerne i statsskatteloven finder tilsvarende anvendelse.
Afgørelserne træffes af det amtsskatteinspektorat, hvorunder  

 slutligningskommunen hører.
Er slutligningskommunen en af de nævnte to  

 hovedstadskommuner, skal afgørelsen træffes af vedkommende myndighed i denne.
 Eventuelle klager over en i medfør af foranstående bestemmelser truffen  

 afgørelse indgives til skattedepartementet.
 Bestemmelserne i kildeskatteloven om henstand med skatteopkrævningen for  

 personer, der tager ophold i udlandet, er ikke omfattet af nærværende  

 cirkulære.
 Cirkulæret træder i kraft den 1. marts 1977.
 Skattedepartementet, den 2. februar  

 1977.
Hans P.
Gøtrik.
 /Uffe Thau.
