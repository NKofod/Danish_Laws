God revisorskik Med skrivelse af 21. december 1998 indgav Erhvervs- og  

 Selskabsstyrelsen klage over registreret revisor Ole Herløv  

 Fliisgaard.
 Styrelsen har oplyst, at indklagede har været  

 optaget i revisorregisteret siden den 13. februar 1992.
 Sagen drejer sig om, hvorvidt indholdet af en af  

 indklagede udarbejdet revisionspåtegning er i strid med god  

 revisorsskik, og om indklagede har overtrådt  

 erklæringsbekendtgørelsens § 5 ved ikke i samme påtegning  

 samt i en revisionspåtegning på et efterfølgende regnskab  

 at have gjort opmærksom på ulovlige forhold.
 Det fremgår af sagen, at indklagede er revisor for  

 selskabet Holdinganpartsselskabet Vognserup ApS, der havde første  

 regnskabsår 1. oktober 1995 - 31. marts 1997. Det er oplyst, at  

 selskabets bilagsmateriale i december 1997 blev beslaglagt af Told & Skat  

 og Holbæk kriminalpoliti i forbindelse med en ransagning hos selskabets  

 direktør, der samtidig blev varetægtsfængslet.
 Da selskabet ikke havde udarbejdet årsregnskab  

 udmeldte Erhvervs- og Selskabsstyrelsen den 4. februar 1998 i medfør  

 af anpartsselskabslovens § 63 statsautoriseret revisor Lars Holtug som  

 regnskabskyndig med henblik på bl. a. at vurdere, om der var grundlag  

 for at udarbejde regnskab.
 Indklagede udarbejdede årsregnskab for perioden 1.  

 april 1996 - 31. marts 1997 og gav den 12. februar 1998 regnskabet  

 følgende påtegning:
 "Vi har revideret årsregnskabet for  

 Holdinganpartsselskabet Vognserup for perioden 01.04.96 - 31.03.97.
UDFØRT REVISION Da selskabets bilagsmateriale, grundet Told- og  

 Skatteregion Kalundborgs beslaglæggelse, ikke har været  

 tilgængelig, er almindelig revision ikke foretaget.
 Regnskabet er således udarbejdet på baggrund  

 af den af selskabet foretagne bogføring og modtagne mundtlige  

 oplysninger.
Årsregnskabet anses dog for aflagt i  

 overensstemmelse med lovgivningens og vedtægternes krav til  

 regnskabsaflæggelse, og giver efter min opfattelse et retvisende  

 billede af årets resultat, aktiver og passiver, samt den  

 økonomiske stilling pr. 31.03.96." Selskabets egenkapital var anført til kr. 288.824.  

 Under aktiver var medtaget "andre tilgodehavender" med kr. 393.732.  

 Regnskabet var på vegne ledelsen underskrevet af direktørens  

 ægtefælle.
 D.E.Revision, Klippinge, fremsendte samme dag regnskabet  

 til Erhvervs- og Selskabsstyrelsen.
 Statsautoriseret revisor Lars Holtugs redegørelse  

 forelå den 13. marts 1998. Efter gennemgang af det ved Told & Skat  

 beroende materiale anførte Lars Holtug bl. a.:
 "...
 Vi har foretaget en kritisk gennemgang af selskabets  

 forhold, hvor vægten har været lagt på:
- Selskabets bogføring, samt dokumentation for de  

 foretagne transaktioner - Selskabets aktivitet.
 Som følge af kvaliteten af selskabets  

 bogføringsmateriale har vi vurderet, at der ikke er grundlag for at  

 udarbejde regnskab for perioden fra selskabets stiftelse frem til d. d.
Selskabets aktivitet har bestået i at diskontere  

 fakturaer fra Revision Køldal-Eriksen ApS med en diskonto på  

 7%" ...
 Det er vor opfattelse, at det er usikkert om der er midler  

 i selskabet, ligesom det er usikkert, om selskabets egenkapital er i  

 behold.
 Vi har i forbindelse med vort arbejde noteret os  

 følgende forhold, der er eller kan være en overtrædelse af  

 lovgivningen:
Selskabet har ikke aflagt årsregnskab for  

 regnskabsåret 1996/97, der omfatter perioden 1. oktober 1995 til 31.  

 marts 1997. Erhvervs- og Selskabsstyrelsen har efter den fastsatte frist for  

 berigtigelse den 13. februar 1998 modtaget selskabets årsregnskab for  

 regnskabsåret 1996/97, men som tilsyneladende kun omfatter perioden 1.  

 april 1996 til 31. marts 1997." ...
"Baseret på formuleringen af  

 revisionspåtegningen er der vor opfattelse, at der er tale om et  

 urevideret regnskab, der er opstillet af revisor på grundlag af den af  

 selskabet foretagne bogføring og modtagne oplysninger.
Der  

 anføres i påtegningen, at almindelig revision ikke har  

 været foretaget som følge af politiets beslaglæggelse af  

 selskabets bilagsmateriale, samt at regnskabet er udarbejdet på  

 grundlag af den af selskabet foretagne bogføring og modtagne  

 oplysninger.
På trods heraf fremgår det ikke af  

 påtegningen, at der er taget forbehold med hensyn til, at revisionen  

 ikke har kunnet gennemføres, ligesom revisor på trods af ikke at  

 have revideret regnskabet har konkluderet, at årsregnskabet anses for  

 aflagt i overensstemmelse med lovgivningens krav til  

 regnskabsaflæggelse, samt at regnskabet efter revisors opfattelse giver  

 et retvisende billede af årets resultat, aktiver og passiver, samt den  

 økonomiske stilling pr. 31. marts 1996. (P.S. der burde i  

 påtegningen have stået 31. marts 1997.) Ifølge FSR´s vejledning om  

 revisionspåtegninger bør det klart fremgå af  

 påtegningen som et forbehold, at der ikke har kunnet gennemføres  

 en revision af årsregnskabet.
 Tilsvarende anbefaler FSR i vejledningen, at  

 påtegningens konklusion i tilfælde, hvor der ikke har kunnet  

 gennemføres revision udformes således:
"Som følge af de forbehold, der er beskrevet  

 ovenfor, har vi ikke kunnet gennemføre revision, og vi kan derfor ikke  

 udtale os om regnskabet." Vi er derfor af den opfattelse, at revisors  

 påtegning af årsregnskabet ikke er udarbejdet i overensstemmelse  

 med bekendtgørelse om statsautoriserede og registrerede revisorers  

 erklæringer m. v., ligesom det ikke kan antages, at der er foretaget  

 revision af årsregnskabet." Redegørelsen fortsætter med en beskrivelse  

 af, at der tilsyneladende er sket overtrædelse af  

 bogføringslovens § 2, jf. bogføringsbekendtgørelsens § 9  

 og anpartsselskabslovens § 20. Endelig anføres, at posten "andre  

 tilgodehavender" omfatter tilgodehavender hos Revision Køldal-Eriksen  

 ApS.
 Under henvisning til årsregnskabslovens § 63c, stk.  

 2 pålagde Erhvervs- og Selskabsstyrelsen med brev af 27. marts 1998  

 selskabet at udarbejde og fremsende nyt revideret, underskrevet og godkendt  

 regnskab for hele første regnskabsperiode 1. oktober 1995 - 31. marts  

 1997. Selskabet blev endvidere anmodet om en redegørelse  

 vedrørende værdiansættelsen af "andre tilgodehavender" hos  

 Revision Køldal-Eriksen ApS, der efter styrelsens oplysninger var  

 under konkursbehandling, og hvis kurator havde oplyst, at boet ikke indeholdt  

 midler.
 I svarskrivelse af 18. april 1998 anførte  

 indklagede overfor Erhvervs- og Selskabsstyrelsen:
"Den fejlagtige datering af regnskabet angivet som  

 1/4-1996 til 31/3-1997 er opstået ved en misforståelse, som jeg  

 er skyldig i.
Der vedlægges et nyt regnskab med korrekt datering idet  

 selskabets 1. regnskabsår er 1/10-1995 til 31. marts 1997, i den  

 første del af regnskabsåret har der ikke været aktivitet i  

 selskabet, hvorfor regnskaberne er identiske m. h. t. driftsresultatet.
I  

 balancen har vi reguleret kapitaltabet som oplyst i Deres brev andrager kr.  

 392.732 samt en tabt anpartskapital kr. 200.000 det samlede beløb er  

 modregnet i mellemregningskontoen hvorfor egenkapitalen fortsat er  

 intakt." Indklagede vedlagde et af ham udarbejdet regnskab, hvori  

 der var sket modregning mellem materielle anlægsaktiver og andre  

 tilgodehavender over for gæld til kreditinstitutioner.
Indklagedes  

 revisionspåtegning var identisk med den, der fremgik af det  

 forudgående regnskab, ligesom egenkapitalen fortsat var kr.  

 288.824.
Erhvervs- og Selskabsstyrelsen stillede i skrivelse af 6.  

 maj 1998 til selskabet en række spørgsmål  

 vedrørende ovennævnte modregning.
Parterne korresponderede  

 herefter om dette, senest ved styrelsens brev af 8. juli 1998, der efter det  

 oplyste ikke er besvaret af selskabet.
 Parternes argumenter:
Erhvervs- og Selskabsstyrelsen har anført,  

 at indklagede har overtrådt § 6 i lov om registrerede revisorer ved i  

 sin påtegning af 12. februar 1998 at have erklæret, at regnskabet  

 gav et retvisende billede og samtidig i samme erklæring at have oplyst,  

 at revision ikke var foretaget, da bilagene ikke var tilgængelige.  

 Indklagede kan ikke give en sådan påtegning uden at foretage  

 revisionshandlinger.
Når indklagede ikke kan opnå indsigt i hele  

 eller dele af regnskabet, skal der tages forbehold, jf.  

 erklæringsbekendtgørelsens § 5, stk. 1, nr.7. Det er en  

 overtrædelse af samme regel, at indklagede har påtegnet et  

 ikke-revideret årsregnskab.
Endvidere burde indklagede i henhold til §§ 5 og 6, stk.  

 2, nr. 3 i bekendtgørelse om statsautoriserede og registrerede  

 revisorers erklæringer have taget forbehold eller givet supplerende  

 oplysninger i anledning af selskabets overtrædelser af  

 bogføringslovens § 2, jf. bogføringsbekendtgørelsens § 9  

 og af anpartsselskabsloven.
Indklagede har endelig i det andet regnskab  

 overtrådt bekendtgørelse om statsautoriserede og registrerede  

 revisorers erklæringer m.v. §§ 5 og 6, da der jf. § 8 i  

 årsregnskabsloven, er et forbud mod modregning, som revisor ikke har  

 oplyst om i anden revisionspåtegning.
Oplysningerne om selskabets  

 tilgodehavende hos et konkursramt selskab var først medtaget i det  

 sidste regnskab.
 Den af indklagede beskrevne revision lever ikke op til god  

 revisionsskik, idet der ikke foretaget substansrevision.
 Indklagede har anført, at det ikke kan  

 erkendes, at § 6 i lov om registrerede revisorer og/eller §§ 5 og 6 i  

 bekendtgørelse om statsautoriserede og registrerede revisorers  

 erklæringer m.v. er overtrådt.
 Det er ukorrekt, når den regnskabskyndige  

 statsautoriseret revisor, Lars Holtug, vurderer indklagedes regnskab ud fra  

 principperne og vejledningen fra Holtugs egen forening - Foreningen af  

 Statsautoriserede Revisorer.
Holdinganpartsselskabet Vognserup er et selskab, der  

 først og fremmest diskonterer fordringer for sine datterselskaber og  

 som har regres for tab.
De overtrædelser, der fremgår af Lars  

 Holtugs redegørelse, er ikke erkendt af selskabets ledelse eller  

 på anden måde fastslået.
Selskabet har kun beviseligt begået én  

 relevant overtrædelse af reglerne - nemlig undladelsen af at indsende  

 årsregnskabet rettidigt.
Dette kan imidlertid ikke bebrejdes  

 indklagede, der ikke var valgt som revisor, da regnskabet skulle indleveres.  

 Den tidligere revisor var i gang med arbejdet, men blev afbrudt af  

 ransagningen og beslaglæggelsen.
Told- og Skat finansierede efterfølgende en  

 konkursbegæring mod selskabet.
Konkursbegæringen blev imidlertid  

 afvist af skifteretten, hvilket blev stadfæstet af Østre  

 Landsret.
Alt dette var indklagede imidlertid ikke bekendt med, idet  

 selskabets direktør var varetægtsfængslet.  

 Direktørens familie, der modtog opløsningstruslerne fra  

 Erhvervs- og Selskabsstyrelsen, bad indklagede medvirke til at afværge  

 opløsningstruslen på grund af manglende indlevering af regnskab.  

 Selskabets begrundelse for at indklagede ikke kunne komme til at revidere de  

 originale bilag, er således troværdig og sand, og den blev oplyst  

 i indklagedes påtegning.
 De af Lars Holtug påståede overtrædelser  

 kunne indklagede ikke have kendskab til, da han underskrev regnskabet.  

 Indklagede handlede derimod korrekt ved at opstille og underskrive regnskabet  

 ud fra den bogføring, han fik forelagt.
 Den eneste overtrædelse indklagede kan erkende er,  

 at han ikke forsynede sin påtegning med overskriften "Forbehold".  

 Forbeholdet fremgår imidlertid tydeligt af påtegningens  

 indhold.
Såvel myndigheder, kreditorer og mulige kreditorer  

 har efter påtegningens indhold haft mulighed for at bedømme,  

 på hvilket grundlag regnskabet var udarbejdet, og hvilke mangler dette  

 eventuelt kunne medføre.
Der er da heller ikke nogen kreditorer, der  

 har lidt tab på trods af de økonomiske problemer, Lars Holtug  

 hævder, at selskabet har.
Der er heller ikke fremkommet oplysninger om  

 væsentlige fejl i regnskabets oplysninger om selskabets  

 økonomiske status.
Klagen er således ubegrundet.
Der er højst  

 tale om en meget lille og formel overtrædelse af reglerne.
 Disciplinærnævnet skal udtale:
 Indklagede har i sin påtegning på  

 årsregnskabet for Holdinganpartsselskabet Vognserup ApS for  

 regnskabsåret 1. april 1996 til 31. marts 1997, og tilsvarende på  

 det senere - rettede - årsregnskab for perioden 1. oktober 1995 til 31.  

 marts 1997, indledningsvis anført, at almindelig revision ikke er  

 foretaget, da selskabets bilagsmateriale ikke har været  

 tilgængeligt, idet det var beslaglagt af Told- og Skatteregion  

 Kalundborg.
Det må således lægges til grund, at der  

 er tale om et urevideret regnskab.
Nævnet finder på denne  

 baggrund ikke, at indklagede har haft fornødent grundlag for som sket  

 at forsyne regnskabet med en påtegning, der fremtræder som  

 "blank",jf. herved § 6 i lov om registrerede revisorer, idet han i  

 påtegningen erklærer, at "vi har revideret årsregnskabet  

 for Holdinganpartsselskabet Vognserup for perioden 01. 04. 96- 31. 03. 97"  

 (samt senere perioden 01.10.95 - 31.03.97), at "årsregnskabet anses dog  

 for aflagt i overensstemmelse med lovgivningens og vedtægternes krav  

 til regnskabsaflæggelse", og at årsregnskabet efter hans  

 opfattelse giver et retvisende billede af årets resultat, aktiver og  

 passiver samt den økonomiske stilling pr. 31. 03. 96 (rettelig  

 97).
 Indklagede har således ikke taget forbehold om, at  

 revision af regnskabet ikke har kunnet gennemføres, da han ikke har  

 haft indsigt i hele eller dele af regnskabet, hvorved bemærkes, at  

 oplysningen om, at almindelig revision ikke er foretaget, da bilagsmaterialet  

 ikke var tilgængeligt, på baggrund af den "blanke"  

 påtegning på ingen måde fremtræder som et forbehold,  

 jf. herved erklæringsbekendtgørelsens § 5, stk 1.
 Nævnet finder at indklagede i påtegningen  

 på regnskaberne burde have taget forbehold i overensstemmelse med  

 erklæringsbekendtgørelsens § 5, og at han ved ikke at have  

 forholdt sig således har handlet i strid med god revisorskik.
 Efter redegørelsen fra statsautoriseret revisor  

 Lars Holtug må nævnet videre lægge til grund, at der er  

 sket overtrædelser af bogføringslovens § 2, jf.  

 bogføringsbekendtgørelsens § 9 og § 11, anpartsselskabslovens §  

 20 samt i årsregnskabet for perioden 1. oktober 1995 til 31. marts 1997  

 tillige af årsregnskabslovens § 8. Nævnet finder, at disse  

 forhold - også bortset fra det oven for anførte - i sig selv  

 burde have givet anledning til forbehold og/eller supplerende oplysninger,  

 jf. erklæringsbekendtgørelsens §§ 5 og 6.
Nævnet finder således, at indklagede ved  

 affattelsen af påtegningen på de pågældende  

 regnskaber har tilsidesat god revisorskik.
Indklagede har derfor i  

 medfør af § 11 a, stk. 1, i lov om registrerede revisorer forskyldt en  

 bøde, der passende findes at burde fastsættes til 25.000 kr.
 T h i  b e s t e m m e s:
 Registreret revisor Ole Herløv Fliisgaard  

 pålægges en bøde på 25.000 kr.
 Afgørelsen offentliggøres, jf. § 11 a, stk.  

 6, i lov om registrerede revisorer.
