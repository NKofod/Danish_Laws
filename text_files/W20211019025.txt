Erstatningsansvarsloven § 26  godtgørelse for tort, nævnets j. nr. 21-520-09596, 21-520-09865 og 21-520-09469 Skadevolder blev dømt for at have begået en række overgreb på skadevolders datter, dennes veninde samt skadevolders daværende svigerinde, som alle var mellem 10 og 13 år på tidspunktet for hændelserne.
I de to førstnævnte sager omhandlende datteren og dennes veninde var der tale om flere grove overgreb, herunder voldtægt af barn under 12 år, incest, blufærdighedskrænkelse samt besiddelse af børneporno, over en periode fra januar til november 2019. Nævnet tilkendte de to ansøgere hver 155.000 kr. i godtgørelse for tort.
Nævnet lagde ved fastsættelsen af godtgørelsen vægt på, at der efter lovændringen i 2018 (Lov nr. 140 af 28. februar 2018) er indført en minimumsgodtgørelse på 150.000 kr. (2017-niveau) i sager om grove seksuelle misbrug af børn, der strækker sig over en årrække, eller hvor det seksuelle misbrug har fundet sted henover ét år, hvis der har været tale om hyppige overgreb, samt hvor barnet har et særligt tillids- eller afhængighedsforhold til skadevolder.
Nævnet lagde endvidere vægt på, at minimumsgodtgørelsen ifølge forarbejderne til loven skal tilpasses den almindelige lønudvikling for at undgå, at niveauet for tortgodtgørelse ikke stagnerer, jf. principperne i erstatningsansvarslovens § 15.
I den sidstnævnte sag omhandlende skadevolders daværende svigerinde blev skadevolder dømt for voldtægt af barn under 12 år ved andet seksuelt forhold end samleje samt blufærdighedskrænkelse.
Overgrebene fandt sted på et ukendt tidspunkt i 2010-2013. Modsat de to ovenstående sager tilkendte nævnet ansøger 50.000 kr. i godtgørelse for tort.
Nævnet lagde ved afgørelsen vægt på omstændighederne ved overgrebet herunder karakteren og varigheden heraf, og at hændelserne i denne sag fandt sted før lovændringen i 2018.
