 En klage over at en socialforvaltning ikke havde ydet en person  

 rådgivning og vejledning i forbindelse med, at hun som førtidspensionist  

 gennemførte en uddannelse som bibliotekar, fandtes ikke at kunne betragtes  

 som en klage over omfanget af en ydelse i bistandslovens forstand.  

 Ankestyrelsen tiltrådte derfor amtsankenævnets afvisning af at behandle  

 klagen.
 REDEGØRELSE FOR SAGEN:
En ansøger fik i 1965 tilkendt mellemste invalidepension på grund af  

 epilepsi.
I 1978 påbegyndte hun et studenterkursus, og hun tog  

 studentereksamen i 1980. Fra 1980 til 1984 gennemførte ansøgeren en  

 uddannelse til bibliotekar.
Efter afslutningen af uddannelsen traf  

 revaliderings- og pensionsnævnet i juni 1985 afgørelse om, at ansøgeren ikke  

 længere var berettiget til at modtage pension, og pensionen blev inddraget  

 med virkning fra den 30. september 1985.
Efter nævnets afgørelse om inddragelse af pensionen klagede ansøgeren til  

 amtsankenævnet over, at hun ikke af sin kommune var blevet vejledt om  

 konsekvenserne af gennemførelsen af studiet for retten til fortsat at modtage  

 pension.
Ansøgeren gjorde i denne forbindelse gældende, at  

 socialforvaltningen havde været bekendt med hendes studieforløb, og at det  

 derfor måtte have været socialforvaltningens pligt at underrette hende om,  

 hvilke konsekvenser gennemførelsen af uddannelsen kunne få for hendes sociale  

 status.
 AFGØRELSEN, DER KLAGES OVER:
Amtsankenævnet udtalte, at nævnet alene kan behandle klager over  

 socialforvaltningens afgørelser og ikke særskilt kan behandle klager over den  

 sagsbehandling, som foretages af det sociale udvalg.
Uanset de konsekvenser  

 det havde haft for ansøgeren at gennemføre uddannelsen, fandt nævnet, at  

 behandlingen af klagen ville ligge uden for nævnets kompetence, hvorfor  

 nævnet vedtog at afvise klagen.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Lov om social bistand, § 28.
 ANKESTYRELSENS AFGØRELSE:
Efter de foreliggende oplysninger finder Ankestyrelsen ikke, at ansøgerens  

 klage over at socialforvaltningen ikke har ydet hende rådgivning eller  

 vejledning kan betragtes som en klage over omfanget af en ydelse i  

 bistandslovens forstand.
Ankestyrelsen tiltræder derfor, at amtsankenævnet  

 har afvist af behandle klagen herom.
