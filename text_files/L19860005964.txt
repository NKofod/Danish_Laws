Den 2. oktober 1985 undertegnede Danmark i Ottawa en aftale med  

 COSPAS-SARSAT-parterne, d.v.s.
Sovjetunionen (COSPAS) og Amerikas forenede  

 Stater, Canada og Frankrig (SARSAT), om dansk deltagelse i og vurdering af  

 COSPAS-SARSAT systemet.
COSPAS-SARSAT systemet består af sovjetiske og amerikanske pol til pol  

 omkredsende satellitter, som er udstyret til globalt at kunne opfange,  

 positionsbestemme og videresende nødsignaler fra nødstedte til lands, til  

 vands og i luften på frekvenserne 121,5 MHz, 243,0 MHz og/eller 406,0 MHz til  

 modtagerstationer i Amerikas forenede Stater, Sovjetunionen, Canada, Frankrig  

 og Norge.
Ud fra systemets positionsbestemmelse af det opfangede nødsignal  

 alarmerer modtagerstationerne den af deltagerlandet udpegede redningscentral,  

 som derefter har ansvaret for at iværksætte en redningsaktion.
 Danmark deltager i systemet på forsøgsbasis og den danske deltagelse  

 varetages af en af Ministeriet for Grønland nedsat styringsgruppe, der ledes  

 af Grønlands tekniske Organisation.
 Norge, Sverige, Finland, Bulgarien og Storbritannien har ligeledes indgået  

 aftaler om deltagelse i systemet.
