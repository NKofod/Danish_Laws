Konkurrencerådet har efter nærmere undersøgelse fundet, at der - i  

 hvert fald til og med 1988 - er foregået et samarbejde mellem skibsværfterne  

 om kalkulation i forbindelse med tilbudsgivning til DSB, Søværnet og  

 Søfartsstyrelsen på vedligeholdelsesarbejder, og at det er overvejende  

 sandsynligt, at samarbejdet også har omfattet priser.
Da der ikke har været  

 grundlag for at antage, at samarbejdet har fundet sted efter  

 konkurrencelovens ikrafttræden, er der imidlertid ikke tale om en  

 overtrædelse af lovens bestemmelser om anmeldelse af aftaler, og dermed ikke  

 grundlag for at skride ind.
 Konkurrencerådets undersøgelse:
 Konkurrencerådet har afsluttet en undersøgelse omkring danske værfters  

 tilbudsgivning på skibsreparationer til DSB, Søværnet og Søfartsstyrelsen.  

 Undersøgelsen har vist, at der tidligere - i hvert fald til og med 1988 - er  

 foregået et samarbejde mellem skibsværfterne om kalkulation i forbindelse med  

 tilbudsgivning til de tre nævnte redere på vedligeholdelsesarbejder, og det  

 er overvejende sandsynligt, at dette kalkulationssamarbejde også har omfattet  

 priser.
 Baggrunden for undersøgelsen:
Undersøgelsen blev indledt efter anmodning fra DSB.
Baggrunden var omtalen  

 i Vendsyssel Tidende - og derefter den øvrige dagspresse - af en hemmelig  

 aftale mellem de danske skibsværfter, som skulle have tvunget DSB samt  

 Søværnet og Søfartsstyrelsen til at betale overpris for reparation af skibe  

 ved de danske værfter.
For DSB drejer det sig om vedligeholdelse af færger  

 mv., for Søværnet skibe til bl.a. militære opgaver og for Søfartsstyrelsen om  

 skoleskibe og isbrydere.
Ifølge presseforlydenderne aftalte værfterne  

 priserne på reparationer indbyrdes og lod ordrerne gå »på omgang«.  

 Som deltagere i dette samarbejde blev der i pressen nævnt Danyard A/S i  

 Frederikshavn og Aalborg, Århus Flydedok A/S (tidligere Dannebrog Værft),  

 Fredericia Værft A/S, Svendborg Værft A/S samt værfterne i Nakskov og  

 Helsingør.
Til brug for Konkurrencerådets undersøgelser er der fra DSB,  

 Søværnet og Søfartsstyrelsen indhentet oversigter over de  

 vedligeholdelsesarbejder, der er foretaget i årene 1986-1990. De berørte  

 skibsværfter har endvidere været indkaldt til møder til drøftelse af sagens  

 konkurrenceretlige aspekter.
Der har således været afholdt møder med Danyard  

 A/S, Svendborg Værft A/S, Fredericia Værft A/S og Århus Flydedok A/S.
Ved  

 møderne har Konkurrencerådet stikprøvevis gennemgået de enkelte værfters  

 bestyrelsesprotokoller for et udvalgt år.
Rådet har endvidere bedt værfterne  

 medbringe kopier af afgivne tilbud på reparationsarbejder på skibe fra DSB,  

 Søværnet og Søfartsstyrelsen for årene 1986-1990, herunder også kopier af det  

 beregningsmateriale, der har ligget til grund for de konkrete tilbud.
 Som led i undersøgelsen har Konkurrencerådet fra Vendsyssel Tidende fået  

 udleveret et - efter det oplyste - konstrueret eksempel på, hvorledes  

 prissamarbejdet skulle være foregået.
 Konklusioner af Konkurrencerådets undersøgelse:
Konkurrencerådet har ikke fundet beviser for, at der i øjeblikket foregår  

 et samarbejde omkring tilbudsgivningen mellem de danske værfter.
Såvel  

 Skibsværftsforeningen som de værfter, der er indgået i undersøgelsen har  

 endvidere afvist, at et sådant samarbejde skulle finde sted.
Det har heller  

 ikke ved undersøgelserne tilbage i tiden kunnet påvises, at  

 Skibsværftsforeningen har haft en rolle i forbindelse med et tidligere  

 samarbejde omkring tilbudsafgivningen.
Derimod er det påvist, at der  

 tidligere - i hvert fald til og med 1988 - er foregået et samarbejde mellem  

 skibsværfterne om kalkulation i forbindelse med tilbudsgivning til de tre  

 nævnte redere på vedligeholdelsesarbejder, og det er overvejende sandsynligt,  

 at dette kalkulationssamarbejde har omfattet priser.
Undersøgelserne er  

 vanskeliggjort af, at der ikke for tiden før 1989 har foreligget et komplet  

 arkivmateriale på de berørte skibsværfter.
Konkurrencerådet bygger sin  

 opfattelse af et prissamarbejde på følgende indicier: Det er oplyst, at der i  

 forbindelse med tilbudsgivningerne - herunder ved besigtigelsen af udbudte  

 arbejder - er foregået en betydelig samtaleaktivitet mellem medarbejdere på  

 værfterne, og at der samarbejdedes og udveksledes informationer om  

 arbejdstimer og materialeforbrug.
Det er ikke afvist af værfterne, at der hos  

 deres medarbejdere kunne være foregået også et samarbejde om priser.
Det fra  

 DSB, Søværnet og Søfartsstyrelsen undersøgte materiale om indhentede tilbud  

 synes at bekræfte en antagelse om, at der har været et prissamarbejde, idet  

 arbejdet ifølge det ældste materiale skifter fra gang til gang mellem  

 værfterne.
Denne tendens er dog spinkel, og billedet synes ændret i de  

 seneste år.
De tal, som indgår i det fra Vendsyssel Tidende udleverede  

 »konstruerede« eksempel, er i de efterfølgende møder med værfterne  

 blevet bekræftet som faktiske.
Det er Konkurrencerådets opfattelse på basis  

 af de afgivne oplysninger, at det ikke vil være muligt at opstille tallene i  

 avisens eksempel, uden at der har foreligget et prissamarbejde.
Tallene vil  

 efter det oplyste heller ikke kunne sammenstilles efterfølgende med henblik  

 på at miskreditere værfterne.
 Sagens videre forløb:
Der har ikke været grundlag for at antage, at der for øjeblikket foregår  

 eller i øvrigt i perioden efter konkurrencelovens ikrafttræden 1. januar 1990  

 har foregået et samarbejde mellem værfterne om tilbudsgivningen.
Der er  

 herefter ikke tale om overtrædelse af konkurrencelovens bestemmelser om  

 anmeldelse af aftaler, jf. lovens § 5. Det samarbejde, som de ovennævnte  

 indicier peger på, indebærer derimod en overtrædelse af anmeldelsesreglerne i  

 den nu ophævede monopollov.
Der er hermed alene tale om overtrædelse af en  

 ordensregel.
Konkurrencerådet har orienteret politimesteren i Frederikshavn  

 om resultatet af rådets undersøgelser.
Sagen er herefter tilbagesendt til  

 DSB, og rådet har anmodet om, at den eventuelle overtrædelse af monopolloven  

 inddrages, såfremt DSB overgiver sagen til politimæssig efterforskning.
På  

 grundlag heraf har industriministeren, trafikministeren og forsvarsministeren  

 i en fælles udtalelse tilkendegivet, at de ønsker, at der skabes fuld klarhed  

 om sagen.
Ministrene har derfor oversendt sagen til anklagemyndigheden med  

 henblik på at undersøge, om der er begået strafbare handlinger.
Samtidig har  

 de bedt Kammeradvokaten om sammen med DSB's advokat at vurdere, om der kan  

 gøres erstatningskrav gældende.
