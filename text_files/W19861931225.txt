En sikret, der var sygemeldt fra den 5. juni 1984, havde den 8. juni  

 1984 fremsendt lægeerklæring til sin arbejdsgiver om uarbejdsdygtighed af  

 kortere varighed.
Sikredes læge havde over for det sociale udvalg oplyst, at  

 sikrede i forbindelse med sygemeldingen var opfordret til at genoptage sit  

 arbejde snarest efter den 8. juni 1984. På denne baggrund havde udvalget  

 afslået at yde refusion efter den 10. juni 1984 til arbejdsgiveren, der havde  

 tegnet forsikring i henhold til dagpengelovens § 11. Ankestyrelsen fandt, at  

 arbejdsgiveren var berettiget til refusion af sygedagpenge fra 6.
 juni til 18. juni 1984. Ankestyrelsen lagde vægt på, at der for  

 arbejdsgiveren havde foreligget lægeerklæring om uarbejdsdygtighed på grund  

 af sygdom fra den 5. juni 1984, og at en en erklæring om uarbejdsdygtighed i  

 kortere tid sædvanligvis måtte anses for at være fyldestgørende dokumentation  

 for uarbejdsdygtighed i indtil 14 dage.
 REDEGØRELSE FOR SAGEN:
 En sikret havde sygemeldt sig den 5. juni 1984. Ifølge lægeerklæring af 8.  

 juni 1984 måtte uarbejdsdygtigheden forventes at blive af kortere varighed.
Det var oplyst, at sikrede tidligere havde været fraværende i flere  

 længerevarende perioder på grund af sit barns sygdom.
Arbejdsgiveren havde  

 anmodet om varighedserklæring den 6. juli 1984. Sikrede blev afskediget pr.  

 1. august 1984 som følge af, at anmodningen om vaarighedserklæring endnu ikke  

 var efterkommet.
 Den 1. august 1984 anmodede arbejdsgiveren, der havde tegnet forsikring i  

 henhold til dagpengelovens § 11, det sociale udvalg om refusion af dagpenge  

 for perioden 6. juni - 1. august 1984.
 Det sociale udvalg traf afgørelse om, at arbejdsgiveren kun kunne få  

 udbetalt refusion for perioden 6. juni - 10. juni 1984, da der ifølge  

 lægeerklæring af 8. juni 1984 var tale om uarbejdsdygtighed af kortere  

 varighed, og da sikredes læge i en erklæring af 6. juli 1984 til  

 socialforvaltningen havde udtalt, at sikrede i forbindelse med sygemeldingen  

 var anmodet om at genoptage sit arbejde snarest efter den 8. juni 1984.
 Over for amtsankenævnet anførte arbejdsgiveren, at lægeerklæringen af 8.  

 juni 1984 måtte være gældende i 14 dage, dvs. frem til ca. den 22. juni 1984.  

 Såfremt socialforvaltningen måtte have andre oplysninger med hensyn til  

 uarbejdsdygtighedens varighed, kunne disse næppe uden videre annullere den  

 pr. 8. juni 1984 udstedte lægeerklæring.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med henvisning til, at  

 sikrede ifølge foreliggende lægeerklæringer ikke kunne anses for at være  

 berettiget til sygedagpenge for en periode efter den 10. juni 1984. Som følge  

 heraf kunne refusion i henhold til dagpengelovens § 27 ikke ydes efter det  

 nævnte tidspunkt.
 KLAGEN TIL ANKESTYRELSEN:
Arbejdsgiveren anførte i klagen, at amtsankenævnet ensidigt havde lagt  

 vægt på oplysninger, som socialforvaltningen havde haft, men som var  

 arbejdsgiveren aldeles ubekendte.
Efter arbejdsgiverens opfattelse var der  

 ved lægeerklæringen af 8. juni 1984 dokumenteret uarbejdsdygtighed indtil ca.  

 den 22. juni 1984. Arbejdsgiveren henviste endvidere til, at sikrede den 8.  

 august 1984 havde fået udstedt lægeerklæring om uarbejdsdygtighed i fortsat  

 14 dage.
 LOVGRUNDLAG:
 Lov om dagpenge ved sygdom eller fødsel, § 7, stk. 1 og 2, § 25, stk. 1,  

 og § 27, stk. 1.
 ANKESTYRELSENS AFGØRELSE:
 Under hensyn til at der for arbejdsgiveren har foreligget lægeerklæring om  

 uarbejdsdygtighed på grund af sygdom fra den 5. juni 1984, og til at en  

 erklæring om uarbejdsdygtighed i kortere tid sædvanligvis må anses for at  

 være fyldestgørende dokumentation for uarbejdsdygtighed i indtil 14 dage,  

 finder ankestyrelsen, at det påhviler det sociale udvalg at yde  

 arbejdsgiveren refusion af sygedagpenge fra 6. juni 1984 til 18. juni 1984.
 Ankestyrelsen ændrer således amtsankenævnets afgørelse.
