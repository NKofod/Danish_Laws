Skriftlig fremsættelse (26. april 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 afgift af affald og råstoffer. (Ændring af afgiften i  

 forbindelse med forebyggelsen af kogalskab).
(Lovforslag nr.
L 280).
 Det foreslås at fritage forarbejdet specificeret  

 risikomateriale, der fremkommer ved bekæmpelsen af BSE (kogalskab), for  

 afgift efter affaldsafgiftsloven, når det efter behandling og  

 sterilisering på godkendte forarbejdningsanlæg forbrændes  

 på et anlæg registreret efter affaldsafgiftsloven.
 Det er Skatteministeriets vurdering, at det er  

 nødvendigt, at lovforslaget fremsættes og behandles  

 færdigt i indeværende samling, således at ændring af  

 affaldsafgiftsloven kan følge iværksættelsen af  

 øvrige initiativer i forbindelse med forarbejdning og bortskaffelse af  

 specificeret risikomateriale.
Den 27. februar 2000 blev der konstateret et enkelt  

 tilfælde af sygdommen bovin spongiform encephalopati (BSE), også  

 kaldet kogalskab, i en dansk kvægbesætning.
Der er ikke  

 konstateret yderligere tilfælde af BSE i Danmark, heller ikke hos de  

 andre dyr i samme besætning.
Mennesker kan ikke få kogalskab, men kan udvikle en  

 beslægtet sygdom, Creutzfeldt-Jacob-Disease, som er meget alvorlig med  

 dødelig udgang.
Der er derfor bl.a. indført nye  

 slagteteknikker, der sikrer, at kød ikke indeholder dele, hvor  

 sygdommen kan forekomme.
Specificeret risikomateriale er de frasorterede  

 dele, hvor sygdommen kan forekomme.
Ministeriet for Fødevarer, Landbrug og Fiskeri har  

 i ovennævnte forbindelse udarbejdet en bekendtgørelse om  

 forarbejdning og bortskaffelse af specificeret risikomateriale.
Efter  

 bekendtgørelsen skal materialet først forarbejdes til et  

 brandbart produkt og herefter skal det forbrændes.
Det er afgørende for et anlægs  

 registreringspligt, at anlægget modtager affald omfattet af kommunernes  

 anvisningspligt.
Det forarbejdede specificerede risikomateriale er ikke  

 omfattet af kommunernes anvisningspligt, og kan derfor forbrændes uden  

 afgift på anlæg, der ikke er registrerede efter  

 affaldsafgiftsloven.
Affaldet kan også forbrændes på visse  

 allerede registrerede affaldsforbrændingsanlæg, men efter den  

 gældende affaldsafgiftslov skal der her svares affaldsafgift.
Dette er  

 ikke hensigtsmæssigt, da opdelingen kan medføre en fordyrende  

 transport til ikke-registrerede anlæg af forarbejdet specificeret  

 risikomateriale.
 Efter Skatteministeriets vurdering er der ikke EU-retlige  

 problemer forbundet med lovforslaget.
Det foreslås, at loven træder i kraft dagen  

 efter offentliggørelsen i Lovtidende.
Lovændringen vil ikke  

 medføre noget provenutab.
 Idet jeg i øvrigt henviser til bemærkningerne  

 i lovforslaget, skal jeg anbefale det til Tingets velvillige behandling.
