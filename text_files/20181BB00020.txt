Fremsat den 12. oktober 2018 af Andreas Steenberg (RV), Sofie Carsten Nielsen (RV) og Morten Østergaard (RV) Forslag til folketingsbeslutning om afskaffelse af kravet om integrationsvurdering af børn Folketinget pålægger regeringen at fremsætte et lovforslag om at afskaffe kravet om, at børn over 8 år skal gennemgå en vurdering af, om der er grundlag for en vellykket integration i Danmark, før de kan bo i Danmark med deres forældre.
Lovforslaget skal fremsættes i indeværende folketingssamling.
Bemærkninger til forslaget Forslagsstillerne ønsker kravet om en vurdering af børns udsigt til vellykket integration afskaffet.
Det bør være et grundlæggende princip, at børn skal have ret til at bo sammen med deres forældre, når det tjener barnets tarv.
Hvis man giver en forælder opholdstilladelse, må man også give eventuelle mindreårige børn lov til at være i Danmark.
 Dertil kommer, at foreslagsstillerne ikke mener, at det kan godtgøres, at børn ikke er integrerbare  slet ikke i de tilfælde, hvor børnene indgår i en dansk familie og har en forælder, der har formået at leve op til de i forvejen strenge krav for at opnå familiesammenføring i Danmark.
Virkeligheden taler også imod de gældende regler.
Siden loven, som indførte kravet om integrationsvurdering, blev hastet igennem Folketinget i 2016, har vi set en række ulykkelige sager, hvor børn er blevet udvist og afskåret fra at leve i Danmark sammen med deres familie.
Dette, selv om der er tale om børn, som har haft gode liv i Danmark.
De er en del af velfungerende familier, som ikke ligger samfundet til last, men tværtimod er fuldt integrerede.
I den ene sag efter den anden har venner, skole og idrætsforeninger stået i kø for at fortælle, hvor velfungerende, integrerede og vellidte de udviste børn er.
Indtil videre har foreslagsstillerne kendskab til otte konkrete sager, som alle viser, at loven på ingen måde lever op til sit formål.
Myndighederne formår ikke at lave en integrationsvurdering, som har bund i virkeligheden.
Kravet om integrationsvurdering rammer ikke kun børnene.
Det rammer de danske statsborgere, som har fundet kærligheden i udlandet og har et ønske om at bo i Danmark.
De mister reelt deres mulighed for at bo i Danmark med den, de elsker, fordi deres ægtefælle er nødt til at blive med sine børn i udlandet.
Skriftlig fremsættelse Andreas Steenberg (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af kravet om integrationsvurdering af børn.
(Beslutningsforslag nr.
B 20) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
