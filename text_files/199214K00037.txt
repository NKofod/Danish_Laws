Nr BTL 37 Betænkning over Forslag til lov om ændring af lov om statsgaranti og  

 rentetilskud m.m. ved udlån til yngre jordbrugere   

 Nr L 37 1992-93, 1. samling Afgivet af Landbrugs- og Fiskeriudvalget Afgivet: 19921105 Udvalget har behandlet lovforslaget i en række møder og har herunder stillet spørgsmål til landbrugsministeren, som denne har besvaret skriftligt.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling af 2 årsager:
 For det første fordi det efter mindretallets opfattelse generelt er og  

 bliver grundlæggende forkert, at nogle bestemte personer og bestemte erhverv  

 skal tilgodeses i form af specielle regler om statsgaranti og rentetilskud.  

 Det er generelt usundt, at nogle erhverv kun kan etableres ved hjælp af  

 statsgarantier og rentetilskud.
 For det andet fordi det efter mindretallets opfattelse er et symptom på,  

 at noget andet er galt, såfremt specielt yngre jordbrugere har behov for  

 statsgarantier og rentetilskud.
Mindretallet mener, at lovens vedtagelse oprindeligt blev begrundet med,  

 at det stadig skulle være muligt for yngre landmænd at etablere sig.
Specielt  

 er det landejendomme til over 2 mio. kr., der gives statsgaranti og  

 rentetilskud til.
Hvorfor skal der overhovedet være sådanne ordninger for netop yngre  

 landmænd? Hvad med f.eks. yngre erhvervsfolk, der ønsker at købe en  

 virksomhed til over 2 mio. kr.? Mindretallet mener, at det er og bliver grundlæggende forkert, at der i  

 det danske samfund i dag er så dårlige opsparingsmuligheder, at anskaffelse  

 af en landbrugsejendom eller virksomhed kun kan muliggøres med hjælp fra  

 statens side, nemlig med statsgaranti og rentetilskud.
Mindretallet har ikke spor imod, at yngre landmænd eller andre virksomme  

 folk ønsker at etablere sig - tværtimod.
Mindretallet er imidlertid  

 grundlæggende imod, at det er en forudsætning for at etablere sig, at staten  

 står som garant og yder rentetilskud.
Dette er efter mindretallets opfattelse  

 usundt og forkert.
Modsat statsgaranti og rentetilskud ønsker mindretallet at fjerne de  

 årsager, der er til, at opsparingen forud for etablering har så dårlige  

 vilkår.
Også de byrder, som pålægges landbrugserhvervet, kunne efter  

 mindretallets mening med fordel og i vidt omfang afskaffes.
Hermed ville  

 erhvervet blive frit og dermed bedre i stand til at klare sig selv.
 Mindretallet finder, at man i stedet for at opkræve f.eks. jordskatter med  

 den ene hånd og uddele tilskud med den anden hånd kunne se på, om det ikke  

 var mest hensigtsmæssigt at nulstille begge ordninger.
 Mindretallet vil gerne være med til at gøre landbruget til et frit erhverv  

 igen og vil derfor gerne se på, hvilke byrder landbrugserhvervet kan befries  

 for mod naturligvis at give afkald på forskellige støtteordninger.
Mindretallet er imod lov om statsgaranti og rentetilskud m.m. ved udlån  

 til yngre jordbrugere.
Mindretallet stemte imod vedtagelsen i sin tid og  

 stemmer imod de med lovforslaget foreslåede ændringer med den begrundelse, at  

 mindretallet ønsker et frit erhverv, der er i stand til at klare sig selv.
 Lovforslaget bekræfter efter mindretallets opfattelse netop kun, at  

 etablering kun kan ske ved hjælp og med garanti fra statens side.
