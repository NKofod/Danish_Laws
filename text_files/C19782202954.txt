(Handelsskoler - tekniske skoler -  

 maskinmesterskoler) Ifølge cirkulære af 24. februar 1966 om dispositionsbeføjelser m.v. ved  

 handelsskoler og tekniske skoler § 7 ad konto 92, og cirkulære af 8. december  

 1969 om dispositionsbeføjelser ved maskinmesterskolerne § 10 ad konto 92, må  

 skolernes lokaler m.v. ikke udlejes til andet formål end skolens eget,  

 medmindre direktoratets tilladelse forud er indhentet.
 Endvidere findes i de fleste af skolernes vedtægter en bestemmelse om, at  

 skolernes bygninger, inventar, installationer, undervisningsmateriel m.v. kun  

 må anvendes til skolernes eget brug og således ikke må udlånes eller udlejes  

 til andet formål, medmindre undervisningsministeriets tilladelse forud er  

 indhentet.
I overensstemmelse med principperne bag disse regler har organisationer  

 inden for hotel- og restaurationserhvervet på baggrund af nogle konkrete  

 sager fremført, at skolerne ikke må bruges til arrangementer, der medfører  

 ubillig konkurrence med dette erhverv.
Organisationerne har derfor ønsket en  

 præcisering af, hvilke arrangementer, der med rimelighed må siges at falde  

 ind under skolernes eget formål.
 Direktoratet er enig med organisationerne i, at skolerne ikke må påføre  

 hoteller og restauranter ubillig konkurrence og kan oplyse følgende  

 vejledende retningslinjer, som dog ikke bør anses for udtømmende:
Som led i skolernes kontakt med det lokale erhvervsliv må det være  

 naturligt, at skolerne arrangerer besøg for erhvervsfolk, faglige  

 organisationer, faglige organer og de offentlige myndigheder, der giver  

 tilskud til skolerne.
I forbindelse hermed vil et beskedent traktement ofte  

 finde sted.
Andre besøgende bør ikke bespises på skolen.
Det må tillige anses som et naturligt led i skolernes virke, at der holdes  

 kulturelle arrangementer for eleverne m.fl., og at der i forbindelse hermed  

 mod betaling kan ske servering af forfriskninger.
Desuden vil der mod  

 betaling kunne holdes elevfester o.lign. med servering for deltagerne.
 For benyttelse af skolehjem gælder, at kun erhvervsskolernes elever og  

 kursister må bo på disse jfr. bestemmelserne om driftstilskud til skolehjem.
 Uden direktoratets tilladelse kan der dog holdes arrangementer evt. med  

 overnatning på skolehjem, i tilfælde, hvor udelukkende skolesøgende unge  

 deltager i arrangementet.
Falder et arrangement vedrørende benyttelse af skolens lokaler og  

 skolehjem efter det ovennævnte uden for skolens formål - hvilket f.eks. vil  

 være tilfældet, hvis en skolen uvedkommende arrangør står som vært ved  

 arrangementet, må det efter de anførte regler ikke afholdes, medmindre  

 direktoratets tilladelse forud er indhentet.
Ved direktoratets afgørelse af,  

 om tilladelse skal gives, vil det bl.a. være af betydning om arrangementet  

 kan afholdes, uden at der sker ubillig konkurrence med hotel- og  

 restaurationserhvervet.
 P.D.V.
 E.B.
