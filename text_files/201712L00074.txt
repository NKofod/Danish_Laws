Fremsat den 8. november 2017 af erhvervsministeren (Brian Mikkelsen) Forslag til Lov om ændring af lov om medarbejderinvesteringsselskaber (Ophævelse af revisionsbestemmelse) § 1 I lov nr. 1284 af 9. december 2014 om medarbejderinvesteringsselskaber, som ændret ved § 5 i lov nr. 631 af 8. juni 2016, foretages følgende ændring:
 1. § 48, 2. pkt., ophæves.
§ 2 Loven træder i kraft den 1. juli 2018.
Bemærkninger til lovforslaget Almindelige bemærkninger 1. Indledning og baggrund Med »Aftale om Vækstplan for Fødevarer« af 2. april 2014, besluttede den daværende SR-regering sammen med DF, V, LA og K at etablere en treårig forsøgsordning med medarbejderinvesteringsselskaber.
Formålet med forsøgsordningen med medarbejderinvesteringsselskaber er bl.a. at minimere risikoen for tab af arbejdspladser i visse erhverv, der f.eks. kan skyldes manglende investeringer i virksomheden og virksomhedens leverandører.
Ordningen blev fastsat i lov nr. 1284 af 9. december 2014 om medarbejderinvesteringsselskaber, og indebar incitamenter til at fremme og øge udbuddet af risikovillig kapital.
Formålet med loven var endvidere at give medarbejdere mulighed for at indskyde lønmidler til gavn for den virksomhed, medarbejderne er ansat i.
Af lov om medarbejderinvesteringsselskaber § 48, 2. pkt. fremgår, at erhvervs- og vækstministeren skal fremsætte et forslag om revision af loven senest i folketingsåret 2017-18. Af bemærkningerne til lovforslaget fremgår, at ordningen  og dermed loven  skal evalueres senest 3 år efter ikrafttræden med hensyn til, om der er opnået den ønskede effekt i form af øgede investeringer i de virksomheder, som medarbejderinvesteringsselskaberne skal virke til gavn for, jf.
Folketingstidende 2014-15, A, L16 som fremsat den 8. oktober 2014, side 43.
 Erhvervsministeriet har gennemført en evaluering af loven fra den 18. maj-27. juni 2017 (herefter Evaluering af lov om medarbejderinvesteringsselskaber). Evalueringen er blandt andet sket ved høring af de interessenter, der afgav substantielle høringssvar ved indførelsen af ordningen samt interview med det ene medarbejderinvesteringsselskab, der er etableret under ordningen.
Der er oprettet et medarbejderinvesteringsselskab siden lovens ikrafttræden, som er Danish Crowns afdeling i Rønne på Bornholm.
Evalueringen af ordningen viser, at der med loven er opnået den tilsigtede effekt, idet medarbejdere på Danish Crowns afdeling i Rønne har indskudt midler, der er anvendt til forbedringer af virksomhedens produktionskapacitet.
Ordningen indeholder den tilsigtede fleksibilitet, bl.a. at medarbejderinvesteringsselskabet kan vælge mellem lån og investering af dets midler.
Evalueringen konkluderer, at det medarbejderinvesteringsselskab, der er etableret, har fungeret efter hensigten og har skabt den ønskede effekt i form af at bevare og øge investeringer i Danish Crowns slagteri på Bornholm.
 Det kan ikke udelukkes, at der på et senere tidpunkt kan opstå behov for at etablere flere medarbejderinvesteringsselskaber, hvorfor muligheden for at oprette et medarbejderinvesteringsselskab også skal være muligt fremover.
2. Lovforslagets indhold 2.1. Gældende ret på området Lov om medarbejderinvesteringsselskaber trådte i kraft den 11. december 2014, og med loven indførtes muligheden for at stifte medarbejderinvesteringsselskaber, hvorigennem medarbejdere kan indskyde lønmidler til gavn for den virksomhed, som medarbejderne er ansat i.
Det er en forudsætning for etablering af et medarbejderinvesteringsselskab, at der er et behov for at tilvejebringe finansiering i form af risikovillig kapital (f.eks. egenkapital eller ansvarlig lånekapital). Denne kapitalindsprøjtning skal herefter anvendes til at modernisere og udvikle den virksomhed, medarbejderne er ansat i.
Medarbejderne får mulighed for en forrentning af de indskudte lønmidler, og samtidig sker der en udskydelse af skattebetalingen, så der først betales skat af de indskudte lønmidler, når der udbetales midler fra selskabet.
2.2. Erhvervsministeriets overvejelser På baggrund af konklusionerne fra Evaluering af lov om medarbejderinvesteringsselskaber og henset til, at der er oprettet et enkelt medarbejderinvesteringsselskab, og at der er generel opbakning til ordningen, vurderes det, at den nuværende ordning med medarbejderinvesteringsselskaber bør opretholdes.
Det vurderes, at ordningen har fungeret efter hensigten og har skabt den ønskede effekt i form af at bevare og øge investeringer i Danish Crowns afdeling i Rønne.
Det vurderes, at det vil være uhensigtsmæssigt at afskaffe muligheden for at etablere medarbejderinvesteringsselskaber  særligt i lyset af, at man ikke kender de fremtidige samfundsøkonomiske vilkår, adgangen til kapital og erhvervslivets behov.
På baggrund heraf vurderes det, at der samlet set vil være en samfundsmæssig værdi i at bevare ordningen med medarbejderinvesteringsselskaber i den eksisterende form.
2.3. Den foreslåede ordning Det foreslås, at lovens revisionsbestemmelse i § 48, 2. pkt., ophæves, og at ordningen om medarbejderinvesteringsselskaber videreføres uden ændringer.
3. De økonomiske og administrative konsekvenser for det offentlige Lovforslaget har ikke økonomiske eller administrative konsekvenser for det offentlige.
 4. De økonomiske og administrative konsekvenser for erhvervslivet m.v.
 Lovforslaget medfører ikke økonomiske konsekvenser for erhvervslivet.
5. De miljømæssige konsekvenser Lovforslaget har ikke miljømæssige konsekvenser.
6. De administrative konsekvenser for borgerne Lovforslaget medfører ikke administrative konsekvenser for erhvervslivet.
 7. Forholdet til EU-retten.
Lovforslaget indeholder ikke EU-retlige aspekter 8. Hørte myndigheder og organisationer m.v.
 Et udkast til lovforslaget har i perioden fra den 6. september til den 9. oktober 2017 været sendt i høring hos følgende myndigheder og organisationer mv.:
3F, Advokatrådet, Akademikernes Centralorganisation, Arbejderbevægelsens Erhvervsråd, Arbejdsmarkedets Tillægs Pension (ATP), Bygge- Anlægs- og Trækartellet (BAT), Børsmæglerforeningen, Centralorganisationens Fællesudvalg, CEPOS, Copenhagen Business School, Danish Venture Capital and Private Equity Association, Danmarks Nationalbank, Danmarks Skibskredit A/S, Dansk Aktionærforening, Dansk Arbejdsgiverforening, Dansk Byggeri, Dansk Ejendomsmæglerforening, Dansk Erhverv, DI, Dansk Investor Relations Forening  DIRF, Dansk Iværksætterforening, Dansk Landbrugsrådgivning  Videncenteret for Landbrug, Dansk Management Råd, Dansk Metal, Dansk Standard, Danske Advokater, Danske Forsikringsfunktionærers Landsforening, Danske Maritime, Danske Rederier, Danske Regioner, Datatilsynet, Den Danske Aktuarforening, Den Danske Dommerforening, Den Danske Finansanalytikerforening, Den Danske Fondsmæglerforening, Det Kooperative Fællesforbund, Det Nationale Netværk af Virksomhedsledere, Det Økonomiske Råds Sekretariat, Domstolsstyrelsen, Finans Danmark, Finansforbundet, Finanssektorens Arbejdsgiverforening, Forbrugerombudsmanden, Foreningen af J.
A.
K.
Pengeinstitutter, Foreningen Danske Revisorer, Formanden for Forbrugerklagenævnet, Foreningen Freelance Bogholdere, Forsikring & Pension, FSR  Danske Revisorer, FTF, Fødevareforbundet NNF, Funktionærernes og Tjenestemændenes Fællesråd, Garantifonden for indskydere og investorer, HK, HK Handel, HORESTA, Håndværksrådet, IFR  Investeringsforeningsrådet, Ingeniørforeningen i Danmark, IT-branchen, Kommunale Tjenestemænd og Overenskomstansatte, Kommunekredit, KL, Kristelig Arbejdsgiverforening, Kristelig Fagbevægelse, Kuratorforeningen, Københavns Universitet, Landbrug og Fødevarer, Landbrugets Rådgivningscenter, Landsdækkende Banker, Ledernes Hovedorganisation, Liberale Erhvervs Råd, LO - Landsorganisationen i Danmark, Lokale Pengeinstitutter, Lønmodtagernes Dyrtidsfond, NASDAQ OMX Copenhagen A/S, OXFAM IBIS, Realkreditrådet, Revisortilsynet, Regionale Bankers Forening, Revifora  foreningen for revision, økonomi og ledelse, Rigsombudsmanden i Grønland, Rigsrevisionen, Roskilde Universitet, Sammenslutningen af Landbrugets Arbejdsgiverforeninger, Sikkerhedsbranchen, SKAT, Statsadvokaturen for Særlig Økonomisk og International Kriminalitet, Syddansk Universitet, Team Effektiv Regulering, Telekommunikationsindustrien i Danmark, VP Securities og værdipapircentralen, XBRL Danmark, Aalborg Universitet og Aarhus Universitet.
Bemærkninger til lovforslagets enkelte bestemmelser Til § 1 Det foreslås, at lovens revisionsbestemmelse i § 48, 2. pkt., ophæves.
Der er fra den 18. maj - 27. juni 2017 gennemført en evaluering af loven, der har vist, at ordningen fungerer efter hensigten, og den videreføres derfor uden ændringer.
Til § 2 Det foreslås, at loven træder i kraft den 1. juli 2018.
