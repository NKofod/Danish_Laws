Rådighed, medlem meldte sig ledig den 16. januar 2009, ophold i udlandet fra den 23. januar 2009 til den 8. februar 2009, medlemmet stod ikke til rådighed under sit ophold i udlandet Ankenævnet har behandlet din klage på møde den 4. juni 2009.
Nævnet traf denne A F G Ø R E L S E Ankenævnet finder, at du står til rådighed for arbejdsmarkedet fra den 16. januar 2009, hvor du meldte dig ledig.
 Ankenævnet finder imidlertid, at du ikke kan anses for at have stået til rådighed for arbejdsmarkedet, da du opholdt dig i Frankrig i perioden fra den 23. januar 2009 til den 8. februar 2009.
 Ankenævnet skal bede a-kassen om at vejlede dig om rådighedsreglerne i forbindelse med dine oplysninger om, at du ofte opholder dig hos din kæreste i Frankrig.
 Ankenævnet ændrer således delvist Arbejdsdirektoratets afgørelse af den 2. april 2009.
B E G R U N D E L S E Ankenævnet har lagt til grund, at  du meldte dig ledig fra den 16. januar 2009,  du opholdt dig i Frankrig fra den 23. januar 2009 til den 8. februar 2009,  a-kassen den 26. januar 2009 traf afgørelse om, at du skulle opfylde et nyt arbejdskrav, og  du har oplyst, at du havde fået en karantæne for selvforskyldt ledighed, som blev afviklet i den periode, hvor du befandt dig i Frankrig.
 Arbejdsdirektoratet har den 2. april 2009 truffet afgørelse om, at du ikke har ret til dagpenge fra den 16. januar 2009, og at du kan få dagpenge igen, når du har haft ustøttet arbejde i mere end 300 timer på normale løn- og ansættelsesvilkår inden for en periode på 10 uger.
Det er blandt andet en betingelse for at få dagpenge, at et medlem har ophold i Danmark, og at medlemmet står til rådighed for det danske arbejdsmarked inden for normal arbejdstid.
Medlemmet skal således være aktivt arbejdssøgende til arbejde i Danmark.
 Et medlem skal også kunne overtage rimeligt arbejde med fuld sædvanlig arbejdstid på de vilkår, som er almindelige inden for det pågældende faglige område samtidig med, at medlemmet skal kunne overtage arbejde ved arbejdstids begyndelse dagen efter, at arbejdet er formidlet af jobcenteret, a-kassen eller anden aktør.
 Et medlem skal også kunne møde til samtaler, aktiviteter og tilbud dagen efter, at medlemmet har modtaget indkaldelse hertil fra a-kassen, jobcenteret eller anden aktør.
Et medlem kan få dagpenge under arbejdssøgning i et andet land, hvis medlemmet inden afrejsen godtgør over for a-kassen at have en aftale med en arbejdsgiver om en ansættelsessamtale i det andet land.
Medlemmet skal give meddelelse om opholdets varighed til a-kassen og jobcenteret før rejsen.
Medlemmet skal komme tilbage til Danmark inden for 5 dage.
 Ankenævnet finder, at du står til rådighed for arbejdsmarkedet fra den 16. januar 2009, hvor du meldte dig ledig.
 Ankenævnet finder ikke, at der er tilstrækkeligt grundlag for at anse dig for ikke at være til rådighed for arbejdsmarkedet.
 Ankenævnet har i den forbindelse lagt vægt på, at du meldte dig ledig den 16. januar 2009, og at a-kassen allerede den 26. januar 2009 traf afgørelse om, at du skulle opfylde et nyt arbejdskrav.
 Ankenævnet finder ikke, at du i så kort en periode har haft en reel mulighed for at bevise din rådighed.
 Du har oplyst, at du i perioden fra den 23. januar 2009 til den 8. februar 2009, hvor du befandt dig i Frankrig, afviklede en karantæne for selvforskyldt ledighed.
 Det er ankenævnets opfattelse, at du må anses for at have været i en vildfarelse om, at du godt kunne tage til Frankrig i karantæneperioden, når du ikke havde ret til dagpenge.
 Ankenævnet finder imidlertid, at du ikke kan anses for at have stået til rådighed for det danske arbejdsmarked i perioden fra den 23. januar 2009 til den 8. februar 2009, idet du i denne periode opholdt dig i udlandet.
 Ankenævnet har ved vurderingen blandt andet lagt vægt på, at det efter reglerne er en betingelse for at få dagpenge, at et medlem opholder sig i Danmark.
 Det er ankenævnets opfattelse, at du, da du opholdt dig i Frankrig i perioden fra den 23. januar 2009 til den 8. februar 2009, ikke har haft mulighed for at overtage arbejde med dags varsel, eller har haft mulighed for at møde hos a-kassen, jobcenteret eller anden aktør med dags varsel, ligesom det er svært at søge arbejde i Danmark, når du opholder dig i udlandet.
 Uanset, om du måtte have søgt arbejde under dit ophold i Frankrig fra den 23. januar 2009 til den 8. februar 2009, finder ankenævnet ikke, at du har stået til rådighed i denne periode, idet du ikke anses for at opfylde betingelserne i forbindelse med arbejdssøgning i udlandet.
 Ankenævnet skal i den forbindelse blandt andet bemærke, at du ikke forud for rejsen gav a-kassen besked herom, og at du i øvrigt var bortrejst i mere end 5 dage.
 Ankenævnet skal endvidere bemærke, at en karantæne kun kan afvikles i perioder, hvor et medlem ellers ville have ret til dagpenge.
 Ankenævnet finder dermed ikke, at du kunne afvikle din karantæne i perioden fra den 23. januar 2009 til den 8. februar 2009, da du ikke stod til rådighed for arbejdsmarkedet i denne periode.
 Ankenævnet skal bede a-kassen om at vejlede dig om rådighedsreglerne i forbindelse med dine oplysninger om, at du ofte opholder dig hos din kæreste i Frankrig.
R E G L E R Ankenævnet henviser til  § 62, stk. 1, 2 og 6, i lov om arbejdsløshedsforsikring mv., jf. lovbekendtgørelse nr. 975 af 26. september 2008,  § 3, § 4, § 5, § 7, stk. 1 og 3, § 8, stk. 1, § 10, stk. 1 og 2, og § 11, stk. 1, i Arbejdsdirektoratets bekendtgørelse nr. 179 af 19. februar 2007 om rådighed, og  § 40, stk. 1, i Arbejdsdirektoratets bekendtgørelse nr. 178 af 19. februar 2007 om selvforskyldt ledighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne Du kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring mv., jf. lovbekendtgørelse nr. 975 af 26. september 2008:
§ 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 1) er aktivt arbejdssøgende, 2) kan og vil overtage arbejde med dags varsel, 3) kan og vil deltage i formidlingssamtaler, samtaler om formidlingsrelevante oplysninger (cv-samtaler) efter kapitel 6 i lov om en aktiv beskæftigelsesindsats og rådighedssamtaler, 4) kan og vil deltage i kontaktforløb, herunder i jobsamtaler, og aftalte aktiviteter og tilbud efter lov om en aktiv beskæftigelsesindsats, og 5) giver staten i jobcenteret de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Stk. 2. Dagpenge må ikke udbetales til et medlem, 1) som er sygt eller i øvrigt ude af stand til at påtage sig arbejde af normalt omfang, 2) som aftjener værnepligt eller unddrager sig denne, 3) som ved domstols- eller administrativ afgørelse er berøvet sin frihed, eller som unddrager sig frihedsberøvelse, 4) som forsørges på institution, eller 5) som af anden grund ikke står til rådighed for arbejdsmarkedet.
 Stk. 3. Kriminalforsorgen skal underrette Arbejdsdirektoratet, hvis et medlem, der modtager dagpenge, undergives strafafsoning eller anden frihedsberøvende foranstaltning, herunder varetægtsfængsling, som følge af et strafbart forhold.
Stk. 4. Politiet eller kriminalforsorgen skal underrette Arbejdsdirektoratet, når myndigheden får formodning om, at et medlem modtager dagpenge, hvis 1) medlemmet bevidst unddrager sig strafforfølgning her i landet i tilfælde, hvor a) medlemmet er varetægtsfængslet, b) politiet eftersøger medlemmet med henblik på varetægtsfængsling eller c) der foreligger en varetægtsfængslingskendelse, eller 2) medlemmet bevidst unddrager sig straffuldbyrdelse her i landet i tilfælde, hvor medlemmet er idømt en ubetinget fængselsstraf eller anden strafferetlig retsfølge, der indebærer eller giver mulighed for frihedsberøvelse.
 Stk. 5. Arbejdsdirektoratet skal videregive underretninger, jf. stk. 3 og 4, til medlemmets arbejdsløshedskasse.
Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, staten i jobcenteret og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
 Arbejdsdirektoratets bekendtgørelse nr. 179 af 19. februar 2007 om rådighed:
Kapitel 2 Generelle rådighedsbetingelser § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
Bopæl og ophold § 4. Et medlem skal have bopæl og opholde sig i Danmark, jf. dog forordning (EØF) nr. 1408/71, artikel 71 a, i, og 71 b, ii.
§ 5. Et medlem kan få dagpenge under arbejdssøgning i et andet land, hvis medlemmet inden afrejsen godtgør over for a-kassen at have en aftale med en arbejdsgiver om en ansættelsessamtale i det andet land.
Medlemmet skal give meddelelse om opholdets varighed til jobcenteret og a-kassen før rejsen.
Medlemmet skal komme tilbage til Danmark inden for 5 dage.
Overtagelse af arbejde § 7. Et medlem skal kunne overtage arbejde ved arbejdstids begyndelse dagen efter, at arbejdet er formidlet af jobcenteret, a-kassen eller anden aktør.
 Stk. 2. Kravet om varslet kan fraviges for et medlem, hvis jobcenteret eller a-kassen på forhånd har orienteret medlemmet herom.
 Stk. 3. Medlemmet skal kunne møde til jobsamtaler, formidlingssamtaler, CV-samtaler, rådighedssamtaler samt til aktiviteter og tilbud dagen efter, at medlemmet har modtaget indkaldelse hertil fra jobcenteret, a-kassen eller anden aktør.
 Stk. 4. Stk. 3 gælder også for arbejde som vikar i forbindelse med jobrotation i henhold til lov om en aktiv beskæftigelsesindsats.
§ 8. Et medlem skal kunne overtage rimeligt arbejde med fuld sædvanlig arbejdstid på de vilkår, som er almindelige inden for det pågældende faglige område.
For deltidsforsikrede er fuld sædvanlig arbejdstid 30 timer om ugen.
Stk. 2. Rimeligt arbejde omfatter alt arbejde, som medlemmet kan varetage.
Arbejdet er også rimeligt, hvis medlemmet kan varetage det efter et kortere uddannelsesforløb, og medlemmet får tilbudt den fornødne oplæring i forbindelse med formidlingen.
Jobsøgning og CV § 10. Et medlem skal søge arbejde, jf. §§ 8 og 9, og deltage i kurser og andre tilbud, der øger mulighederne for at få arbejde.
 Stk. 2. Medlemmet skal også søge konkrete job efter pålæg af jobcenteret, a-kassen eller anden aktør.
Stk. 3. Medlemmet skal søge arbejde på den måde, der er sædvanlig inden for det pågældende faglige område.
Medlemmet skal endvidere søge helårsarbejde med fuld sædvanlig arbejdstid.
Stk. 4. Medlemmet skal senest 1 måned efter registreringen som arbejdssøgende oprette et CV og gøre det tilgængeligt på Jobnet.
Medlemmet skal herefter sikre sig, at oplysningerne i CV'et til enhver tid er korrekte og fyldestgørende.
Konsekvenser § 11. Et medlem kan ikke få dagpenge, så længe medlemmet ikke har bopæl og opholder sig i Danmark, jf. § 4, ikke er registreret som arbejdssøgende, jf. § 6, eller ikke kan overtage arbejde eller deltage i samtaler, aktiviteter eller tilbud, jf. §§ 7-9.
 Stk. 2. A-kassen kan ud fra en konkret rådighedsvurdering, jf. § 24, træffe afgørelse om, at medlemmet skal opfylde et arbejdskrav, jf. § 29, for igen at kunne få dagpenge.
 Arbejdsdirektoratets bekendtgørelse nr. 178 af 19. februar 2007 om selvforskyldt ledighed:
Forældelse og afvikling af karantæner § 40. En karantæne kan kun afvikles i perioder, hvor et medlem ellers ville have ret til dagpenge eller en anden ydelse, som a-kassen udbetaler.
 Stk. 2. En karantæne er udstået, hvis karantænen ikke er afviklet senest 3 måneder efter den dag, hvor den får virkning, jf. § 39. Hvis et medlem inden for 3 måneder efter den dag, hvor en karantæne har virkning, begynder at få voksenuddannelsesstøtte efter reglerne for ledige i lov om statens voksenuddannelsesstøtte eller får godtgørelse efter reglerne for ledige i lov om erhvervsrettet voksen- og efteruddannelse, forlænges de 3 måneder, jf. 1. pkt., med den periode, medlemmet får voksenuddannelsesstøtte eller godtgørelse.
Stk. 3. En karantæne er også udstået, hvis et medlem, fra den dag karantænen har virkning, jf. § 39, har haft arbejde i et omfang, der for fuldtidsforsikrede udgør mindst 185 timer.
For deltidsforsikrede er kravet 5 gange den gennemsnitlige ugentlige arbejdstid.
Arbejdstiden opgøres på grundlag af arbejdet i den periode, der danner grundlag for beregningen af medlemmets dagpengesats.
 Stk. 4. Er medlemmet selvforskyldt ledig efter § 10 eller § 11, anses karantænen for udstået, hvis den ikke er afviklet senest på det tidspunkt, hvor medlemmet skulle være fratrådt efter arbejdsgiverens opsigelsesvarsel.
 Stk. 5. Et medlem, der samtidig har fået flere karantæner, skal afvikle den karantæne først, som forældes først.
