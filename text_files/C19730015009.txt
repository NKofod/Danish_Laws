 I henhold til § 3 i justitsministeriets bekendtgørelse af 21. juni 1973 om  

 fuldbyrdelse af frihedsstraf fastsættes følgende regler om beregningen af  

 frihedsstraf m.v.
 Beregningen af frihedsstraf.
 § 1.  Frihedsstraf, der er idømt for en kortere tid  

 end 3 måneder, fastsættes i dage, ellers i måneder og år, jfr. borgerlig  

 straffelovs § 32. Reststraffen for personer, der er løsladt på prøve eller  

 efter betinget benådning, fastsættes i dage.
Stk. 2.  Ved beregningen af straffen skal en dag forstås  

 som 24 timer.
Måneder beregnes fra datoen i en kalendermåned til den  

 tilsvarende dato i en senere kalendermåned.
Findes den tilsvarende dato ikke  

 i den senere kalendermåned, fordi denne er kortere, erstattes den med den  

 sidste dag i måneden. År beregnes på tilsvarende måde.
 § 2.  Ved genindsættelse til udståelse af reststraf er  

 straffetiden antallet af dage, der fra den faktiske løsladelsesdato var  

 tilbage at udstå, såfremt løsladelsen først skulle være sket på datoen for  

 endt strafudståelse.
 § 3.  Flere domme til frihedsstraf, herunder  

 bødeforvandlingsstraf, som den domfældte endnu ikke har udstået, men som i  

 øvrigt kan fuldbyrdes, indgår i en samlet beregning af straffetiden, der  

 således udgør en enhed.
Stk. 2.  Yderligere frihedsstraf, herunder  

 bødeforvandlingsstraf, der idømmes under strafudståelsen eller på et  

 tidspunkt, hvor den pågældende er overgået til varetægtsfængsling, indgår ved  

 en omberegning i en samlet beregning af straffetiden, der således kommer til  

 at udgøre en enhed.
Det er dog en forudsætning for en samlet beregning, at  

 der foreligger fuldbyrdelsesordre, inden løsladelse - herunder  

 prøveløsladelse - har fundet sted.
 Stk. 3.  Indgår hæftestraf, herunder  

 bødeforvandlingsstraf af hæfte, i en samlet beregning med fængselsstraf,  

 omsættes hæftestraffen til fængsel efter reglerne i borgerlig straffelovs §  

 90.
 Stk. 4.  Der kan ikke i andre tilfælde foretages en  

 samlet beregning af flere frihedsstraffe.
 § 4.  Fuldbyrdelse af frihedsstraf anses for påbegyndt  

 den dag, den domfældte giver møde eller anholdes med henblik på  

 strafudståelsens iværksættelse.
 Stk. 2.  Hvis den domfældte efter domsafsigelsen er  

 varetægtsfængslet i sagen, anses fuldbyrdelsen for påbegyndt den dag, da  

 endelig dom er afsagt.
 Stk. 3.  Træffer retten beslutning om fængsling  

 (anholdelse) i sagen på et tidspunkt, hvor den domfældte er på fri fod, anses  

 fuldbyrdelsen for påbegyndt den dag, fængslingen (anholdelsen) iværksættes.
 § 5.  Udgangspunktet for beregningen af  

 frihedsstraffen i det enkelte tilfælde er det tidspunkt, hvor fuldbyrdelsen  

 af straffen anses for påbegyndt, jfr. § 4.
Stk. 2.  Flere idømte frihedsstraffe udstås i den  

 rækkefølge, de er idømt.
Udståelse af bødeforvandlingsstraf udskydes dog til  

 det senest mulige tidspunkt af hensyn til den domfældtes mulighed for at  

 betale bøden helt eller delvis.
Personer, der under udståelse af reststraf  

 idømmes frihedsstraf, udstår først reststraffen.
Stk. 3.  Beregningen foretages på den måde, at der fra  

 datoen for straffuldbyrdelsens påbegyndelse tælles et antal dage tilbage,  

 svarende til fradraget for anholdelse og varetægtsfængsling, dersom der i  

 henhold til borgerlig straffelovs § 86 skal foretages et sådant fradrag.
Fra  

 den således udfundne dato tælles et antal år/måneder/dage frem, svarende til  

 den ved dommen udmålte straf.
Den fremkomne dato er dagen for straffetidens  

 ophør efter endt strafudståelse.
Stk. 4.  Ved udståelse af flere frihedsstraffe, hvor der  

 efter reglerne i § 3 skal ske en samlet beregning, forholdes som anført i  

 stk. 3, for så vidt angår den først idømte straf.
Den dag, der i stk. 3 er  

 angivet som datoen for endt strafudståelse, anvendes herefter som  

 udgangspunkt for foretagelse af tilsvarende beregninger med hensyn til den  

 dernæst idømte straf og så fremdeles.
 Stk. 5.  Ved udståelse af reststraf tælles et antal dage  

 tilbage, svarende til eventuel forudgående fængsling (anholdelse) på grund af  

 overtrædelse af vilkår for benådning eller prøveløsladelse, jfr. borgerlig  

 straffelovs § 86, stk. 5. Fra den udfundne dato tælles et antal dage frem,  

 svarende til reststraffens dageantal.
§ 6.  Beregningen af de tidspunkter, hvor den  

 domfældte eventuelt kan opnå prøveløsladelse i henhold til borgerlig  

 straffelovs § 38, sker på tilsvarende måde som anført i § 5, stk. 1-4, dog  

 således at der for udmålt straf kun tælles et antal år/måneder/dage frem,  

 svarende til to trediedele (henholdsvis halvdelen) af den udmålte straf.
Den  

 fremkomne dato er prøveløsladelsestidspunktet i henhold til borgerlig  

 straffelovs § 38, stk. 1, (henholdsvis § 38, stk. 2) under forudsætning af,  

 at der på denne dato er udstået mindst 4 måneder af straffen(e). Er dette  

 ikke tilfældet, er prøveløsladelsestidspunktet den dato, hvor 4 måneder af  

 straffen(e) er udstået.
Stk. 2.  Ved beregning af prøveløsladelsestidspunkterne  

 for personer, der under udståelse af reststraf idømmes fængselsstraf, tælles  

 først et antal dage frem, svarende til to tredjedele (henholdsvis halvdelen)  

 af reststraffen.
Fra den således udfundne dato foretages beregningen som  

 anført i stk. 1.
Stk. 3.  En fremkommen rest ved deling af et antal  

 måneder deles således, at to tredjedele af 2 måneder sættes til 1 måned og 10  

 dage, at to tredjedele af 1 måned sættes til 20 dage, og at halvdelen af 1  

 måned sættes til 15 dage.
En fremkommen rest på en brøkdel af en dag medtages  

 ikke ved beregningen.
 § 7.  Ved beregningen af andre tidspunkter vedrørende  

 straffuldbyrdelsen, der er fastsat på grundlag af brøkdele af straffetiden,  

 anvendes tilsvarende fremgangsmåde som anført i § 6.
 Afbrydelse af straffuldbyrdelsen.
 § 8.  Fuldbyrdelsen af straffen afbrydes, når indsatte  

 unddrager sig den fortsatte strafudståelse ved at undvige, jfr. borgerlig  

 straffelovs § 46. Afbrydelsen regnes fra den dag, undvigelsen fandt sted.  

 Fuldbyrdelsen anses som genoptaget den dag, hvor den undvegne pågribes eller  

 møder til fortsat strafudståelse.
Stk. 2.  Fuldbyrdelsen af straffen afbrydes, når  

 indsatte, der har fået tilladelse til udgang, unddrager sig den fortsatte  

 strafudståelse ved at udeblive.
Afbrydelsen regnes fra den dag, hvor den  

 indsattes fravær fra institutionen efter tilladelsen senest skulle være  

 ophørt.
Fuldbyrdelsen anses for genoptaget på den dag, hvor den udeblevne  

 pågribes eller møder til fortsat strafudståelse.
Stk. 3.  Fuldbyrdelsen af straffen afbrydes, såfremt  

 indsatte, der efter strafudståelsens iværksættelse (eller umiddelbart efter  

 fremmøde med henblik herpå) selv skal rejse til fuldbyrdelsesstedet, ikke  

 ankommer hertil uden ugrundet forsinkelse.
Afbrydelsen regnes fra  

 afrejsedagen.
Fuldbyrdelsen anses for genoptaget den dag, den indsatte  

 pågribes eller møder til (fortsat) strafudståelse.
 Stk. 4.  Når den indsatte ved pågribelsen  

 varetægtsfængsles (anholdes) som sigtet for strafbart forhold, er  

 fuldbyrdelsen dog fortsat afbrudt under fængslingen (anholdelsen), såfremt  

 der i henhold til borgerlig straffelovs § 86 i forbindelse med domfældelse i  

 sagen kan foretages fradrag for varetægtsfængslingen.
 § 9.  Såfremt den indsatte i øvrigt varetægtsfængsles  

 (anholdes) under strafudståelsen, anses fuldbyrdelsen for afbrudt under  

 fængslingen (anholdelsen), dersom der i henhold til borgerlig straffelovs §  

 86 i forbindelse med domfældelse i sagen kan foretages fradrag for dette  

 tidsrum.
§ 10.  Det tidsrum, hvor fuldbyrdelsen af straffen er  

 afbrudt, medregnes ikke i straffetiden.
Ved beregningen af straffetiden skal  

 det antal dage, som ved afbrydelsen endnu resterede til endt strafudståelse  

 (henholdsvis prøveløsladelsestidspunktet), lægges til datoen, hvor  

 fuldbyrdelsen anses for genoptaget.
§ 11.  Fravær fra institutionen som følge af  

 udlevering til politiet eller indlæggelse på hospital medregnes i  

 straffetiden.
Skyldes indlæggelsen på hospital den indsattes egne forhold,  

 afgøres spørgsmålet dog af direktoratet.
 Straffetidens udløb.
 § 12.  Straffetiden udløber ved døgnets begyndelse på  

 dagen for endt strafudståelse.
 Stk. 2.  Når straffen i henhold til borgerlig  

 straffelovs § 40, stk. 5, anses for udstået på det tidspunkt, hvor  

 prøveløsladelsen fandt sted, betragtes straffetiden som udløbet ved døgnets  

 begyndelse på løsladelsesdagen.
 Andre bestemmelser.
 § 13.  Den indsatte skal gøres bekendt med tidspunktet  

 for endt strafudståelse og eventuelle prøveløsladelsestidspunkter i henhold  

 til borgerlig straffelovs § 38. Han underrettes herom snarest muligt efter  

 indsættelsen og orienteres om ændringer, som sker under strafudståelsen.
 § 14.  Prøvetiden i forbindelse med løsladelse på  

 prøve eller efter betinget benådning regnes fra den dag, den pågældende  

 faktisk bliver løsladt.
 Stk. 2.  Er der fastsat vilkår om, at den løsladte skal  

 undergives tilsyn, beregnes tilsynstiden ligeledes fra den dag, hvor den  

 pågældende faktisk er løsladt.
 Stk. 3.  På dagen for endt prøve- eller tilsynstid sker  

 udløbet ved døgnets begyndelse.
 § 15.  Cirkulæret træder i kraft den 1. juli 1973.
 Justitsministeriet, direktoratet for kriminalforsorgen, den 29. juni 1973.
H.
H.
Brydensholt.
/J.
Waagensen.
 (Til politiet, kriminalforsorgens anstalter og arresthusene).
