 I medfør af § 2, stk. 1, § 5, stk. 2, § 12, § 19, stk. 1, § 24, stk. 1, og  

 § 27, stk. 3, i lov nr. 343 af 14. maj 1992 om kød (kødloven) og efter  

 bemyndigelse fra landbrugsministeren fastsættes:
 § 1.  De i medfør af kødloven autoriserede eller  

 godkendte virksomheder skal som led i den offentlige veterinærkontrol udtage  

 prøver til kontrol for Salmonella fra slagtesvin leveret til virksomheden  

 samt i fersk okse- og svinekød.
 Stk. 2.  Virksomhederne skal indsende prøverne til  

 undersøgelse på Statens Veterinære Serumlaboratorium, Veterinærdirektoratets  

 laboratorium eller på et laboratorium, der er godkendt hertil af  

 Veterinærdirektoratet.
 Stk. 3.  Alle Salmonella-positive kulturer skal  

 typebestemmes på Statens Veterinære Serumlaboratorium.
Stk. 4.  Alle resultater af de laboratoriemæssige  

 undersøgelser skal af laboratoriet indberettes til Veterinærdirektoratet og  

 virksomheden.
Resultaterne skal opbevares på laboratoriet i mindst 1 år og på  

 forlangende forevises Veterinærdirektoratet.
 § 2.  Den i § 1 nævnte udtagelse og indsendelse af  

 prøver, foretagelse af laboratorieundersøgelser, registrering og indberetning  

 af resultater skal ske efter Veterinærdirektoratets anvisning.
 § 3.  Ved påvisning af Salmonella ved de i § 1 nævnte  

 undersøgelser af slagtesvin skal enhver virksomhed foretage slagtemæssig  

 behandling af svin fra den pågældende leverandørbesætning efter  

 Veterinærdirektoratets anvisning.
 Stk. 2.  Okse- og svinekød, hvori der påvises Salmonella  

 ved den i § 1 nævnte kontrol, må kun anvendes efter Veterinærdirektoratets  

 anvisning.
 § 4.  Udgifter i forbindelse med udtagelse og  

 laboratoriemæssig undersøgelse af prøver afholdes af virksomhederne.
Stk. 2.  Til dækning af Veterinærdirektoratets udgifter  

 ved registrering og vurdering af resultaterne af de laboratoriemæssige  

 undersøgelser indbetaler virksomhederne til Veterinærdirektoratet en afgift  

 på 9,6 øre pr. slagtet svin og 4,7 øre pr. slagtet kreatur.
Beløbet opkræves  

 af Veterinærdirektoratet på baggrund af de indberettede slagtetal.
 § 5.  Overtrædelse af §§ 1 - 3 straffes med bøde.
Stk. 2.  For overtrædelser, der begås af et  

 aktieselskab, andelsselskab, anpartsselskab eller lignende, kan der pålægges  

 selskabet som sådant bødeansvar.
Er overtrædelsen begået af en kommune eller  

 et kommunalt fællesskab, jf. § 60 i lov om kommunernes styrelse, kan der  

 efter samme bestemmelse pålægges kommunen eller det kommunale fællesskab  

 bødeansvar.
 § 6.  Bekendtgørelsen træder i kraft den 1. januar  

 1994.
 Stk. 2.  Samtidig ophæves bekendtgørelse nr. 542 af 30.  

 juni 1993 om overvågning af Salmonella i fersk kød og bekendtgørelse nr. 585  

 af 13. juli 1993 om overvågning af Salmonella i slagtesvinebesætninger.
