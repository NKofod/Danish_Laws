Bekendtgørelse om regnskabsaflæggelse og revision for lotterimidler m.v. fordelt af ministeren for forskning, innovation og videregående uddannelser til forskningsformål I medfør af § 9 i lov nr. 696 af 25. juni 2010 om udlodning af overskud fra lotteri samt heste- og hundevæddemål fastsættes:
Område § 1. For midler fordelt af ministeren for forskning, innovation og videregående uddannelser ved bevilling efter § 8 i lov om udlodning af overskud fra lotteri samt heste- og hundevæddemål aflægges regnskab m.v. efter bestemmelserne i denne bekendtgørelse.
Regnskabsaflæggelse § 2. Bevillingshaver skal aflægge regnskab for den periode, der er angivet i bevillingsbrevet.
 Stk. 2. Regnskabet skal omfatte hele det projekt, som bevillingen vedrører, herunder eventuelle aktiviteter vedrørende det omhandlede projekt, som ikke er finansieret af bevillingen.
 Stk. 3. Inden for den frist, der er fastsat i bevillingsbrevet, indsender bevillingshaver følgende materiale til Styrelsen for Forskning og Innovation:
 1) Regnskab for projektet underskrevet af bevillingshaveren og i givet fald en ledelsesrepræsentant for den institution eller virksomhed, hvor projektet udføres.
 2) En kortfattet beretning om anvendelsen af bevillingen, hvoraf det skal fremgå, hvordan og i hvilken grad formålet med tilskuddet er blevet opfyldt.
 3) Et eksemplar af en udgivelse eller produktion, der er et resultat af bevillingen.
 Stk. 4. Alle regnskabsbilag skal opbevares i overensstemmelse med bogføringsloven og på begæring fremsendes til Styrelsen for Forskning og Innovation.
 § 3. Hvis bevillingen helt eller delvis er anvendt til dækning af udgiftsposter, som ikke er i overensstemmelse med vilkårene for den tildelte bevilling, har bevillingshaveren pligt til at tilbagebetale sådanne beløb, herunder eventuelle uforbrugte beløb.
Revision § 4. Det påhviler bevillingshaveren at sørge for revision af regnskaber i overensstemmelse med den revisionsinstruks for bevillingsregnskaber, som Styrelsen for Forskning og Innovation har udstedt, og som er gældende på tidspunktet for aflæggelse af regnskab.
Revisionsinstruksen kan tilgås på Ministeriet for Forskning, Innovation og Videregående Uddannelsers hjemmeside.
Ikrafttrædelses- og overgangsbestemmelser § 5. Bekendtgørelsen træder i kraft den 15. maj 2013 og har virkning for regnskab og revision af alle midler, der efter dette tidspunkt er fordelt af ministeren for forskning, innovation og videre uddannelser ved bevilling efter § 8 i lov om udlodning af overskud fra lotteri samt heste- og hundevæddemål.
 Stk. 2. Bekendtgørelse nr. 960 af 1. december 2003 om regnskab og revision af tips- og lottomidler fordelt af Ministeriet for Videnskab, Teknologi og Udvikling til forsknings- og forskningsrelaterede aktiviteter ophæves.
 Stk. 3. Regnskab og revision af midler, der er fordelt før ikrafttrædelsen af denne bekendtgørelse af ministeren for forskning, innovation og videregående uddannelser ved bevilling efter § 8 i lov om udlodning af overskud fra lotteri samt heste- og hundevæddemål eller ved bevilling efter § 6 G i lov om visse spil, lotterier og væddemål, jf. lovbekendtgørelse nr. 273 af 17. april 2008, foretages efter bestemmelserne i bekendtgørelsen nævnt i stk. 2.
