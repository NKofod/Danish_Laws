 Kirke- og kirkegårdsfunktionærer, der udfører organisationsarbejde som  

 følge af, at de er indvalgt i et repræsentativt organ (hovedbestyrelse,  

 kredsbestyrelse o.l.) i en forhandlingsberettiget organisation, er omfattet  

 af reglerne i Finansministeriets cirkulære af 21. august 1981 om vilkår for  

 tjenestefrihed til organisationsarbejde for tjenestemænd i staten,  

 folkeskolen og folkekirken.
 Efter dette cirkulære er det hovedreglen, at organisationsarbejdet skal  

 udføres i fritiden ved omlægning af tjenesten eller - hvor der er mulighed  

 herfor - ved tjenestebytning.
 Såfremt varetagelsen af organisationsarbejdet ikke kan ske ved omlægning  

 eller bytning, kan menighedsrådet efter forhandling med den ansatte tillade  

 fravær fra tjenesten uden lønafkortning i et antal arbejdstimer svarende til  

 den gennemsnitlige ugentlige arbejdstid i 3 uger (ft. 117 timer) på årsbasis.
 Ved opgørelsen medregnes alt fravær, herunder forhandlingsmøder med  

 kirkelige myndigheder og deltagelse i kongresser, delegeretmøder,  

 hovedbestyrelsesmøder, bestyrelsesmøder, forretningsudvalgsmøder m.v.
Ved fravær herudover foretages lønafkortning med ft. 1/2028 pr. time af  

 den til enhver tid gældende årsløn.
Afkortningen medfører ikke fradrag ved  

 beregning af lønanciennitet eller pensionsalder.
 Nærværende cirkulærskrivelse bedes bekendtgjort for menighedsrådene,  

 provstiudvalgene og provstirevisorerne.
Kirkeministeriet, den 22. december 1987 P.M.V.
 E.B.
