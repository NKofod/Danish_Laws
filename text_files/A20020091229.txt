Bekendtgørelse af lov om radio- og  

 teleterminaludstyr  

 og elektromagnetiske forhold1) Herved bekendtgøres lov nr. 232 af 5. april 2000 om  

 radio- og teleterminaludstyr og elektromagnetiske forhold med de  

 ændringer, der følger af lov nr. 420 af 6. juni 2002 og lov nr.  

 421 af 6. juni 2002.
Kapitel 1 Lovens formål og anvendelsesområde § 1. Formålet med denne lov er 1)	at fremme et åbent og konkurrencebaseret marked med et  

 varieret og billigt udbud af radio- og teleterminaludstyr gennem en fri  

 adgang til markedsføring heraf under forudsætning af, at  

 udstyret overholder de fastsatte krav med sigte på at beskytte  

 brugernes sundhed og sikkerhed og sikre en effektiv frekvensudnyttelse  

 (væsentlige krav), og 2)	at sikre, at de af loven omfattede apparater overholder krav om ikke  

 at fremkalde uacceptable elektromagnetiske forstyrrelser eller ikke at lade  

 sig påvirke af sådanne forstyrrelser  

 (beskyttelseskrav).
 § 2. Loven finder anvendelse på  

 markedsføring, ibrugtagning og tilslutning af følgende  

 apparater:
 1)	Radioudstyr.
 2)	Teleterminaludstyr.
 3)	Andre elektriske og elektroniske apparater.
 Stk. 2. IT- og Telestyrelsen kan fastsætte regler om, at  

 bestemmelserne i denne lov eller dele heraf ikke finder anvendelse på  

 visse kategorier af radio- og teleterminaludstyr.
 § 3. På messer, udstillinger samt ved  

 demonstrationer m.v. er det tilladt at præsentere radio- og  

 teleterminaludstyr, som ikke er i overensstemmelse med denne lov, hvis det  

 ved synlig skiltning klart er anført, at udstyret hverken kan  

 markedsføres, tages i brug eller tilsluttes, før  

 overensstemmelse foreligger.
 § 4. IT- og Telestyrelsen kan efter forhandling  

 med forsvarsministeren fastsætte nærmere regler om forsvarets  

 brug af apparater.
Kapitel 2 Markedsføring af apparater § 5. Apparater kan markedsføres, forudsat  

 at disse er konstrueret således, at de 1)	ikke frembringer kraftigere elektromagnetiske forstyrrelser, end at  

 radio- og teleterminaludstyr og andre apparater kan fungere i  

 overensstemmelse med deres formål og herunder overholder nærmere  

 fastsatte regler herom (beskyttelseskrav) og 2)	har en tilstrækkelig indbygget immunitet over for  

 elektromagnetiske forstyrrelser, således at de kan fungere i  

 overensstemmelse med deres formål, og herunder overholder nærmere  

 fastsatte regler herom (beskyttelseskrav).
 Stk. 2. IT- og Telestyrelsen fastsætter nærmere  

 regler til opfyldelse af EF-direktiver vedrørende forhold som  

 nævnt i stk. 1.
 Stk. 3. Radio- og teleterminaludstyr skal desuden som  

 forudsætning for markedsføring konstrueres således, at det  

 beskytter brugernes og andre personers sundhed og sikkerhed (generelle  

 væsentlige krav).
 Stk. 4. Radioudstyr skal ud over de i stk. 1-3  

 nævnte krav endvidere konstrueres således, at det effektivt  

 udnytter det frekvensbånd, der er allokeret til den  

 pågældende form for radiokommunikation, således at  

 uacceptable forstyrrelser undgås (generelle væsentlige krav).
 Stk. 5. IT- og Telestyrelsen kan ud over de i stk. 1-4  

 nævnte krav fastsætte yderligere krav for særlige grupper  

 af radio- og teleterminaludstyr, når sådanne særskilt er  

 fastsat af Europa-Kommissionen (specifikke væsentlige krav). IT- og  

 Telestyrelsen kan i den forbindelse fastsætte tidsfrister og  

 nærmere regler om adgangen til fortsat markedsføring af radio-  

 og teleterminaludstyr, der ikke opfylder de herved fastsatte krav.
§ 6. Ved markedsføringen af apparater skal  

 fabrikanten eller den ansvarlige for markedsføringen sørge  

 for, 1)	at der med apparaterne følger oplysninger om, at apparaterne  

 overholder de i § 5 nævnte krav (en  

 overensstemmelseserklæring), og for radio- og teleterminaludstyr  

 desuden oplysning om, til hvilken brug udstyret er bestemt, herunder  

 oplysninger om, hvor udstyret må tages i brug, og 2)	at apparaterne er forsynet med overensstemmelsesmærkning og  

 anden mærkning, jf. regler fastsat i henhold til stk. 2.
 Stk. 2. IT- og Telestyrelsen fastsætter nærmere  

 regler om kravene til anbringelse, omfang, indhold, udformning og lign. af  

 oplysninger og mærkning som nævnt i stk. 1.
 § 7. IT- og Telestyrelsen kan i særlige  

 tilfælde, hvor radioudstyr har forårsaget eller kan forventes at  

 ville forårsage uacceptable forstyrrelser af samfundsvigtig  

 radiokommunikation, fastsætte regler om forbud mod eller  

 begrænsning af markedsføring eller krav om tilbagetrækning  

 fra markedet.
 § 8. Hvis radioudstyr er udformet med sigte  

 på anvendelse i frekvensbånd, hvor der ikke er sket en  

 forudgående harmonisering af anvendelsen inden for hele  

 Fællesskabet, skal der forud for markedsføring ske underretning  

 af IT- og Telestyrelsen om, at udstyret påtænkes  

 markedsført i Danmark.
 Stk. 2. IT- og Telestyrelsen fastsætter nærmere  

 regler om kravene til og tidsfrister for underretning som nævnt i  

 stk. 1.
 § 9. IT- og Telestyrelsen fastsætter  

 tekniske specifikationer for radiogrænseflader indeholdende de krav,  

 der kan fastsættes med baggrund i effektiv frekvensudnyttelse og  

 hindring af uacceptable forstyrrelser, samt regler for  

 offentliggørelse heraf.
Brug af apparater og tilslutning af  

 teleterminaludstyr § 10. Apparater må kun bruges 1)	i overensstemmelse med de formål, hvortil de er bestemt, 2)	når de til stadighed overholder kravene i § 5 og regler  

 udstedt i medfør heraf, og 3)	når de er forsynet med overensstemmelsesmærkning og  

 anden mærkning fastsat i henhold til § 6, stk. 2.
 Stk. 2. Ud over de i stk. 1 nævnte krav kan IT- og  

 Telestyrelsen fastsætte yderligere krav til en eller flere kategorier  

 af radioudstyr som forudsætning for ibrugtagning af disse med sigte  

 på varetagelse af hensynet til den offentlige sundhed.
 Stk. 3. IT- og Telestyrelsen kan fastsætte nærmere  

 regler om begrænsninger i ibrugtagning af radio- og teleterminaludstyr  

 samt særlige foranstaltninger vedrørende ibrugtagning og  

 installation af apparater.
§ 10 a.
Ministeren for videnskab, teknologi og  

 udvikling kan fastsætte regler om brug af apparater og tilslutning af  

 teleterminaludstyr i tilfælde af krise og krig samt katastrofer og  

 andre ekstraordinære situationer i fredstid.
 § 11. Udbydere af offentlige telenet eller  

 teletjenester skal udarbejde og til IT- og Telestyrelsen indsende tekniske  

 specifikationer for de grænseflader, som disse udbydere anvender i  

 deres telenet eller tjenesteudbud i forbindelse med udbud af teletjenester og  

 tilslutning af teleterminaludstyr.
Stk. 2. IT- og Telestyrelsen fastsætter nærmere  

 regler om omfang, indhold, udformning og indsendelse m.v. af tekniske  

 specifikationer for grænseflader for udbydere af offentlige telenet  

 eller teletjenester.
IT- og Telestyrelsen kan endvidere fastsætte  

 regler om udbydernes pligt til at offentliggøre oplysninger om disse  

 grænseflader.
 § 12. Udbydere af offentlige telenet eller  

 teletjenester kan ikke nægte slutbrugere adgang til at tilslutte  

 teleterminaludstyr til grænseflader som nævnt i § 11, hvis  

 udstyret overholder kravene i § 5 og regler udstedt i medfør  

 heraf, jf. dog stk. 2 og 3.
 Stk. 2. Udbydere af offentlige telenet eller teletjenester kan  

 anmode IT- og Telestyrelsen om tilladelse til at afvise at tilslutte eller  

 til at frakoble radio- eller teleterminaludstyr som nævnt i stk. 1  

 eller til at blokere for udstyrets adgang til en eller flere tjenester.  

 Tilladelse hertil skal gives, såfremt IT- og Telestyrelsen finder det  

 godtgjort, at det pågældende radio- eller teleterminaludstyr  

 forårsager betydelig skade på et telenet, uacceptable  

 forstyrrelser eller på anden vis beskadiger telenettet og dets  

 funktioner.
 Stk. 3. I nødstilfælde kan en udbyder af telenet  

 eller teletjenester frakoble radio- eller teleterminaludstyr som nævnt  

 i stk. 1, såfremt beskyttelsen af telenettet kræver, at  

 udstyret frakobles øjeblikkeligt, og under forudsætning af, at  

 brugeren straks og uden udgift for vedkommende tilbydes en alternativ  

 løsning.
 Stk. 4. Udbyderen skal straks underrette IT- og Telestyrelsen  

 om beslutninger som nævnt i stk. 3. IT- og Telestyrelsen  

 træffer på grundlag heraf afgørelse om, hvorvidt  

 frakobling er berettiget, jf. stk. 2.
Kapitel 3 Erklæring om overensstemmelse og udpegning af  

 bemyndigede organer § 13. Vurdering af, om apparater er i  

 overensstemmelse med de i § 5 nævnte beskyttelseskrav og  

 udstedelse af erklæring om overensstemmelse, kan ske på en af  

 følgende måder:
 1)	EF-overensstemmelseserklæring uden teknisk dokumentation.
 2)	EF-overensstemmelseserklæring med teknisk dokumentation.
 3)	EF-overensstemmelseserklæring med EF-typeattest.
 Stk. 2. Vurdering af, om radio- og teleterminaludstyr er i  

 overensstemmelse med de i § 5 nævnte væsentlige krav, og  

 udstedelse af erklæring om overensstemmelse kan ske på en af  

 følgende måder:
 1)	Intern fabrikationskontrol.
 2)	Certificering med henblik på fuld kvalitetssikring.
 3)	Intern fabrikationskontrol samt særlige  

 apparaturprøvninger.
 4)	Dokumentation vedrørende den tekniske konstruktion.
 Stk. 3. Vurdering af, om radio- og teleterminaludstyr er i  

 overensstemmelse med de i § 5 nævnte væsentlige krav, og  

 udstedelse af erklæring om overensstemmelse kan endvidere ske på  

 følgende måde:
 1)	Overensstemmelseserklæring vedrørende sundheds- og  

 sikkerhedsforhold.
 Stk. 4. IT- og Telestyrelsen fastsætter nærmere  

 regler om de i stk. 1 og 2 nævnte procedurer for erklæring  

 af overensstemmelse med de i § 5 nævnte krav, regler om,  

 hvornår de i stk. 1 og 2 nævnte metoder skal anvendes, samt  

 regler om, hvem der er ansvarlig for overensstemmelsen.
 § 14. Ministeren for videnskab, teknologi og  

 udvikling fastsætter nærmere regler om de krav, der gælder  

 for offentlige myndigheder og private foretagender, der ansøger om at  

 være bemyndiget til at udføre opgaver i forbindelse med  

 udarbejdelse af dokumentation for apparaters overensstemmelse som nævnt  

 i § 13, stk. 1 og 2.
 § 15. IT- og Telestyrelsen er bemyndiget til at  

 yde teknisk rådgivning i forbindelse med de i § 13, stk. 2,  

 nr. 3 og 4, nævnte procedurer vedrørende apparaters  

 overensstemmelse med de i § 5 nævnte krav.
 § 16. IT- og Telestyrelsen kan udpege andre  

 offentlige myndigheder eller private foretagender, der opfylder de i  

 medfør af § 14 fastsatte regler, som bemyndigede til at yde  

 teknisk rådgivning eller udføre opgaver i forbindelse med  

 certificering med henblik på fuld kvalitetsstyring vedrørende  

 apparaters overensstemmelse som nævnt i § 13, stk. 1 og  

 2.
 Stk. 2. IT- og Telestyrelsen kan tilbagekalde en bemyndigelse  

 efter stk. 1, hvis den offentlige myndighed eller det private  

 foretagende ikke længere opfylder de i medfør af § 14  

 fastsatte betingelser for at være et bemyndiget organ.
Kapitel 4 IT- og Telestyrelsen som tilsynsvirksomhed m.v.
 § 17. IT- og Telestyrelsen fører tilsyn med  

 overholdelse af loven og de i medfør heraf fastsatte regler.
Stk. 2. IT- og Telestyrelsen træffer afgørelse om  

 manglende overholdelse af loven og regler fastsat i medfør heraf og  

 kan i den forbindelse 1)	meddele påbud om tilbagetrækning af apparater fra  

 markedet, herunder påbud om annoncering med henblik på  

 tilbagetrækning fra markedet, 2)	meddele påbud om standsning af driften af apparater, 3)	nedlægge forbud mod markedsføring, 4)	meddele påbud om indsendelse og offentliggørelse af  

 oplysninger som nævnt i § 11 og 5)	meddele påbud om tilslutning af teleterminaludstyr til  

 grænseflader i offentlige telenet eller teletjenester, jf.  

 § 12.
Stk. 3. IT- og Telestyrelsen kan pålægge udbydere  

 af offentlige telenet eller teletjenester tvangsbøder for at  

 gennemtvinge påbud som nævnt i stk. 2, nr. 4 og 5. Der er  

 udpantningsret for bøderne.
Disse tvangsbøder tilfalder  

 statskassen.
§ 18. IT- og Telestyrelsen har til enhver tid mod  

 behørig legitimation og uden retskendelse adgang til at foretage  

 stikprøvevis kontrol i grossist- og detailleddet for at påse, at  

 loven og de i medfør heraf fastsatte regler overholdes.
IT- og  

 Telestyrelsen kan i den forbindelse på stedet foretage  

 undersøgelser af de omhandlede apparater.
 Stk. 2. Politiet yder bistand til gennemførelse af  

 kontrol som nævnt i stk. 1. Ministeren for videnskab, teknologi og  

 udvikling kan efter aftale med justitsministeren fastsætte  

 nærmere regler herom.
 § 19. Ophævet.
 § 20. IT- og Telestyrelsen kan kræve alle  

 oplysninger, herunder materiale af teknisk og statistisk karakter, som findes  

 nødvendige for IT- og Telestyrelsens administration af denne lov.
 § 21. IT- og Telestyrelsen underretter  

 Europa-Kommissionen om følgende forhold:
 1)	Afgørelser truffet i medfør af § 7.
 2)	De af IT- og Telestyrelsen fastsatte tekniske specifikationer for  

 radiogrænseflader som nævnt i § 9.
 3)	De af IT- og Telestyrelsen fastsatte regler i medfør af  

 § 10, stk. 3.
 4)	Udbyderes tekniske specifikationer for grænseflader som  

 nævnt i § 11.
 5)	Afgørelser truffet i medfør af § 12.
 6)	Afgørelser truffet i medfør af § 17,  

 stk. 2.
 Stk. 2. Hvis Europa-Kommissionen opfordrer til, at en af IT-  

 og Telestyrelsen truffen afgørelse vedrørende radio- og  

 teleterminaludstyr efter stk. 1, nr. 1, 5 eller 6, trækkes  

 tilbage, ændrer IT- og Telestyrelsen den pågældende  

 afgørelse i overensstemmelse hermed.
Kapitel 5 Bemyndigelse af andre myndigheder § 22. Ministeren for videnskab, teknologi og  

 udvikling kan fastsætte nærmere regler, hvorefter offentlige  

 myndigheder bemyndiges til at udføre opgaver, der i denne lov er  

 tillagt IT- og Telestyrelsen.
Kapitel 6 IT- og Telestyrelsens årsrapport og  

 afskæring af ministeren for videnskab, teknologi og udviklings adgang  

 til instruks § 23. IT- og Telestyrelsen forelægger hvert  

 år en rapport om styrelsens administration af loven for ministeren for  

 videnskab, teknologi og udvikling indeholdende en beskrivelse af IT- og  

 Telestyrelsens administration af loven, herunder fastsættelse af regler  

 i henhold til loven, samt en beskrivelse af IT- og Telestyrelsens tilsyn og  

 kontrol med overholdelse af loven og de i medfør heraf fastsatte  

 regler.
 Stk. 2. Årsrapporten forelægges af ministeren for  

 videnskab, teknologi og udvikling for repræsentanter og for brugere af  

 telekommunikation, selskaber m.v. inden for telesektoren og andre relevante  

 parter til drøftelse.
 § 24. Ministeren for videnskab, teknologi og  

 udvikling kan ikke give IT- og Telestyrelsen tjenestebefaling om styrelsens  

 varetagelse af myndighedsopgaver vedrørende konkrete sager, om  

 behandling og afgørelse af enkeltsager, om IT- og Telestyrelsens  

 udstedelse af administrative forskrifter på områder, hvor  

 styrelsen er bemyndiget hertil, eller om IT- og Telestyrelsens øvrige  

 tilsynsaktiviteter med henblik på at sikre overholdelse af denne lov og  

 administrative forskrifter udstedt i medfør heraf.
Kapitel 7 Klagebestemmelser § 25. Klager over IT- og Telestyrelsens  

 afgørelser truffet i medfør af denne lov, herunder klager over  

 IT- og Telestyrelsens sagsbehandling, kan indbringes for  

 Teleklagenævnet.
 Stk. 2. For Teleklagenævnet kan indbringes klager over  

 afgørelser i henhold til administrative forskrifter udstedt i  

 medfør af loven truffet af offentlige myndigheder og private  

 foretagender, der er bemyndiget hertil.
 Stk. 3. IT- og Telestyrelsens fastsættelse af  

 administrative forskrifter efter denne lov kan ikke indbringes for anden  

 administrativ myndighed.
 Stk. 4. Afgørelser, der alene angår forhold  

 vedrørende radio- og teleterminaludstyr, og som indberettes til  

 Europa-Kommissionen, kan ikke indbringes for Teleklagenævnet, jf.  

 § 21, stk. 1, nr. 1, 4 og 5.
Stk. 5. Teleklagenævnet skal i sager vedrørende  

 elektromagnetiske forhold, hvor der sker indberetning til  

 Europa-Kommissionen, afvente Europa-Kommissionens eventuelle udtalelse.
Denne  

 udtalelse er bindende for Teleklagenævnet.
Kapitel 8 Gebyrer m.v.
 § 26. Ministeren for videnskab, teknologi og  

 udvikling kan fastsætte regler om betaling til dækning af  

 myndighedernes omkostninger ved administration og tilsyn i forbindelse med  

 loven.
Kapitel 9 Straffebestemmelser § 27. Med bøde straffes den, der 1)	overtræder § 3, § 5, stk. 1, 3 og 4, § 6,  

 § 8, stk. 1, og § 13, 2)	undlader at indsende oplysninger som nævnt i § 20  

 eller 3)	undlader at efterkomme påbud og forbud givet i medfør  

 af § 17, stk. 2.
 Stk. 2. I forskrifter, der udstedes i medfør af denne  

 lov, kan der fastsættes straf af bøde for overtrædelse af  

 regler i forskrifterne.
 Stk. 3. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
Kapitel 10 Overgangs- og ikrafttrædelsesbestemmelser § 28. Loven træder i kraft den 8. april  

 2000.
 Stk. 2. Samtidig ophæves lov nr. 230 af 8. april 1992 om  

 satellitjordstations- og teleterminaludstyr.
 Stk. 3. Samtidig ophæves lov nr. 216 af 10. april 1991  

 om beskyttelse mod elektromagnetiske forstyrrelser.
 Stk. 4. Regler udstedt i medfør af den i stk. 3  

 nævnte lov forbliver i kraft, indtil de ophæves eller  

 afløses af regler udstedt i medfør af denne lov.
 Stk. 5. IT- og Telestyrelsen fastsætter nærmere  

 regler om overgangsbestemmelser for radio- og teleterminaludstyr, der er  

 typegodkendt inden 8. april 2000.
 Stk. 6. IT- og Telestyrelsen fastsætter nærmere  

 regler om overgangsbestemmelser for elektromagnetiske forhold for apparater,  

 som er taget i brug før den 1. januar 1997.
 Stk. 7. Et vilkår om typegodkendelse for  

 frekvensanvendelse uden individuel tilladelse er at sidestille med et  

 vilkår som nævnt i § 13, stk. 2, nr. 1, i lov om  

 radiokommunikation og tildeling af radiofrekvenser som affattet ved denne  

 lovs § 30, nr. 2.
 Stk. 8. Et vilkår om typegodkendelse i  

 frekvenstilladelser udstedt før 8. april 2000 er at sidestille med et  

 vilkår som nævnt i § 14, stk. 2, nr. 1, i lov om  

 radiokommunikation og tildeling af radiofrekvenser som affattet ved denne  

 lovs § 30, nr. 3.
§§ 29-30. (Ændringsbestemmelser, udeladt) § 31. Loven gælder ikke for  

 Færøerne og Grønland.
 Lov nr. 420 af 6. juni 2002 om ændring af lov om  

 konkurrence- og forbrugerforhold på telemarkedet, lov om etablering og  

 fælles udnyttelse af master til radiokommunikationsformål m.v. og  

 andre love samt om ophævelse af lov om Telestyrelsen (Tilpasning af  

 telereguleringen, ophævelse af revisionsbestemmelse og ophævelse  

 af lov om Telestyrelsen) indeholder følgende  

 ikrafttrædelsesbestemmelse:
§ 9 Loven træder i kraft den 1. juli 2002.
 Lov nr. 421 af 6. juni 2002 om radiofrekvenser indeholder  

 følgende ikrafttrædelsesbestemmelse:
§ 55 Loven træder i kraft den 1. juli 2002.
Ministeriet for Videnskab, Teknologi og  

 Udvikling, den 5. november 2002 Helge Sander /Sune Rahn 1)   Loven indeholder  

 bestemmelser, der gennemfører dele af Europa-Parlamentets og  

 Rådets direktiv 99/5/EF af 9. marts 1999 om radio- og  

 teleterminaludstyr samt gensidig anerkendelse af udstyrets overensstemmelse  

 (EF-Tidende 1999 L 91, s. 10) samt Rådets direktiv 89/336/EØF af  

 3. maj 1989 om indbyrdes tilnærmelse af medlemsstaternes lovgivning om  

 elektromagnetisk kompatibilitet (EF-Tidende 1989 L 139, s. 19) med senere  

 ændringer.
