Nr BTB 24 Betænkning over Forslag til folketingsbeslutning om offentliggørelse af  

 hemmelige rådsprotokoller   

 Nr B 24 1995-96, 1. samling Afgivet af Europaudvalget Afgivet: 19960412 Udvalget har behandlet beslutningsforslaget i nogle møder og har stillet  

 spørgsmål til udenrigsministeren, som denne har besvaret skriftligt.
 Herefter indstiller et flertal (Socialdemokratiets, Det Radikale  

 Venstres, Centrum-Demokraternes, Venstres og Det Konservative Folkepartis  

 medlemmer af udvalget) beslutningsforslaget til forkastelse .
 Et mindretal (Enhedslistens og Dansk Folkepartis medlemmer af  

 udvalget) indstiller beslutningsforslaget til vedtagelse uændret.
Mindretallet finder, at regeringens besvarelse af de stillede spørgsmål er  

 helt utilfredsstillende.
Især står to vigtige spørgsmål tilbage uden reelt  

 svar.
Det ene spørgsmål er, om det er i strid med grundloven og  

 ministeransvarlighedsloven, at Folketinget vedtager gennemførelseslove uden  

 at kende hele retsgrundlaget, dvs. uden at kende de til en EU-retsakt  

 knyttede hemmelige erklæringer.
Det andet spørgsmål er, om hemmelige  

 erklæringer, som den danske regering har tilsluttet sig, er folkeretligt  

 bindende for Danmark.
Regeringen har ikke i sine svar på spørgsmål angående disse to problemer  

 været i stand til at give - eller har ikke villet give - en udtømmende  

 besvarelse.
Vi ved derfor stadig ikke, om danske regeringer har ført en  

 grundlovsstridig praksis gennem årene.
Vi ved heller ikke, i hvilket omfang  

 de allerede vedtagne og eventuelt kommende hemmelige erklæringer forpligter  

 Danmark.
Mindretallet finder derfor ikke, at regeringen har været i stand til at  

 tilbagevise følgende synspunkt: Det er stridende mod  

 ministeransvarlighedsloven og grundloven, hvis der vedtages en  

 gennemførelseslovgivning, uden at samtlige folketingsmedlemmer kender hele  

 retsgrundlaget.
De hemmelige erklæringer anerkendes ikke af EF-Domstolen som  

 en del af EU-retten, men må til gengæld regnes som folkeretligt bindende  

 internationale aftaler og er derfor - set i forhold til dansk ret - en  

 forpligtende del af retsgrundlaget.
I de tilfælde, hvor Folketinget har  

 vedtaget gennemførelseslovgivning uden at kende de tilknyttede hemmelige  

 protokoller, har der altså været tale om, at Folketinget er blevet ført bag  

 lyset af regeringen, idet Folketinget har fået oplyst, at der var tale om  

 implementering af en EU-retsakt, mens realiteten var, at der var tale om  

 implementering af en EU-retsakt samt en dertil knyttet folkeretligt  

 forpligtende aftale.
Dette betyder efter mindretallets opfattelse, at  

 ministeransvarlighedslovens § 5, stk. 2, i en række tilfælde uden tvivl er  

 overtrådt, fordi skiftende regeringer har fortiet oplysninger af væsentlig  

 betydning for Folketingets bedømmelse af sagerne.
Mindretallet finder det  

 endvidere fuldstændig utilfredsstillende, at regeringen ikke har villet  

 tilsende Folketingets Europaudvalg en liste over de tilfælde, hvor  

 EU-lovgivning er gennemført som dansk lov, uden at samtlige  

 folketingsmedlemmer har haft kendskab til de dertil knyttede hemmelige  

 erklæringer, som bøjer, ændrer eller fortolker de pågældende EU-retsakter.
Et andet mindretal (Socialistisk Folkepartis medlem af udvalget)  

 indstiller forslaget til vedtagelse uændret . Efter mindretallets  

 opfattelse er dette forslag kun et lille skridt på vejen.
Begrebet hemmelige  

 protokoller bør helt afskaffes.
Ove Fich (S) fmd.
Jens Risgaard Knudsen (S) Torben Lund (S) Jacob  

 Buksti (S) Klaus Hækkerup (S) Steen Gade (SF) Elisabeth Arnold (RV) nfmd.  

Keld Albrechtsen (EL) Addi Andersen (CD) Charlotte Antonsen (V) Svend Erik  

 Hovmand (V) Eva Kjer Hansen (V) Jens Kirk (V) Kent Kirk (KF) Lene Espersen  

 (KF) Anne Birgitte Lundholt (KF) Kristian Thulesen Dahl (DF)  

 Fremskridtspartiet havde ikke medlemmer i udvalget.
