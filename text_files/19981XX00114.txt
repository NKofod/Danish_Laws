Skriftlig fremsættelse (25. november  

 1998) Kulturministeren Herved tillader jeg mig for Folketinget at  

 fremsætte:
Forslag til lov om ændring af lov om offentlige  

 arkiver m.v. (Arkivlovens registerbestemmelser m.v.) (Lovforslag nr.
L 96).
I forbindelse med den seneste ændring af arkivloven  

 i maj måned 1997 (Lov nr. 421 af 10. juni 1997 om ændring af lov  

 om offentlige arkiver m.v.),  gjorde Kulturministeriet i bemærkningerne  

 til lovforslaget opmærksom på, at den stigende anvendelse af  

 informationsteknologi i den offentlige forvaltning gør det  

 hensigtsmæssigt at optage bestemmelser i arkivlovgivningen, der  

 præciserer de offentlige arkivers rolle i informationsamfundet.  

 Samtidig bemærkedes det, at gennemførelsen af EU-direktiv  

 95/46/EF om beskyttelse af fysiske personer i forbindelse med behandling af  

 personoplysninger og om fri udveksling af sådanne oplysninger  

 måtte aktualisere en revision af arkivlovens regler om aflevering,  

 bevaring og tilgængelighed af arkivalier, der er lagret på  

 elektronisk medium, og som indeholder personoplysninger.  Kulturministeriet  

 fandt det dog mest hensigtsmæssigt at afvente afslutningen af arbejdet  

 i Justitsministeriets udvalg om registerlovgivningen, før der  

 stilledes konkrete forslag om revision af arkivlovgivningen.
Udvalget afgav i  

 december 1997 en betænkning om behandling af personoplysninger  

 (betænkning nr. 1345/1997).
Det lovforslag om behandling af personoplysninger (L 44,  

 1998-99), som justitsministeren har genfremsat i denne samling, og som bygger  

 på den nævnte betænkning, nødvendiggør en  

 ændring af arkivloven på dette område.
De foreslåede  

 ændringer af arkivloven drejer sig således primært om en  

 tilpasning af arkivlovgivningen til den kommende lov om behandling af  

 personoplysninger.
Det er et hovedpunkt i lovforslaget, at der ikke  

 længere skelnes mellem papirarkivalier og elektroniske arkivalier ved  

 beslutning om bevaring af materiale med personoplysninger.
Herved opnås  

 en forenkling og en hensigtsmæssig tilpasning af arkivlovgivningen til  

 det forhold , at den offentlige forvaltning i stigende grad overgår til  

 elektronisk sagsbehandling og arkivering.
Bestemmelserne om bevaring og  

 kassation vil således skulle anvendes på alle arkivalier, uanset  

 det medium, der er anvendt til lagring af oplysninger.
Det er i denne forbindelse af stor vigtighed i  

 arkivlovgivningen at sikre hensynet til den enkelte borgers integritet i  

 overensstemmelse med den af justitsministeren foreslåede lovgivning om  

 behandling af personoplysninger.
Det foreslås således, at det i  

 justitsministerens lovforslag omhandlede Datatilsyn tildeles en central rolle  

 i forbindelse med varetagelsen af de relevante beskyttelseshensyn i  

 arkivlovgivningen.
Datatilsynet skal herefter inddrages ved  

 fastsættelse af generelle regler om offentlige arkivers behandling af  

 personoplysninger, herunder behandlingssikkerhed, tilgængelighed til og  

 vilkår for brugen af personoplysninger.
 Det foreslås endvidere, at Datatilsynet inddrages i  

 afgørelsen af konkrete spørgsmål, f.s.v. angår dels  

 fastsættelse af kortere tilgængelighedsfrist end 80 år for  

 arkivalier, der er omfattet af lov om behandling af personoplysninger, dels  

 dispensationer fra tilgængelighedsfristen i tilfælde, hvor det  

 drejer sig om oplysninger om enkeltpersoners rent private forhold.
De nødvendige beskyttelseshensyn sikres endvidere  

 ved, at der med lovforslaget skabes hjemmelsmæssig klarhed med hensyn  

 til aflevering og bevaring af private arkivalier, der er omfattet af lov om  

 behandling af personoplysninger.
Arkivalier af denne art kan efter forslaget  

 udelukkende afleveres til offentlige arkiver, idet kun offentlige arkiver kan  

 sikre varetagelsen af beskyttelseshensynet.
Det følger heraf, at der  

 ikke kan ske aflevering af private arkivalier, der er omfattet af lov om  

 behandling af personoplysninger, til arkiver, der ikke reguleres af  

 arkivloven.
 Det skal ved fastsættelsen af generelle regler m.v.  

 sikres, at der tages fornødent hensyn til, at det princip om  

 størst mulig åbenhed til offentlige arkiver, som arkivloven er  

 baseret på, afbalanceres over for beskyttelseshensynet til den enkelte  

 borger.
 Herudover indeholder lovforslaget to bestemmelser, der  

 ikke har direkte sammenhæng med justitsministerens lovforslag om  

 behandling af personoplysninger.
I forbindelse med forvaltningens overgang til elektronisk  

 sagsbehandling m.v. indeholder lovforslaget en bestemmelse om elektronisk  

 sagsbehandling og arkivering.
Forslaget skal ses som en udløber af  

 regeringens IT-politiske handlingsplan, hvor overgang fra papirbaseret til  

 elektronisk sagsbehandling i den statslige forvaltning er et vigtigt element.  

 Også Statens Arkiver kan opnå ressourcemæssige besparelser,  

 hvis de myndigheder, som skal aflevere deres arkivalier til Statens Arkiver,  

 afleverer disse i elektronisk form.
For at understrege det ønskelige i denne udvikling  

 foreslås det, at kulturministeren bemyndiges til efter forhandling med  

 forskningsministeren at fastsætte bestemmelse om, at statslige  

 myndigheder, der inden for en nærmere fastsat dato ikke er  

 overgået til elektronisk arkivering, skal betale for bevaring i Statens  

 Arkiver af arkivalier, der efter denne dato dannes på papir.
En  

 sådan betaling skal dække de meromkostninger, der er forbundet  

 med bevaring af papirarkivalier i forhold til elektroniske arkivalier.
 Det skal understreges, at kulturministerens bemyndigelse  

 først kan udnyttes, når resultaterne af en af  

 forskningsministeren iværksat undersøgelse foreligger.
Endelig foreslås det, at kulturministeren kan  

 delegere den mere detaljerede regelfastsættelse vedrørende  

 bevaring, kassation og aflevering af såvel statslige som kommunale  

 arkivalier samt en række andre forhold af overvejende arkivteknisk  

 karakter til rigsarkivaren.
Det forudsættes, at rigsarkivarens  

 regelfastsættelse finder sted efter drøftelse med de  

 berørte parter.
Idet jeg i øvrigt henviser til lovforslaget med  

 bemærkninger, anbefaler jeg forslaget til Folketingets velvillige behandling.
