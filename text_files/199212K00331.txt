Nr LSF 331 Forslag til Lov om ændring af lov om offentlig sygesikring (Ændring af  

 medicintilskudsreglerne) Fremsat af sundhedsministeren (Torben Lund) den 26. maj 1993 § 1 I lov om offentlig sygesikring, jf. lovbekendtgørelse nr. 490 af 21.  

 december 1986, som ændret senest ved lov nr. 1083 af 23. december 1992  

 foretages følgende ændring:
 1. § 7, stk. 5, affattes således:
»Stk. 5. Indeholder flere lægemidler samme terapeutisk aktive  

 stof, kan sundhedsministeren fastsætte tilskuddet efter stk. 1-3 samt  

 amtskommunens udgift efter § 6 a til et fast beløb svarende til henholdsvis  

 75 pct., 50 pct. eller 100 pct. af et gennemsnit af udgiften til de to  

 billigste af disse lægemidler.
Tilskuddet fastsættes mindst en gang årligt  

 efter forhandling med Sundhedsstyrelsen.
Hvis gennemsnittet af udgiften til  

 de to billigste lægemidler er større end det gennemsnit, der ligger til grund  

 for fastsættelsen af tilskuddet, eller hvis markedsføringen af et af de  

 lægemidler, som indgår i beregningen af gennemsnittet, standses, fastsætter  

 sundhedsministeren nye faste tilskud for lægemidlerne i den pågældende  

 lægemiddelgruppe.
Der kan ikke ydes tilskud til mere end henholdsvis 75 pct.,  

 50 pct. eller 100 pct. af udgiften til det pågældende lægemiddel.«.
§ 2 Loven træder i kraft den 21. juni 1993.
§ 3 Loven gælder ikke for Færøerne og Grønland.
Bemærkninger til lovforslaget Ved lov nr. 1083 af 23. december 1992 om ændring af lov om offentlig  

 sygesikring (omlægning af medicintilskud til visse lægemidler) blev der  

 tilvejebragt grundlag for en omlægning af medicintilskudsordningen, således  

 at tilskud til synonyme lægemidler kan ydes i form af et fast kronetilskud i  

 stedet for som hidtil et procenttilskud.
Ordningen indebærer, at tilskuddet gives som henholdsvis 50 pct., 75 pct.  

 eller 100 pct. af den såkaldte referencepris.
Denne beregnes som  

 gennemsnittet af prisen på de to billigste lægemidler inden for en given  

 gruppe af synonyme lægemidler.
Loven bestemmer, at det faste tilskud skal fastsættes en gang om året  

 efter forhandling med Sundhedsstyrelsen.
Standses markedsføringen af et af de  

 lægemidler, som indgår i beregningen af gennemsnittet, fastsætter  

 sundhedsministeren nye faste tilskud for lægemidlerne i den pågældende  

 lægemiddelgruppe.
Hvis gennemsnittet af udgiften til de to billigste lægemidler afviger med  

 mere end 5 pct. fra det gennemsnit, der ligger til grund for fastsættelsen af  

 tilskuddet, fastsætter sundhedsministeren ligeledes nye faste tilskud for  

 lægemidlerne i den pågældende lægemiddelgruppe.
I sidstnævnte tilfælde kan  

 fastsættelse af nye tilskud efter den gældende bestemmelse dog kun ske en  

 gang i kvartalet.
Efter lægemiddelloven kan de anmeldte priser på lægemidler ændres hver 14.  

 dag.
Efter bestemmelsen i sygesikringslovens § 7, stk. 5, kan det faste  

 tilskud som nævnt kun omregnes en gang i kvartalet som følge af  

 prisændringer.
Ved udformningen af ordningen skønnede man, at det ville blive vanskeligt  

 administrativt at håndtere en ordning, der nødvendiggjorde omregning af de  

 faste tilskud, selv ved enhver mindre prisændring.
På denne administrative  

 baggrund begrænsedes adgangen til at fastsætte nye tilskud til de tilfælde,  

 hvor prisændringen bevirkede, at gennemsnittet af udgiften til de to  

 billigste lægemidler afveg med mere end 5 pct. fra det gennemsnit, der lå til  

 grund for fastsættelsen af tilskuddet.
 Den omstændighed, at der som følge af prisændringer kun kan ske omregning  

 af referenceprisen og dermed tilskuddet en gang i kvartalet indebærer, at der  

 vil kunne opstå situationer, hvor en patient, uanset at den pågældende har en  

 recept på det billigste lægemiddel, ikke vil kunne opnå fuldt tilskud.
Hovedformålet med ordningen har været at tilskynde lægerne til at ordinere  

 det billigste af flere synonyme præparater.
Det har derimod ikke været  

 tilsigtet, at der skulle opstå situationer, hvor patienter ikke kan opnå  

 fuldt tilskud.
 Sundhedsstyrelsen har endvidere overfor Sundhedsministeriet tilkendegivet,  

 at det ikke vil være forbundet med større administrative vanskeligheder at  

 administrere en ordning, hvor enhver ændring af prisen på et lægemiddel, der  

 vil påvirke referenceprisen, efterfølges af en ændring i de faste  

 kronetilskud.
 På denne baggrund foreslår regeringen, at den i bestemmelsen indeholdte  

 begrænsning i adgangen til inden for et kvartal at fastsætte nye tilskud på  

 grund af prisændringer, ophæves.
 Regeringen foreslår i stedet, at der indføres pligt til at fastsætte nye  

 tilskud, såfremt anmeldte prisændringer indebærer, at en ny referencepris vil  

 blive højere end den referencepris, der ligger til grund for fastsættelsen af  

 de faste tilskud.
 For så vidt angår anmeldte prisændringer samt meddelelse af generelt  

 tilskud til et lægemiddel, der vil indebære, at en ny referencepris vil blive  

 lavere end den referencepris, der ligger til grund for fastsættelsen af de  

 faste tilskud, vil der en gang i kvartalet ske fastsættelse af nye tilskud.  

 Dette svarer til ordningen efter den gældende lov, idet fastsættelse en gang  

 i kvartalet af nye tilskud dog også vil ske, selvom den nye referencepris  

 afviger med mindre end 5 pct. fra den referencepris, der ligger til grund for  

 tilskudsfastsættelsen.
I praksis vil beregning og udmelding af de fastsatte tilskud blive  

 varetaget af Sundhedsstyrelsen.
Det er hensigten en gang i kvartalet at  

 orientere apoteker, læger, tandlæger m.v. om de gældende tilskudssatser.
Ved ændring af tilskudssatserne i løbet af et kvartal, bl.a. som følge af  

 prisændringer vil Sundhedsstyrelsen direkte underrette landets apoteker om de  

 nye tilskudssatser.
Det sikres herved, at apotekerne til stadighed er fuldt  

 orienteret om de til enhver tid gældende tilskudssatser.
 Forslaget vil ikke få økonomiske eller administrative konsekvenser af  

 betydning for hverken staten, amterne eller kommunerne.
