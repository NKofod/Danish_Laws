Ankestyrelsens principafgørelse P-17-94 om bistandstillæg - ophold i eget hjem - plejetillæg - boform - behov for bistand og pleje - andre hjælpeordninger Resume:
Ankestyrelsen har i principielt møde behandlet 4 sager om tilkendelse af bistands- eller plejetillæg til ansøgere med ophold i eget hjem.
Der var tale om ansøgere, som i forvejen modtog hjælp til dækning af bistands- og plejebehovet efter andre hjælpeordninger. *) Ankestyrelsen fandt, at de pågældende herved ikke var afskåret fra at få tilkendt bistands- eller plejetillæg.
Der måtte i hvert tilfælde foretages en konkret vurdering af bistands- og plejebehovet sammen holdt med den hjælp, der i øvrigt ydedes de pågældende til dækning af bistands- og plejebehovet.
 1. En ansøger med højeste førtidspension på grund af muskelsvind fandtes berettiget til plejetillæg, selvom han havde fået bevilget hjælp efter bistandslovens § 48, stk. 4, til private hjælpere.
Ankestyrelsen fandt, at bistandslovens ydelser er subsidiære i forhold til ydelser efter pensionsloven.
Ankestyrelsen overlod det til kommunen at tage stilling til, om tilkendelsen af plejetillæg kunne give anledning til ændring af udmålingen af hjælp efter bistandslovens § 48, stk. 4.
 2. En ansøger med højeste førtidspension på grund af svær spastisk lammelse og hjerneskade fandtes ikke længere berettiget til pleje tillæg efter flytning til en handicapvenlig bolig oprettet i henhold til ældreboligloven, med tilknyttede hjælpefunktioner.
Ankestyrelsen fandt, at ansøgerens boligform måtte sidestilles med ophold i eget hjem, men at hans behov for stadig personlig bistand og pleje blev dækket ved den hjælp, der blev stillet til rådighed i forbindelse med hans nuværende boform.
Ankestyrelsen lagde samtidig vægt på, at hans aktiviteter uden for hjemmet ikke selvstændigt medførte et så omfattende behov for bistand og pleje, som er en forudsætning for at opnå bistands- eller plejetillæg efter lovens § 16.
 Ankestyrelsen gjorde samtidig opmærksom på muligheden for, at der eventuelt kunne ydes ansøgeren hjælp til dækning af behovet for bistand i forbindelse med sådanne aktiviteter efter reglerne i bistandslovens § 56 om praktisk bistand i hjemmet eller eventuelt som personligt tillæg efter lov om social pension § 17.
 3. En ansøger, der var tilkendt højeste førtidspension og bistands tillæg på grund af højresidig lammelse efter blodprop i hjernen fandtes berettiget til bistandstillægget, selvom han under ophold i eget hjem modtog omfattende hjælp fra kommunens hjemmehjælp (hjemmepleje). Han var derimod ikke berettiget til plejetillæg.
 Ankestyrelsen lagde vægt på, at selvom ansøgerens invaliditet krævede vedvarende pleje eller tilsyn, var dette behov delvis dækket gennem den kommunale ordning vedrørende hjemmehjælp, som han selv havde valgt at modtage.
 Ankestyrelsen fandt imidlertid ikke, at den bevilgede hjemmehjælp på i alt 2½ time dagligt kunne antages at dække det samlede plejebehov, og at han derfor var berettiget til bistandstillæg.
4. Ansøgeren havde fået tilkendt højeste førtidspension.
Hun havde behov for hjælp til alle personlige fornødenheder, men kunne spise selv, hvis maden var anrettet.
Ansøgeren ønskede ikke optagelse på plejehjem, men boede i beskyttet bolig og modtog hjemmehjælp 6 timer om dagen, 3-4 timer om aftenen og 1 time om natten.
 Ansøgeren fandtes ikke berettiget til bistandstillæg.
 Ankestyrelsen lagde vægt på, at selv om hendes invaliditet krævede vedvarende pleje og tilsyn, måtte dette behov i det væsentlige anses for tilgodeset gennem den kommunale hjemmepleje, som hun selv havde valgt at modtage.
 Ankestyrelsen lagde desuden vægt på, at hendes behov for bistand herudover, herunder i forbindelse med deltagelse i aktiviteter uden for hjemmet ikke var af et sådant omfang, som det forudsættes for at tilkende bistands- eller plejetillæg efter lovens § 16.
 Ankestyrelsen gjorde samtidig opmærksom på muligheden for, at der eventuelt kunne ydes hjælp til dækning af behov for bistand i forbindelse med sådanne aktiviteter efter reglerne i bistandslovens § 56 om praktisk bistand i hjemmet eller eventuelt efter lov om social pension § 17 om personligt tillæg.
 Love:
Lov om social pension - lovbekendtgørelse nr. 521 af 16. juni 1994 - § 15 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 16 Note:
 *) Note: Se tillige SM 0-40-85, P-13-89, P-21-89 og P- 6-92.
 Sagsfremstilling 1:
Sag nr. 1 - j.nr. 00924-93 Ansøgeren var en 19-årig mand, der af nævnet fik tilkendt højeste førtidspension, men afslag på plejetillæg, med henvisning til at behovet for pleje og tilsyn var tilgodeset gennem den kommunale service, der blev ydet.
Ansøgeren led af muskelsvind, og kunne kun bevæge fingrene og rokke med fødderne.
Han var i permanent respiratorbehandling.
 I henhold til bistandlovens § 48, stk. 4 havde kommunen bevilget 4 hjælpere på fuld tid samt én hjælper som afløser.
 Afgørelse:
 Ansøgeren havde ret til plejetillæg efter lov om social pension § 16, stk. 2.
 Ankestyrelsen lagde vægt på, at ansøgerens invaliditet krævede vedvarende pleje og tilsyn, der gjorde det nødvendigt, at der stadig var en anden person til stede.
Ankestyrelsen lagde endvidere vægt på, at bistands- og plejebehov som udgangspunkt skal dækkes efter lov om social pension.
Såfremt der er tale om et ekstraordinært plejebehov og behov for overvågning somfølge af handicappet kan der herudover ydes hjælp efter bi standslovens § 48, stk. 4, til dækning af de nødvendige merudgifter, der er forbundet hermed.
 Ankestyrelsen tog ikke stilling til, om tilkendelsen af plejetillæg eventuelt kunne medføre ændringer i udmålingen af den hjælp, der blev ydet ansøgeren efter bistandslovens § 48, stk. 4.
_____________________________________________________ Sagsfremstilling 2:
Sag nr. 2 - j.nr. 01917-93 Ansøgeren var en 24-årig mand, der som 18-årig fik tilkendt højeste førtidspension og plejetillæg på grund af svær spastisk lammelse og hjerneskade.
Han havde behov for hjælp i alle situationer og kunne ikke tale.
 I 1990 flyttede ansøgeren ind i en handicapvenlig bolig oprettet i henhold til ældreboligloven og med tilknyttede hjælpefunktioner.
 Ud over daglig bistand og pleje havde ansøgeren behov for hjælp i forbindelse med fritidsaktivitet henholdsvis 1 gang ugentlig og 1 gang månedlig, familiebesøg hver anden week-end  og ferieophold 1 gang årligt.
 Nævnet havde ved sin afgørelse inddraget det tidligere tilkendte plejetillæg, med den begrundelse, at bistands- og plejebehovet formodedes at ligge inden for rammerne af, hvad boinstitutionen ydede.
 Afgørelse:
 Ansøgeren var ikke længere berettiget til plejetillæg efter lov om social pension § 16, stk. 2.
 Ankestyrelsen lagde vægt på, at ansøgerens behov for stadig personlig bistand og pleje blev dækket ved den hjælp, der blev stillet til rådighed i forbindelse med hans nuværende boform.
 Ankestyrelsen lagde desuden vægt på, at ansøgerens aktiviteter uden for hjemmet ikke medførte et sådant omfattende behov for bistand eller pleje, som er en forudsætning for at opnå bistands- og plejetillæg efter lovens § 16.
 Ankestyrelsen gjorde samtidig opmærksom på muligheden for, at der eventuelt kunne ydes ansøgeren hjælp til dækning af hans behov for bistand i forbindelse med sådanne aktiviteter efter reglerne i bistandslovens § 56 om praktisk bistand i hjemmet eller eventuelt som personligt tillæg efter lov om social pension § 17.
_____________________________________________________________ Sagsfremstilling 3:
Sag nr. 3 - j.nr. 02608-93 Ansøgeren var fyldt 67 år i september 1993. Han havde fået tilkendt højeste førtidspension i 1977. Nævnet havde i oktober 1993 tilkendt bistandstillæg.
Han havde højresidig lammelse efter blodprop i hjernen.
Han var konstant sengeliggende og havde behov for hjælp til alle personlige fornødenheder, men kunne dog spise selv, når maden var skåret for.
 Ansøgeren boede i eget hjem og havde valgt at få sit plejebehov dækket gennem den kommunale hjemmeplejeordning i form af hjemmehjælp 1 time om morgenen, 1 time midt på dagen og 2 X 15 minutter i løbet af aftenen.
 Afgørelse:
 Ansøgeren havde ikke ret til plejetillæg efter § 16, stk. 2, i lov om social pension.
 Ankestyrelsen lagde vægt på, at selv om ansøgerens invaliditet krævede vedvarende pleje og tilsyn, var dette behov delvis dækket gennem den kommunale ordning vedrørende hjemmepleje, som han selv havde valgt at modtage.
 Ankestyrelsen var enig med revaliderings- og pensionsnævnet i, at ansøgeren havde ret til bistandstillæg efter lovens § 16, stk. 1, da han havde behov for yderligere hjælp.
 Ankestyrelsen lagde herved vægt på, at den bevilgede hjemmehjælp i form af 1 time om morgenen, 1 time midt på dagen og 2 kvarter om aftenen ikke kunne antages at dække hans samlede behov for hjælp.
 Sagsfremstilling 4:
Sag nr. 4 -  j.nr. 00629-94 Ansøgeren var en 50-årig kvinde, der havde fået tilkendt højeste førtidspension, men afslag på bistandstillæg.
Hun skulle have hjælp til alle personlige fornødenheder, men kunne spise selv, når maden var anrettet.
Hun ville ikke have en egentlig plejehjemsplads, men havde valgt en beskyttet bolig samt hjemmehjælp 6 timer daglig, 3-4timer om aftenen og en time om natten til at dække hendes bistands behov.
Her ud over havde hun behov for hjælp til fritidsaktiviteter.
 Afgørelse:
 Ansøgeren havde ikke ret til bistands- eller plejetillæg efter § 16 i lov om social pension.
 Ankestyrelsen skønnede, at selvom ansøgerens invaliditet krævede vedvarende pleje og tilsyn, måtte dette behov i det væsentlige anses for dækket gennem den kommunale hjemmepleje, som hun selv havde valgt at modtage.
 Ankestyrelsen lagde desuden vægt på, at ansøgerens behov for bistand herudover, herunder i forbindelse med deltagelse i aktiviteter uden for hjemmet, ikke var af et sådant omfang, som forudsættes for tilkendelse af bistands- eller plejetillæg efter lovens § 16. Ankestyrelsen gjorde samtidig opmærksom på muligheden for, at der eventuelt kunne ydes hjælp til dækning af ansøgerens behov for bistand i forbindelse med hendes fritidsaktiviteter efter reglerne i bistandslovens § 56 om praktisk bistand i hjemmet eller eventuelt som personligt tillæg efter lov om social pension § 17.
