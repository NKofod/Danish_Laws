Ministeriet fastslog, at private aftaler kun kan lægges til grund for  

 en bidragsfordeling, hvis der er enighed herom mellem de private parter.
Det  

 tilføjedes, at en fordeling efter loven ikke ophæver den private aftale, men  

 grundejerne må selv omfordele efter aftalen.
 I brev af 16. september 1986 har beboerforeningen klaget over byrådets  

 fordeling af udgifterne i forbindelse med istandsættelse af den private  

 fællesvej P.
 Beboerforeningen har anført, at udgiftsfordelingen er gennemført uden  

 hensyn til en deklaration, der er tinglyst på ejendommene, selv om  

 stadsingeniøren tidligere har oplyst, at den fordelingsmetode, der er fastsat  

 i deklarationen, ville blive lagt til grund ved fordelingen.
 Ifølge deklarationens punkt 6 påhviler vejvedligeholdelsen ejeren af de  

 enkelte huse i forhold til ejendommens facadelængde mod vej.
Ministeriet har indhentet vedlagte udtalelse af 3. oktober 1986 fra  

 byrådet.
Af denne fremgår, at der i forbindelse med vejsynet, der afholdtes  

 efter anmodning fra beboerforeningen, blev udarbejdet et forslag til  

 udgiftsfordeling i overensstemmelse med deklarationens fordelingsmetode.
Da  

 der imidlertid efter vejsynet fremkom 3 indsigelser mod denne  

 fordelingsmetode, blev der i medfør af bestemmelsen i privatvejslovens § 62,  

 jfr. vejbidragslovens §§ 11-12, udarbejdet en ny udgiftsfordeling, der nu er  

 vedtaget af byrådet.
 Ministeriet skal oplyse følgende:
 Efter bestemmelsen i privatvejslovens § 62, stk. 1, 3. punktum, kan  

 vejmyndigheden fordele udgiften til et vejarbejde på grundlag af private  

 servitutter, vedtægter for grundejerforeningen eller lignende, men  

 vejmyndigheden har ikke pligt hertil.
 I tilfælde af uenighed mellem grundejerne om anvendelse af sådanne private  

 bestemmelser fordeler vejmyndigheden udgifterne efter vejbidragslovens § 11,  

 jfr. privatvejslovens § 62, stk. 2. De private bestemmelser kan således kun  

 anvendes, når der er 100% enighed herom mellem de bidragspligtige grundejere.
 Ministeriet kan på denne baggrund ikke kritisere, at fordelingen er  

 gennemført efter reglerne i vejbidragslovens § 11.
Ministeriet kan samtidig oplyse, at vejmyndighedens udgiftsfordeling ikke  

 ophæver de privatretlige bestemmelser.
Kommunens udgiftsfordeling er således  

 ikke til hinder for, at grundejerne selv omfordeler udgifterne mellem sig  

 efter de privatretlige bestemmelser.
Eventuelle tvistigheder mellem  

 grundejerne om en sådan omfordeling henhører under domstolene ved  

 civilretligt søgsmål.
 Offentliggjort i VEJLOVE udgivet af DAFOLO.
