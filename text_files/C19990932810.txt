Cirkulæreskrivelse  af 12/12-1997 om  

 adoptioner, der gennemføres  

 efter Haager-konventionen Til samtlige statsamter, herunder Københavns  

 Overpræsidium, amtskommunale adoptionssamråd, amtskommuner samt København og Frederiksberg kommune.
1. Danmark har den 2. juli 1997 ratificeret  

 Haager-konventionen af 29. maj 1993 om beskyttelse af børn og om  

 samarbejde med hensyn til internationale adoptioner.
Efter konventionens  

 artikel 46 er konventionen herefter trådt i kraft for Danmarks  

 vedkommende med virkning fra den 1. november 1997. Konventionsteksten er  

 gengivet i vedlagte bilag 1.
 Til gennemførelse af Haager-konventionen har  

 Folketinget ved lov nr. 233 af 2. april 1997 vedtaget visse ændringer  

 af adoptionsloven, navneloven og indfødsretsloven.
 Loven er trådt i kraft den 1. november 1997.
 Loven bygger på betænkning nr. 1323/96, der er  

 afgivet af Justitsministeriets Adoptionsudvalg.
 Civilretsdirektoratet har herudover udarbejdet  

 følgende ændringsbekendtgørelse og  

 ændringscirkulære, ligeledes med ikrafttræden den 1.  

 november 1997:
 1) Bekendtgørelse nr. 797 af 23. oktober 1997 om  

 ændring af bekendtgørelse om adoption.
 2) Cirkulære nr. 141 af 23. oktober 1997 om  

 ændring af cirkulære om adoption.
2. Haager-konventionen har til formål  

dels at opstille en række garantier for at sikre, at  

 internationale adoptioner finder sted til barnets bedste, dels at  

 indføre et samarbejdssystem mellem de lande, der har tiltrådt  

 konventionen, samt endelig at sikre en gensidig anerkendelse af  

 adoptioner, der er gennemført i henhold til konventionen.
Der henvises  

 i den forbindelse nærmere til konventionens artikel 1 samt til afsnit  

 2.2. i bemærkningerne til forslag til lov om ændring af  

 adoptionsloven, indfødsretsloven og navneloven (L 73, 96/97), jf.
FT  

 96/97, tillæg A, side 1859 f.f.
 Med henblik på at sikre en opfyldelse af  

 Haager-konventionen er der som ovenfor anført fastsat en række  

 nye bestemmelser i adoptionslovgivningen.
Visse af de ændringer, der er gennemført med  

 virkning fra den 1. november 1997, finder anvendelse uafhængigt af, om  

 adoptionen må anses for omfattet af Haager-konventionen.
Om disse  

 bestemmelser, der således er fælles for alle adoptioner, henvises  

 nærmere til Civilretsdirektoratets cirkulæreskrivelse af d.d. om  

 nye regler på adoptionsområdet.
 Herudover er der nu i adoptionslovgivningen fastsat en  

 række bestemmelser, der  finder særskilt anvendelse  

 på adoptioner, der er omfattet af Haager-konventionen.
 Det drejer sig om følgende bestemmelser i  

 adoptionsloven:
 - Adoptionslovens § 28, stk. 2, hvorefter der kan  

 træffes bestemmelse om, at afgørelsen om adoption kan  

 træffes i barnets oprindelsesstat, når adoptionen er  

 gennemført i overensstemmelse med Haager-konventionen.
På tilsvarende vis er der i  

 adoptionsbekendtgørelsen og adoptionscirkulæret indsat en  

 række nye bestemmelser, hvorved navnlig proceduren i forbindelse med  

 samt retsvirkningerne af, at en adoption er omfattet af Haager-konventionen,  

 fastlægges nærmere.
Bestemmelserne herom er samlet henholdsvis i  

 adoptionsbekendtgørelsens kapitel 5a og i adoptionscirkulærets  

 kapitel 9a.
 De ovenfor anførte bestemmelser om adoptioner, der  

 gennemføres efter Haager-konventionen, supplerer de øvrige  

 bestemmelser i henholdsvis adoptionsloven, -bekendtgørelsen og  

 -cirkulæret, og finder således anvendelse i det omfang, der  

 gør sig særlige forhold gældende ved adoptioner, der er  

 omfattet af Haager-konventionen.
 3. Civilretsdirektoratet skal i den forbindelse  

 særligt henlede opmærksomheden på følgende:
A.
Adoptioner, der er omfattet af Haager-konventionen.
Anvendelsesområdet for de ovenfor anførte  

 nye bestemmelser er adoptioner, der er omfattet af Haager-konventionen.
I  

 adoptionsbekendtgørelsen og adoptionscirkulæret er dette  

 præciseret i overskriften til de relevante kapitler.
 Ifølge konventionens artikel 2 og 3 omfatter  

 Haager-konventionen alle internationale adoptioner, hvor barnet har  

 bopæl i én kontraherende stat, mens adoptionsansøgerne  

 har bopæl i en anden kontraherende stat.
 Der vedlægges som bilag 2 en oversigt over de lande,  

 der på nuværende tidspunkt har ratificeret Haager-konventionen,  

 og hvor konventionen således er i kraft.
Konventionen omfatter alle former for internationale  

 adoptioner, herunder også internationale familieadoptioner samt  

 plejebarns- og stedbarnsadoptioner.
Haager-konventionen er dog  

 begrænset til kun at finde anvendelse ved adoption af børn og  

 unge under 18 år.
 I forhold til Finland, Island, Norge og Sverige  

 bemærkes, at Haager-konventionen ikke finder anvendelse, i det omfang  

 bestemmelserne i Den Nordiske Ægteskabskonvention finder  

 anvendelse.
B.
Centralmyndigheden - anmeldelsespligt.
 I medfør af adoptionslovens § 29a samt  

 adoptionsbekendtgørelsens § 24a er Civilretsdirektoratet  

 centralmyndighed i forhold til Haager-konventionen.
Civilretsdirektoratets opgaver som centralmyndighed er  

 nærmere fastlagt i adop- tionsbekendtgørelsens § 24a.
 Direktoratets opgaver som centralmyndighed er  

 således navnlig at samarbejde med centralmyndighederne i de  

 øvrige stater, som har tiltrådt Haager-konventionen og at levere  

 oplysninger om bl.a. dansk adoptionslovgivning og om statistiske forhold,  

 ligesom centralmyndigheden i relation til konventionen har det overordnede  

 ansvar for, at der skrides ind over for enhver praksis, der er i strid med  

 konventionen.
I tilknytning hertil er der i bekendtgørelsens §  

 24f pålagt enhver myndighed eller organisation, der medvirker til  

 adoptionssagers gennemførelse, pligt til at underrette  

 Civilretsdirektoratet om overtrædelser af bestemmelser i  

 Haager-konventionen eller om risiko herfor.
Anmeldelse skal ske med det  

 sigte, at Civilretsdirektoratet som centralmyndighed kan træffe de  

 nødvendige foranstaltninger.
 Anmeldelsespligten omfatter såvel  

 overtrædelser i enkeltsager som mere systematisk tilsidesættelse  

 af konventionen samt forsøg herpå.
C.
Fremgangsmåden ved adoptioner, der er  

 omfattet af Haager-konventionen.
Haager-konventionen bygger på, at international  

 adoption gennemføres i et samarbejde mellem myndigheder m.v. i  

 modtagerstaten og i barnets oprindelsesstat.
Konventionens kapitel IV  

 "Procedureregler for international adoption" (artikel 14-22),  

 hvortil der henvises, opstiller således de nærmere rammer for  

 gennemførelsen af internationale adoptioner, der er omfattet af  

 Haager-konventionen.
Det bemærkes, at konventionen på  

 nuværende tidspunkt kun er i kraft i et begrænset antal  

 modtagerlande, og - bortset fra Spanien - kun har været det i meget  

 kort tid.
De hidtidige erfaringer med konventionens anvendelse og fortolkning  

 er således på nuværende tidspunkt meget begrænsede,  

 men det er Civilretsdirektoratets foreløbige indtryk, at de enkelte  

 giverlande kan have forskellig opfattelse af den nærmere  

 gennemførelse og de nødvendige procedurer under  

 konventionen.
 Dette betyder, at det på nuværende tidspunkt  

 kan være vanskeligt at opstille helt detaljerede retningslinier for  

 procedurerne for gennemførelsen af konventionsadoptioner, ligesom det  

 må forventes, at konventionens praktiske anvendelse vil kunne give  

 anledning til spørgsmål.
 Direktoratet vil naturligvis løbende orientere  

 adoptionsmyndighederne om eventuelle erfaringer og oplysninger af betydning  

 for behandlingen af adoptionssager efter Haager-konventionen, herunder om nye  

 lande, der har ratificeret konventionen.
 Direktoratet vil herudover tage iniativ til, at der  

 nedsættes en opfølgningsgruppe med deltagelse af  

 repræsentanter fra relevante myndigheder og organisationer.  

 Opfølgningsgruppens opgave vil navnlig være at samle og udveksle  

 erfaringer vedrørende konventionens praktiske anvendelse.
Haager-konventionen synes kun på enkelte punkter at  

 forudsætte afvigelser fra de hidtil gældende retningslinier for  

 behandlingen af ansøgninger om adoption.
Der vil således i  

 tilfælde, hvor adoptionen er omfattet af Haager-konventionen, skulle  

 afgives visse erklæringer i overensstemmelse med konventionen.
I  

 adoptionscirkulærets § 39a er det nærmere præciseret,  

 hvilke erklæringer der skal afgives i henhold til Haager-konventionen,  

 samt af hvilken myndighed.
 C.1. Adoptionsansøgninger, hvor godkendelse som  

 adoptant ikke kræves.
Haager-konventionen stiller i artikel 5 og artikel 15  

 en række krav, som skal påses af myndighederne i modtagerlandet.  

 Der skal således foretages en nærmere undersøgelse og  

 vurdering af ansøgernes forhold og kvalifikationer.
Endvidere skal der  

 udarbejdes en rapport herom, og denne rapport skal fremsendes til barnets  

 bopælsstat.
 Med henblik på at sikre en opfyldelse af disse krav  

 skal statsamtet herefter i alle tilfælde, hvor der ansøges om  

 adoption af et barn med bopæl i en stat, der har tiltrådt  

 Haager-konventionen, og hvor godkendelse som adoptant ikke kræves, jf.  

 adoptionsbekendtgørelsens § 5, stk. 2, indhente oplysninger fra  

 amtskommunen i henhold til adoptionscirkulærets § 17, stk. 3.
Om indhentelse af oplysninger i henhold til  

 adoptionscirkulærets § 17, stk. 3, henvises til retningslinierne i  

 Civilretsdirektoratets cirkulæreskrivelse nr.
A2/1987 om behandlingen  

 af sager om udenlandske familieadoptioner.
 Om indholdet af den rapport om ansøgernes forhold  

 m.v., der efter konventionen skal fremsendes til vedkommende  

 adoptionsmyndighed m.v. i barnets oprindelsesstat, henvises nærmere til  

 konventionens artikel 15.
Efter adoptionscirkulærets § 39a, stk. 1, skal  

 statsamtet i de ovenfor anførte tilfælde tillige afgive en  

 erklæring i overenstemmelse med konventionens artikel 17, litra c, om  

 adoptionsprocedurens fortsættelse.
Erklæringen afgives på  

 en blanket, der er godkendt af Civilretsdirektoratet, når  

 ansøgningen om adoption er færdigbehandlet men forud for  

 udfærdigelse af adoptionsbevilling.
 C.2. Adoptionsansøgninger, hvor godkendelse som  

 adoptant kræves.
 Efter adoptionscirkulærets § 39a, stk. 1,  

 afgives erklæring i overenstemmelse med konventionens artikel 17, litra  

 c, om adoptionsprocedurens fortsættelse af det amtskommunale  

 adoptionssamråd i tilfælde, hvor godkendelse som adoptant  

 kræves, jf. adoptionsbekendtgørelsens § 5, stk. 1.  

 Erklæringen afgives, når samrådet har truffet  

 afgørelse efter adoptionsbekendtgørelsens § 7, på en  

 blanket, der er godkendt af Civilretsdirektoratet.
 C. 3. Udfærdigelse af attest efter konventionens  

 artikel 23 i forbindelse med udfærdigelse af adoptionsbevilling.
Efter adoptionscirkulærets § 39a, stk. 2, skal  

 statsamtet i alle tilfælde, hvor adoptionen er gennemført efter  

 Haager-konventionen, i forbindelse med udfærdigelse af  

 adoptionsbevilling attestere, at adoptionen er i overenstemmelse med  

 konventionen.
Attesten udfærdiges på en blanket, der er godkendt  

 af Civilretsdirektoratet.
Denne bestemmelse skal ses i sammenhæng med, at  

 ét af konventionens formål som anført ovenfor under punkt  

 1 er at sikre gensidig anerkendelse af adoptioner gennemført i de  

 kontraherende stater.
Der henvises nærmere til konventionens artikel  

 23.
D.
Udfærdigelse af dansk adoptionsbevilling.
Ved lov nr. 233 af 2. april 1997 blev mellemperioden  

 afskaffet i forbindelse med adoption af børn fra lande, der har  

 tiltrådt Haager-konventionen.
I tilknytning hertil er det i  

 adoptionslovens § 28, stk. 3, fastsat, at en afgørelse om adoption i  

 disse tilfælde har virkning fra barnets ankomst her til landet.
 Dette indebærer, at det i adoptionsbevillingen i  

 tilfælde, hvor adoptionen er omfattet af Haager-konventionen, skal  

 anføres, at adoptionen har virkning fra det tidspunkt, hvor barnet er  

 ankommet her til landet.
 Efter indfødsretslovens § 2A har erhvervelse af  

 dansk indfødsret dog først virkning fra den dag, hvor dansk  

 adoptionsbevilling udstedes.
 Civilretsdirektoratet har på denne baggrund  

 udarbejdet nye blanketter til brug for udfærdigelse af  

 adoptionsbevilling.
 Adoptionsbevilling meddelt i et andet land.
Efter adoptionslovens § 28, stk. 2, kan justitsministeren  

 (Civilretsdirektoratet) bestemme, at en adoption kan bevilges i et andet  

 land, når adoptionen er gennemført i overensstemmelse med  

 Haager-konventionen.
Om baggrunden for denne bestemmelse henvises  

 nærmere til lovforslagets (L 73 96/97) almindelige bemærkninger i  

 afsnit 4.2.3. samt bemærkningerne til den enkelte bestemmelse.
Samtidig er der ved lov nr. 233 af 2. april 1997  

 gennemført visse ændringer af navneloven og  

 indfødsretsloven.
Disse ændringer indebærer, at  

 myndighederne i barnets oprindelsesland i tilfælde, hvor der er truffet  

 bestemmelse som nævnt i lovens § 28, stk. 2, kan bevilge adoption med  

 den virkning, at barnet ved adoptionen tillægges dansk  

 indfødsret og tillægges navn(e) i samme omfang som ved en dansk  

 adoptionsbevilling.
 I bekendtgørelsens § 24b-24e fastlægges  

 rammerne for proceduren i forbindelse med gennemførelsen af en  

 adoptionssag i tilfælde, hvor Civilretsdirektoratet har truffet  

 beslutning i medfør af adoptionslovens § 28, stk. 2.
 Det skal understreges, at der ikke på  

 nuværende tidspunkt er truffet bestemmelse som nævnt i  

 adoptionslovens § 28, stk. 2, om at overlade kompetencen til at bevilge  

 adoption til et land, hvorfra Danmark modtager børn til adoption.
 I forarbejderne til adoptionslovens § 28, stk. 2, er det  

 således forudsat, at det ved forhandling med de relevante giverlande  

 må afgøres, om den bevilgende kompetence skal overlades til et  

 giverland.
 Civilretsdirektoratet overvejer for tiden, hvorvidt og i  

 givet fald til hvilke giverlande, der måtte være anledning til at  

 overlade kompetencen til at bevilge adoption.
E.
Danmark som afgiverland.
 Bekendtgørelsens § 24e omfatter de - forventeligt  

 få - tilfælde, hvor et herboende barn ønskes adopteret til  

 en ansøger i et andet konventionsland.
 Spørgsmålet er nærmere omtalt i  

 bemærkningerne til lovforslaget, afsnit 3.1 (L73 96/97).
 Konventionen stiller i artikel 4 og artikel 16 en  

 række krav, som skal påses af myndighederne i oprindelseslandet,  

 før adoption kan gennemføres efter Haager-konventionen.
 Efter bekendtgørelsens § 24e, stk. 1, rettes  

 henvendelse om adoption af et barn, der er bosiddende i Danmark, til en  

 ansøger med bopæl i en anden stat, der har tiltådt  

 Haager-konventionen, til den amtskommune, hvor barnets forældre  

 (forælder) bor eller opholder sig.
Efter § 24e, stk. 2, vejleder amtskommunen barnets  

 forældre i det omfang, det er nødvendigt.
Bestemmelsen tilsigter  

 ikke nogen indskrænkning i forhold til den vejledning, der skal ydes  

 forældre efter bekendtgørelsens og cirkulærets  

 vejledningsbestemmelser ved nationale adoptioner.
Efter § 24e, stk. 3, skal amtskommunen - hvis  

 ønsket om adoption fastholdes - sørge for, at der foretages de  

 nødvendige undersøgelser af barnets og forældrenes  

 forhold med henblik på opfyldelsen af  bestemmelserne i konventionens  

 artikel 4, litra a og b, og artikel 16, stk. 1, litra a, b og d.
Endvidere  

 skal amtskommunen påse, at de nødvendige samtykker,  

 erklæringer og oplysninger om barnets holdning indhentes.
I forbindelse med de fornødne undersøgelser  

 skal der tillige indgå en vurdering af, om international adoption er  

 til barnets bedste.
Denne vurdering forudsætter, at mulighederne for at  

 anbringe barnet i Danmark er behørigt undersøgt.
Ved  

 vurderingen af, om den påtænkte adoption er til barnets bedste,  

 skal der tages behørigt hensyn til barnets opdragelse samt til dets  

 etniske, religiøse og kulturelle baggrund.
Endvidere skal navnlig  

 oplysningerne om barnet og oplysningerne i modtagerlandets rapport om  

 ansøgerne (ansøgeren) indgå i denne vurdering.
 Efter bekendtgørelsens § 24e, stk. 4,  

 forelægger amtskommunen oplysningerne, herunder rapporterne, de  

 indhentede samtykker m.v. for Civilretsdirektoratet med henblik på, at  

 direktoratet kan opfylde de forpligtelser, der påhviler  

 centralmyndigheden efter konventionens artikel 16.
F.
Ikrafttrædelsestidspunktet.
De nye regler er trådt i kraft den 1. november 1997.  

 For så vidt angår adoptioner, der gennemføres efter  

 Haager-konventionen, følger det af konventionens artikel 41, at  

 konventionen kun finder anvendelse, hvis den er trådt i kraft i  

 såvel modtagerstaten som i oprindelsesstaten på det tidspunkt,  

 hvor ansøgningen om adoption er indgivet.
Ansøgningstidspunktet  

 må i relation til konventionen forstås som det tidspunkt, hvor  

 amtskommunen modtager ansøgning om godkendelse som adoptant.
 Dette betyder, at de nye regler, der finder særskilt  

 anvendelse på adoptioner, der er omfattet af Haager-konventionen, alene  

 finder anvendelse ved ansøgninger, der er indgivet efter den 1.  

 november 1997, og kun hvis barnet har bopæl i en stat, som ligeledes  

 har tiltrådt Haager-konventionen på  

 ansøgningstidspunktet.
 Eventuelle tvivlsspørgsmål omkring  

 anvendelsen af de nye regler kan rettes til  fuldmægtig Rikke Kofoed,  

 Civilretsdirektoratet på tlf.nr. 33923302.
