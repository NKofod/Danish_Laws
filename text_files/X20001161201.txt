 Indklagede påstår heroverfor, at der ikke foreligger en klar  

 og bindende aftale mellem parterne, hvorefter tvisten ikke skal  

 afgøres ved voldgift.
Voldgiftsretten udtaler, at en forudsætning for at sagen kan  

 behandles ved voldgiftsretten er, at der klart er indgået en  

 voldgiftsaftale.
Da indklagede bestrider dette, påhviler det klager at  

 bevise dette.
Da klager ikke har løftet denne bevisbyrde afvises sagen  

 fra voldgiftsretten.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører ABT 93 § 47.
 Ved klageskrift af 17. marts 2000 har klager indklaget  

 indklagede med påstand om, at indklagede tilpligtes at betale klageren  

 2.452.621 kr. med tillæg af procesrente.
 Indklagede har principalt påstået afvisning  

 under henvisning til, at der ikke foreligger en klar og bindende aftale om,  

 at eventuelle tvistigheder skal afgøres ved voldgift.
 Til behandling af dette spørgsmål på  

 det foreliggende skriftlige grundlag er der herefter nedsat en voldgiftsret i  

 henhold til "Regler for behandling af sager ved voldgiftsretten for  

 bygge- og anlægsvirksomhed" bestående af landsdommer Knud A.  

 Knudsen som eneste voldgiftsdommer.
Ifølge det oplyste har klageren i 1996  

 opført en tilbygning til indklagedes møbelhus, og i 1997 taltes  

 om opførelse af et møbelhus et andet sted.
Den 5. marts 1999  

 underskrev parterne en entreprisekontrakt om opførelse af en  

 sådan bygning.
Kontrakten er ifølge dens indledning  

 indgået mellem "indklagede og et ApS." Som  

 "bygherrer" og klageren som entreprenør.
 Det følger af § 11, at ABT 93 er vedtaget.
 Som "Totalentreprenør" har klageren  

 underskrevet.
 Som "bygherrer" er anført  

 "indklagede/ApS". Her er kun én underskrift, nemlig  

 indklagedes.
 I kontrakten i øvrigt anvendes i flæng  

 betegnelserne "bygherren" og "bygherrer".
Ligeledes den 5. marts 1999 underskrev parterne et  

 tillæg til entreprisekontrakten.
Det indeholder bl.a. følgende  

 bestemmelse: "Bygherres underskrift er gældende under  

 forudsætning af bankens godkendelse af byggeprojektet". Som  

 "bygherre" er anført indklagede/ApS". Også dette  

 tillæg er alene underskrevet af denne sags parter.
Om ApS har klageren i klageskriftet oplyst, at det blev  

 stiftet den 18. november 1998 af indklagede og to andre, herefter A og B.  

 Indklagede blev udnævnt til direktør, mens A var formand for  

 bestyrelsen, der i øvrigt bestod af indklagede og B.
Selskabet  

 tegnedes af en direktør i forening med bestyrelsens formand eller af  

 den samlede bestyrelse.
 Byggeriet blev påbegyndt.
Den 31. marts 1999 skrev A´s advokat til klageren, at A,  

 formand i bestyrelsen i ApS, ikke havde accepteret, at byggeriet skulle  

 påbegyndes.
Advokaten anførte, at A ikke, således som det  

 var en forudsætning efter tegningsreglerne, havde underskrevet nogen  

 entreprisekontrakt, og at der heller ikke var nogen afklaring  

 vedrørende den nødvendige finansiering.
Advokaten  

 præciserede, at intet krav kunne rejses mod ApS eller mod A personligt  

 og opfordrede klageren til at indstille byggeriet.
Ifølge klageren fastholdt indklagede, at byggeriet  

 skulle fortsætte, men den 22. april 1999 skrev klageren til  

 "indklagede og ApS", at han standsede arbejdet.
Han henviste til,  

 at den oprindeligt oplyste finansieringsaftale med banken var trukket  

 tilbage, at der ikke var stillet garanti og til den betydelige uenighed  

 mellem indklagede og A.
Efterfølgende overtog A efter det oplyste hele  

 kapitalen i ApS, og der er indgået aftale mellem dette selskab og  

 klageren, som ikke skal videreføre entreprisekontrakten, om  

 vederlæggelse for det allerede udførte arbejde.
Det rejste krav  

 mod indklagede angives at være mistet fortjeneste, ved at entreprisen  

 ikke gennemføres.
 Der er fremlagt erklæringer fra en række  

 personer, hvorefter indklagede på byggepladsen skulle have givet udtryk  

 for, at det var ham, der styrede byggeriet, og at han søgte at forcere  

 dette.
Klageren har gjort gældende, at  

 indklagede er bundet af den entreprisekontrakt, han har underskrevet.
Efter  

 kontrakten er ABT 93 gældende, herunder bestemmelsen i § 47 om  

 voldgiftsbehandling af tvister.
I mangel af anden angivelse må det  

 også gælde uenighed om selve aftalens tilblivelse og  

 gennemførelse.
I øvrigt har indklagede optrådt på  

 en sådan måde, at klageren måtte gå ud fra, at  

 indklagede kunne tegne ApS, ligesom det er indklagedes risiko, at den  

 nødvendige finansiering ikke er til stede.
Indklagede har anført, at der ikke  

 foreligger en klar og bindende aftale mellem parterne, herunder om at tvister  

 skal afgøres ved voldgift.
Som det fremgår af tillægget  

 til kontrakten, var det en forudsætning, at banken godkendte projektet,  

 hvilket aldrig skete.
Hertil kommer, at kontrakten aldrig er tiltrådt  

 af den faktiske bygherre, ApS ved de tegningsberettigede anpartshavere.
 Voldgiftsrettens bemærkninger:
De almindelige domstoles kompetence til at behandle  

 den foreliggende tvist er alene udelukket, hvis det er klart, at der er  

 indgået en voldgiftsaftale.
Da indklagede har bestridt, at en  

 sådan aftale er indgået, påhviler det klageren som den  

 part, der ønsker tvisten behandlet ved voldgift, at bevise eksistensen  

 af en sådan aftale.
Entreprisekontrakten er på bygherresiden alene  

 underskrevet af indklagede, mens der ikke er underskrevet af  

 tegningsberettigede for anpartsselskabet.
Der er desuden i tillægget  

 til kontrakten taget klart forbehold om bankens godkendelse af projektet,  

 hvilket efter det oplyste ikke er sket.
Det kan derfor ikke med den  

 fornødne sikkerhed statueres, at der er indgået en  

 voldgiftsaftale mellem parterne, hvorfor sagen afvises fra  

 voldgiftsretten.
 THI BESTEMMES:
 Den af klageren mod indklagede anlagte sag afvises fra  

 voldgiftsretten.
 Klageren skal inden 14 dage fra kendelsens modtagelse  

 betale 6.000 kr. i sagsomkostninger til indklagede.
 De omkostninger, der er forbundet med voldgiftsrettens  

 behandling af sagen, skal betales af klageren.
