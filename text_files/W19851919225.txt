 En enlig forsørger, der havde to mindreårige børn, fandtes fortsat  

 berettiget til hjælp til merudgifter i forbindelse med det ældste barns  

 lidelse (vådligger), da hun ikke selv havde midler til at afholde udgiften.
 Ankestyrelsen lagde vægt på, at ansøgerens arbejdsløshedsdagpenge var  

 af ca. samme størrelse som den hjælp, hun ville kunne få udmålt efter  

 bistandslovens § 43, sammenholdt med størrelsen af hendes faste udgifter.
 REDEGØRELSE FOR SAGEN:
 En enlig forsørger havde to mindreårige børn, hvoraf den ældste var  

 vådligger.
Ansøgeren havde i en længere periode modtaget arbejdsløshedsdagpenge, der  

 i juni 1984 udgjorde 4.725 kr. netto pr. måned.
Ansøgerens faste udgifter var  

 2.496 kr. månedlig.
 Ansøgeren modtog indtil udgangen af marts 1984 et beløb på 125 kr.  

 månedlig til dækning af merudgifter som følge af det ældste barns lidelse.  

 Det sociale udvalg havde begrundet standsningen af hjælpen til merudgifter  

 med, at bistandslovens § 48, stk. 1, var ændret med virkning fra 1. januar  

 1984, hvor der i bestemmelsen var indført en »bagatelgrænse« på  

 2.400 kr. årlig.
 AFGØRELSEN, DER KLAGES OVER:
Amtsankenævnet pålagde socialudvalget fortsat at yde hjælp til ansøgerens  

 merudgifter i forbindelse med barnets lidelse.
Nævnet henviste til, at  

 ansøgerens indtægter var lavere end bruttodagpengebeløbet.
Ansøgeren ansås  

 derfor ikke for selv at have midler til at afholde udgiften.
 KLAGEN TIL ANKESTYRELSEN:
 Sagen blev anket af det sociale udvalg.
 LOVGRUNDLAG:
 Bistandslovens § 48, stk. 1, og stk. 2, nr. 3.
 ANKESTYRELSENS AFGØRELSE:
 Ud fra en vurdering af ansøgerens indtægter, der stort set svarede til den  

 hjælp, som hun ville kunne få udmålt efter bistandslovens § 43, samt  

 størrelsen af ansøgerens faste udgifter, tiltræder ankestyrelsen  

 amtsankenævnets afgørelse.
