Ankestyrelsens principafgørelse D-28-97 om forlængelse af dagpengeperioden - erhvervsevnetab - dagpenge - arbejdsskade Resume:
 Forlængelse af dagpengeperioden kunne ikke fortsætte efter Arbejdsskadestyrelsens afgørelse om erhvervsevnetab, selv om afgørelsen var foreløbig og kun var truffet, fordi Arbejdsskadestyrelsen ifølge lov om forsikring mod følger af en arbejdsskade skal træffe afgørelse i sagen inden 2 år.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 22, stk. 1, nr. 3 Lov om sygedagpenge - lov nr. 563 af 9. juni 2006 - § 27, stk. 1, nr. 5 Sagsfremstilling:
 Lønmodtageren blev sygemeldt den 2. december 1994 på grund af en arbejdsskade.
 Varighedsbegrænsningen efter dagpengelovens § 22, stk. 1, indtrådte den 31. december 1995 og kommunen forlængede dagpengeperioden med henvisning til, at der var en verserende sag i Arbejdsskadestyrelsen.
Den 17. januar 1997 meddelte Arbejdsskadestyrelsen i form af en foreløbig afgørelse, at det endnu ikke var muligt at træffe afgørelse i sagen.
Dette skyldtes, at sagens relevante akter først skulle sendes til partshøring, og dette var endnu ikke sket.
Da Arbejdsskadestyrelsen var forpligtet til at træffe afgørelse i sagen inden 2 år, ville lønmodtageren ikke have ret til erstatning på de foreliggende oplysninger.
Arbejdsskadestyrelsen lovede dog, at man straks ville fortsætte behandlingen af sagen for at komme med en endelig afgørelse så hurtigt som muligt.
 Kommunen traf herefter afgørelse om, at lønmodtageren ikke havde ret til dagpenge fra den 18. januar 1997.
 Kommunen begrundede sin afgørelse med, at lønmodtageren ikke længere opfyldte reglen om forlængelse af dagpengeperioden ud over varighedsbegrænsningen på grund af en ikke afgjort arbejdsskadesag, idet der den 17. januar 1997 var truffet afgørelse i arbejdsskadesagen i Arbejdsskadestyrelsen.
 Afgørelse:
 Lønmodtageren havde ikke ret til forlængelse af dagpengeperioden fra den 18. januar 1997.
 Sagen blev bedømt efter dagpengelovens § 22, stk. 1, nr. 3. Af denne bestemmelse fremgår, at selv om udbetalingen af dagpenge normalt ophører, når der er udbetalt dagpenge eller løn under sygdom for mere end 52 uger i de 18 forudgående kalendermåneder, er der fortsat ret til dagpenge, når der er rejst sag om ret til erstatning efter lov om forsikring mod følger af en arbejdsskade.
 Bestemmelsen blev indført i dagpengeloven ved lov nr. 1126 af 21. december 1994.
 Det fremgår af bemærkningerne til lovforslaget af 23. november 1994, at udbetalingen af dagpenge kan forlænges, indtil Arbejdsskadestyrelsen har truffet afgørelse om erhvervsevnetabet.
 Dagpengeudvalget lagde ved afgørelsen vægt på, at Arbejdsskadestyrelsen på tidspunktet for kommunens afgørelse om at standse dagpengeudbetalingen, havde truffet foreløbig afgørelse om at arbejdsskaden ikke gav lønmodtageren ret til erstatning efter de foreløbige oplysninger.
 Dagpengeudvalget tiltrådte således kommunens afgørelse.
