 I sidste nr. af Nyt fra Ankestyrelsen var der en oversigt over nogle  

 af forvaltningslovens væsentligste garantier for god sagsbehandling.
 Her skal nærmere omtales de særlige partsbeføjelser i loven, dvs. regler  

 som giver parten/parterne i en sag nogle rettigheder, som andre ikke har.  

 Partsbeføjelserne i følge forvaltningsloven er:
 1. Ret til at lade sig repræsentere eller bistå af andre.
 2. Ret til aktindsigt i videre omfang end efter offentlighedsloven.
 3. Ret til at begære sagens afgørelse udsat for at kunne afgive en  

 udtalelse eller lade nye oplysninger indgå i sagen.
 4. Ret til at blive hørt, hvis myndigheden indhenter oplysninger om sagens  

 faktiske forhold af væsentlig betydning for sagens afgørelse, som parten ikke  

 kan antages at være bekendt med, og som er til skade for parten  

 (partshøringspligt for myndigheden).
 5. Ret til at modtage afgørelsen.
 6. Ret til at påklage sagen.
Partsrepræsentation Særligt om retten til at lade sig repræsentere af andre er der grund til  

 nogle uddybende bemærkninger, da der ud fra henvendelser, som Ankestyrelsen  

 får, ser ud til at herske en del usikkerhed om, hvad der ligger i begrebet  

 partsrepræsentant.
 Bestemmelsen om partsrepræsentation findes i forvaltningslovens § 8, stk.  

 1, hvor der står:
»Den der er part i en sag kan på ethvert tidspunkt af sagens  

 behandling lade sig repræsentere eller bistå af andre.
Myndigheden kan dog  

 kræve, at parten medvirker personligt, når det er af betydning for sagens  

 afgørelse.« I Justitsministeriets vejledning om forvaltningsloven står der uddybende,  

 at myndigheden bør kræve dokumentation for fuldmagtsforholdet, hvis der ikke  

 er tale om advokater eller andre, der udøver erhverv, som inden for  

 pågældende område typisk optræder som partsrepræsentanter, f.eks. fagforbund  

 i arbejdsskadesager.
Fuldmagten kan være generel og giver i så fald partsrepræ-  

 sentanten/fuldmagtshaveren ret til at udøve alle de ovennævnte  

 partsbeføjelser på partens vegne.
Eller fuldmagten kan være begrænset til  

 enkelte af beføjelserne, f.eks. retten til aktindsigt eller til at få  

 afgørelsen og eventuelt anke den.
Hvis fuldmagten er begrænset, udøver parten  

 selv alle andre partsbeføjelser.
Det er op til parten og partsrepræsentanten selv at aftale, hvilke  

 beføjelser repræsentanten skal have, men det vigtige er, at det til enhver  

 tid er klart, om det er parten selv eller partsrepræsentanten, der har  

 ansvaret for at gøre brug af en given beføjelse.
Det siger sig selv, at det  

 enkleste er at overlade alle beføjelser til fuldmagtshaveren, idet der da er  

 færrest muligheder for krydsende informationsstrømme og usikkerhed om, hvem  

 der har ansvaret for at »køre sagen«.
En anden enkel model er, at parten selv beholder alle partsbeføjelser, og  

 alene benytter f.eks. et forbund som »bisidder« eller hjælper.
Al  

 brevveksling m.m. skal så ske med parten selv, og det er parten selv, der har  

 ansvaret for at gøre partsbeføjelserne gældende.
Et eventuelt ansvar for en partsrepræsentant/fuldmagtshaver for f.eks. at  

 have oversiddet en klagefrist er uafhængigt af, om man bruger betegnelsen  

 »partsrepræsentant« eller »fuld-magtshaver«.
Det  

 afgørende er, om det i følge den konkrete fuldmagt er  

 partsrepræsentanten/fuldmagtshaveren, der har den pågældende beføjelse - i  

 eksemplet klagebeføjelsen.
