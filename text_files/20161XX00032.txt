Skriftlig fremsættelse (5. oktober 2016) Transport- og bygningsministeren Hans Christian Schmidt:
 Herved tillader jeg mig for Folketinget at fremsætte:
Forslag til lov om etablering af en ny jernbane til Aalborg Lufthavn med tilhørende anlæg (Lovforslag nr.
L 15) Lovforslaget skal ses på baggrund af den politiske aftale En ny Storstrømsbro, Holstebromotorvejen mv. af 21. marts 2013 mellem den daværende regering (Socialdemokraterne, Det Radikale Venstre og Socialistisk Folkeparti), Venstre, Dansk Folkeparti, Liberal Alliance og Det Konservative Folkeparti.
Lovforslaget indebærer, at transport- og bygningsministeren bemyndiges til at etablere en ny jernbane til Aalborg Lufthavn med tilhørende anlæg.
Jernbanen anlægges som en ca. 3 km lang enkeltsporet jernbane fra Lindholm Station til den nye station ved Aalborg Lufthavn.
Det nuværende klargøringsanlæg på Lindholm station flyttes ud til lufthavnen, hvorved støjen på og omkring Lindholm Station reduceres markant.
Jernbanen vil skulle elektrificeres som en del af elektrificeringsprogrammet, og jernbanen forberedes derfor til en senere elektrificering i forbindelse med anlægsarbejderne.
Aalborg Lufthavn er den tredjestørste lufthavn i Danmark og har stor lokal og regional betydning både for erhvervslivet og borgerne i Nordjylland.
Med den nye jernbane vil lufthavnen blive forbundet med hovedjernbanenettet.
En ny jernbane til Aalborg Lufthavn kan således give en attraktiv forbindelse for mange forretnings-, charter- og fritidsrejsende fra en stor del af det østlige Jylland.
 Anlægsarbejderne forventes gennemført, så jernbanen kan tages i brug i december 2019. Statens udgift til anlæg af den nye jernbane til Aalborg Lufthavn med tilhørende anlæg skønnes at udgøre ca. 278 mio. kr.
 Idet jeg i øvrigt henviser til lovforslaget med ledsagende bemærkninger, skal jeg hermed anbefale lovforslaget til det Høje Tings velvillige behandling.
