Bilag 1 Bekendtgørelse om betaling for kontrol med gødning og jordforbedringsmidler m.m.
 I medfør af § 1, stk. 3, nr. 7, og § 3, stk. 2, i lov om gødning og jordforbedringsmidler m.m., jf. lovbekendtgørelse nr. 853 af 25. september 1996, og efter bemyndigelse fastsættes:
 § 1. Virksomheder, der producerer eller importerer anmeldelsespligtige produkter efter bekendtgørelse om gødning og jordforbedringsmidler m.m., skal betale anmeldelsesgebyr, grundgebyr, og mængdegebyr som fastsat i bilag 1 til dækning af Plantedirektoratets udgifter til administration og kontrol m.m. i henhold til den nævnte bekendtgørelse og Europa-Parlamentets og Rådets forordning (EF) 2003/2003 af 13. oktober 2003 om gødninger.
 Stk. 2. Mængdegebyr, jf. bilag 1, punkt C, betales kun én gang for samme parti.
 Stk. 3. For varer med indhold af produkter, for hvilke der tidligere er betalt mængdegebyr, beregnes mængdegebyrerne med fradrag af allerede betalte gebyrer.
 Stk. 4. Udgifterne til gennemførelse af detonerbarhedsprøver for partier af ren ammoniumnitratgødning, jf. § 4, stk. 2, jf. bilag 2, nr. 4, i bekendtgørelse om gødning og jordforbedringsmidlerm.m., betales efter regning af anmelderen af produktet.
 § 2. Det årlige grund -og mængdegebyr, jf. bilag 1, B og C, beregnes i finansåret 2008 forholdsmæssigt, idet gebyret for perioden 1. januar 2008 til 30. april 2008 beregnes på grundlag af takster i bekendtgørelse nr. 1315 af 14. december 2005 om betaling for kontrol med gødning og jordforbedringsmidler m.m., med senere ændringer.
§ 3. Virksomheder, der er omfattet af anmeldelsespligten i bekendtgørelse om gødning og jordforbedringsmidler m.m., skal hvert år efter anmodning fra Plantedirektoratet og inden en frist fastsat af direktoratet meddele direktoratet de oplysninger om virksomhedens salg i den seneste afsluttede periode fra 1. august til 31. juli, der er nødvendige for beregningen af gebyrerne.
Direktoratet kan udbede sig supplerende oplysninger og dokumentation.
 Stk. 2. Undlader en virksomhed at meddele direktoratet de nødvendige oplysninger inden den fastsatte frist, fastsætter direktoratet beregningsgrundlaget for gebyrerne skønsmæssigt.
 Stk. 3. Plantedirektoratet kontrollerer de indberettede oplysninger.
 § 4. Gebyrer forfalder ved påkrav, og betaling skal ske senest 30 dage efter fakturaens dato.
 Stk. 2. Betales forfaldne gebyrer ikke rettidigt, skal der betales en årlig rente svarende til renten i henhold til rentelovens § 5. Den tillagte rente udgør dog mindst 50 kr.
 Stk. 3. For erindringsskrivelser betales et rykkergebyr på 100 kr.
 Stk. 4. Der er udpantningsret for gebyrer, herunder rykkergebyr og renter.
 § 5. Bekendtgørelsen træder i kraft den 1. maj 2008.
 Stk. 2. Bekendtgørelse nr. 1315 af 14. december 2005 om betaling for kontrol med gødning og jordforbedringsmidler m. m. ophæves.
