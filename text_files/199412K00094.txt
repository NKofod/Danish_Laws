Nr LSF 94 Forslag til Lov om Forskningscenter Risø Fremsat af forskningsministeren (Frank Jensen) den 30. november 1994 § 1. Forskningscenter Risø udfører forsknings- og  

 udviklingsopgaver på et naturvidenskabeligt og teknisk videnskabeligt  

 grundlag med det overordnede formål at tilføre erhvervsliv og samfund nye  

 udviklingsmuligheder.
 Stk. 2. Risø rådgiver offentlige myndigheder i spørgsmål, der  

 ligger inden for forskningscentrets arbejdsområder.
 Stk. 3. Risø har et særligt ansvar for at opretholde en  

 videnskabelig kompetence i nukleare spørgsmål.
Stk. 4. Risø kan for offentlige eller private rekvirenter påtage  

 sig løsning af forsknings-, udviklings- og rådgivningsopgaver inden for  

 centrets arbejdsområder.
Sådan virksomhed bør normalt være betinget af  

 vederlag.
 § 2. Forskningsministeren har det endelige ansvar for  

 Forskningscenter Risø.
§ 3. Risø ledes af en bestyrelse på indtil 10 medlemmer.
Formanden  

 og den øvrige bestyrelse udpeges af forskningsministeren.
Dog udpeges 2  

 medlemmer af og blandt medarbejderne på Risø. Medlemmerne skal bortset fra  

 medarbejderrepræsentanterne være uafhængige af Forskningsministeriet og  

 tilsammen repræsentere videnskabelig indsigt inden for Risøs hovedområder  

 samt besidde erhvervs-, forretningsmæssig og administrativ indsigt.  

 Udpegningen sker for en periode på 3 år.
De medlemmer, der ikke er udpeget  

 efter indstilling fra medarbejderne, kan kun genbeskikkes en gang.
 Stk. 2. Bestyrelsen har over for forskningsministeren ansvaret for  

 den overordnede ledelse, herunder den forskningsmæssige og økonomiske  

 styring, af Risø. Bestyrelsen har det endelige ansvar for disponeringen af de  

 midler, der er til rådighed for Risøs egenforskning, jf. stk. 3.
Stk. 3. Det påhviler bestyrelsen at sikre, at Risøs grundlæggende  

 egenforskning tilgodeses som basis for udvikling og fornyelse af den faglige  

 kompetence.
Bestyrelsen skal endvidere påse, at der sker en løbende  

 publicering og formidling af Risøs forskningsresultater, og at Risø spiller  

 en aktiv rolle i forskeruddannelsen inden for forskningscentrets  

 arbejdsområder.
 Stk. 4. Bestyrelsen har pligt til at give forskningsministeren  

 underretning om sådanne forhold vedrørende Risøs virksomhed, som ministeren  

 må skønnes at have interesse i at være bekendt med.
 § 4. Direktionen varetager den daglige ledelse af Risø.
 Stk. 2. Forskningsministeren ansætter og afskediger direktionen  

 efter indstilling fra bestyrelsen.
 Stk. 3. I nukleare spørgsmål er direktionen direkte underlagt  

 forskningsministeren.
 § 5. Risøs forhold og virksomhed i øvrigt reguleres i en vedtægt,  

 der udarbejdes af bestyrelsen og godkendes af forskningsministeren.
 Stk. 2. I vedtægten skal være indeholdt nærmere bestemmelser om  

 Risøs formål og hovedområder samt om den økonomiske styring af Risø.
 § 6. Bestyrelsen afgiver en årlig beretning om Risøs virksomhed  

 til forskningsministeren.
 § 7. Loven træder i kraft ved bekendtgørelsen i Lovtidende.
 Stk. 2. Samtidig ophæves Kaitel 3 i lov nr. 194 af 28. april 1976  

 om energipolitiske foranstaltninger.
Bemærkninger til lovforslaget Almindelige bemærkninger Forskningscenter Risø er en statsvirksomhed under Forskningsministeriets  

 ressort.
Den nuværende lovmæssige regulering af Risøs virksomhed findes i kapitel  

 3, §§ 4-8 i Energiministeriets lov nr. 194 af 28. april 1976 om  

 energipolitiske foranstaltninger med senere ændringer.
I medfør af denne lovs  

 § 8 har energiministeren udstedt »Regulativ for styrelsen af  

 Forskningscenter Risø« af 18. december 1986. Endelig har Risøs  

 bestyrelse udarbejde »Disposionsregler for Forskningscenter Risø«  

 af 11. december 1990.
 Hovedformålet bag ønsket om tilvejebringelse af en selvstændig lov for  

 Risø er at skabe overensstemmelse mellem det formelle regelsæt og de faktiske  

 omstændigheder, som i væsentlig grad har ændret sig i forhold til den  

 nugældende lovregulering.
 Risø blev i forbindelse med regeringsdannelsen i januar 1993 overført fra  

 Energiministeriets til Forskningsministeriets ressortområde.
Risøs formålsbeskrivelse har endvidere ændret sig i markant grad fra at  

 have energiforskning som hovedopgave henimod et væsentligt bredere  

 opgavefelt, der løbende ændrer sig i takt med den politiske prioritering og  

 almindelige samfundsudvikling.
På denne baggrund er det fundet mest  

 hensigtsmæssigt, at der som hovedregel afstås fra at foretage en detaljeret  

 faglig formålsbeskrivelse i selve lovteksten, idet dette med fordel kan  

 gennemføres i vedtægtsform.
Risø samarbejder løbende med de af erhvervsministeren godkendte  

 teknologiske serviceinstitutter, bl.a. om det nærmere virkeområde på en række  

 felter.
Dette samarbejde kan med fordel fortsættes.
På det nukleare område indtager Risø såvel historisk som aktuelt en særlig  

 position som sagkyndig rådgiver for myndighederne.
Det er af væsentlig  

 betydning, at Risøs ekspertise inden for dette felt fastholdes, hvorfor der  

 er indføjet en bestemmelse herom direkte i lovteksten, se nærmere § 1, stk.  

 3.
 Det er ikke tilsigtet at foretage ændringer i Risøs aktuelle funktion som  

 rådgiver af offentlige myndigheder i spørgsmål, der ligger inden for Risøs  

 arbejdsområder, ligesom Risø forudsættes fortsat at kunne påtage sig opgaver  

 for såvel offentlige som private rekvirenter.
 Loven fastslår, at forskningsministeren har det endelige politiske og  

 retlige ansvar for Risø, og følgeligt har normale instruktionsbeføjelser over  

 for forskningscentret, jf. dog § 3, stk. 2.
I forhold til den nugældende retstilstand, hvor forskningsministeren er  

 umiddelbart ansvarlig for både den forskningsmæssige og den økonomiske drift  

 af Risø, er der dels i loven og dels ved den neden for omtalte  

 resultatstyringskontrakt tillagt Risøs bestyrelse et væsentligt forøget  

 kompetenceområde.
Det er således bestyrelsen for Risø, der over for  

 forskningsministeren har ansvaret for ledelsen af forskningscentret, herunder  

 for varetagelsen af de forskningsmæssige og økonomistyringsmæssige  

 funktioner.
Loven afspejler ministeriets rolle som tilsynsmyndighed og i  

 overensstemmelse hermed placeres kompetence og ansvar som hovedregel hos  

 bestyrelsen.
 Opmærksomheden henledes dog på, at bestyrelsen har pligt til at underrette  

 ministeren om forhold, der skønnes at være af interesse for denne, se nærmere  

 § 3, stk. 4.
Ansættelsesvilkårene for Risøs videnskabelige personale forudsættes - som  

 hidtil - at være reguleret i cirkulære om stillingsstrukturen for  

 videnskabelige stillinger ved sektorforskningsinstitutionerne, der udarbejdes  

 af Finansministeriet og Forskningsministeriet.
Der lægges i denne sammenhæng  

 vægt på, at Risø i kraft af sin centrale position som en førende  

 forskningsinstitution på såvel nationalt som internationalt plan, vil bidrage  

 aktivt til forskeruddannelsen på ph.d.- og post doc.- niveau, jf. nærmere §  

 3, stk. 3.
 Det tillægges endvidere væsentlig betydning, at Risøs omfattende  

 forskningsfaciliteter og veludviklede infrastruktur fortsat vil give  

 forskningscentret grundlag for at gennemføre særlige projekter i samarbejde  

 med andre danske og udenlandske forskningsinstitutioner.
 Forskningsministeriet og Risø har i 1993 indgået en  

 resultatstyringskontrakt, der løber i perioden 1994-1997. Aftalen opstiller  

 bl.a. en række krav og målsætninger til Risøs forskningsaktiviteter.
 Lov om Forskningscenter Risø antages at være i overensstemmelse med en  

 eventuelt kommende rammelovgivning på sektorforskningsområdet.
 Loven har ikke administrative, økonomiske, erhvervsmæssige eller  

 miljømæssige konsekvenser.
Bemærkninger til de enkelte bestemmelser Til § 1 Til stk. 1:
Hovedområderne for Risø virksomhed har været undergivet en stadig  

 udvikling fra det oprindelige formål, der var knyttet til forskning i  

 atomenergi, i retning af forskning centreret om andre energiformer.
I dag  

 udfører Risø forskningsopgaver inden for et bredt spektrum med hovedvægten på  

 energi-, materiale- og miljøforskning.
På baggrund af den løbende politiske og samfundsmæssige udvikling og de  

 deraf følgende muligheder for en ændret prioritering af arbejdsområderne, er  

 det fundet mest hensigtsmæssigt, at loven alene angiver de overordnede rammer  

 for Risøs virksomhed, mens en mere detaljeret formålsbeskrivelse i stedet bør  

 fremgå af vedtægterne.
Dette vil i højere grad muliggøre en smidig og løbende  

 tilpasning i tilfælde af ændrede forudsætninger, jf. § 5. Af stk. 1 fremgår  

 endvidere, at grundlaget for Risøs virksomhed på det forsknings- og  

 udviklingsmæssige felt skal hvile på et naturvidenskabeligt og  

 tekniskvidenskabeligt fundament.
 Til stk. 2:
Forskningscentret har gennem en lang årrække haft en fremtrædende position  

 som rådgiver for offentlige myndigheder i spørgsmål, der ligger inden for  

 Risøs arbejdsområder.
Endvidere har Risø i kraft af sin forskningsvirksomhed  

 opnået stor anerkendelse på såvel nationalt som internationalt plan.
 Forskningsministeriet finder det af væsentlig betydning, at denne rolle  

 fastholdes og gerne udbygges yderligere i de kommende år.
 Til stk. 3:
På det nukleare område har Risø en særlig rolle som rådgiver af relevante  

 offentlige myndigheder, herunder Beredskabsstyrelsens Tilsyn med Nukleare  

 Anlæg samt Statens Institut for Strålehygiejne.
Ikke mindst i forbindelse med  

 rådgivning ved kernekraftuheld i andre lande samt ved vurdering af forhold  

 omkring sikkerhed og radioaktiv forurening i Østeuropa og SNG-landene er det  

 væsentlig at fastholde og udbygge Risøs indsigt og ekspertise gennem en  

 fortsat forskningsindsats.
 Det er af væsentlig betydning, at Risøs brede kontaktnet udbygges og der  

 skabes yderligere samarbejde på internationalt plan om disse og tilsvarende  

 emner.
 Til stk. 4:
 Foruden den egentlige forskningsorienterede virksomhed udfører Risø et  

 væsentligt antal opgaver for både offentlige og private rekvirenter, og det  

 er ikke tilsigtet at gribe ind i denne praksis.
Der er ikke lovgivningsmæssigt fastsat rammer for hvor stor andel af Risøs  

 samlede virksomhed, der må bestå i rekvirerede opgaver.
Det vil således være  

 op til bestyrelsens vurdering, idet det dog til stadighed må iagttages, at  

 bestemmelsen i § 3, stk. 3, hvorefter bestyrelsen skal sikre at  

 egenforskningen tilgodeses, er opfyldt.
Til § 2 Bestemmelsen tydeliggør, at forskningsministeren bærer det øverste ansvar  

 for Forskningscenter Risø, såvel i politisk som i retlig henseende.
I de  

 nedenfor anførte regler i § 3, stk. 2, indrømmes der Risøs bestyrelsen en  

 udstrakt grad af frihed og ansvar i forbindelse med den løbende drift, og  

 forskningsministerens sædvanlige instruktionsbeføjelser gælder ikke med  

 hensyn til de midler, der er afsat til Risøs egenforskning.
Ministeren vil  

 dog stadig have det overordnede politiske og retlige ansvar.
Der henvises  

 endvidere til bestemmelsen i § 3, stk. 4 om orientering af ministeren.
Til § 3 Til stk. 1:
 Risø ledes af en bestyrelse, der kan bestå af op til 10 personer.
Formanden og den øvrige bestyrelse - med undtagelse af de  

 medarbejdervalgte medlemmer - udpeges af forskningsministeren.
Der stilles  

 krav om, at bestyrelsen - som det øverst ansvarlige organ over for  

 ministeriet - tilsammen besidder høje faglige kvalifikationer inden for Risøs  

 hovedområder, ligesom der lægges vægt på at medlemmerne tilsammen  

 repræsenterer administrativ og forretningsmæssig kyndighed.
Som det fremgår  

 af bemærkningerne til § 1, er Risøs hovedområder i dag knyttet til miljø-,  

 energi- og materialeforskning.
 Bestyrelsesmedlemmerne skal - bortset fra de medarbejdervalgte - være  

 uafhængige af Forskningsministeriet.
I henhold til den nugældende lov skal et af bestyrelsesmedlemmerne udpeges  

 efter indstilling fra miljøministeren.
Denne ordning er ikke videreført, men  

 det vil selvsagt fortsat - i kraft af formålsbeskrivelsen - være af væsentlig  

 betydning, at der i bestyrelsen findes ekspertise inden for det miljømæssige  

 område.
I forhold til det hidtidige regelsæt indføres endvidere den ændring, at  

 bestyrelsesmedlemmer kun kan genbeskikkes en gang og således maksimalt vil  

 kunne have sæde i bestyrelsen i en samlet periode på 6 år.
Denne begrænsning  

 er dog ikke udstrakt til at omfatte de 2 medarbejdervalgte repræsentanter,  

 hvor man finder det rigtigst at undlade at opstille tidsmæssige begrænsninger  

 for valgbarheden.
Et medarbejdervalgt bestyrelsesmedlem vil således kunne  

 sidde i bestyrelsen på ubestemt tid.
 Endvidere vil et bestyrelsesmedlem, som har fungeret i to perioder, ikke  

 været afskåret fra at blive valgt til bestyrelsesformand og herefter varetage  

 denne post i op til 6 år.
 For så vidt angår overgangsregler bemærkes, at bestemmelsen om at et  

 bestyrelsesmedlem maksimalt kan sidde i to valgperioder har virkning fra  

 lovens ikrafttræden således, at et bestyrelsesmedlem, der ved udløbet af sin  

 beskikkelsesperiode har siddet i 6 år eller derover, ikke kan udpeges påny,  

 medmindre der er tale om en medarbejderrepræsentant.
 Bestemmelserne om, 1) at Miljøministeriet ikke længere er repræsenteret i  

 bestyrelsen, 2) at medarbejderrepræsentanterne ikke længere skal beskikkes af  

 ministeren, men vælges af medarbejderne, samt reglen om 3) at  

 bestyrelsesmedlemmerne tilsammen skal besidde administrativ indsigt og være  

 uafhængige af Forskningsministeriet, får virkning fra udløbet af  

 beskikkelsesperioden for de relevante bestyrelsesmedlemmer.
 Til stk. 2:
 Bestemmelsen fastslår, at bestyrelsen er Risøs øverste myndighed og har  

 det overordnede ansvar for forskningscentrets ledelse over for  

 forskningsministeren (jf. dog § 4, stk. 3). Herved sker en tydeliggørelse af  

 ministeriets rolle som tilsynsorgan i forhold til Risø.
På såvel det forskningsmæssige som på det økonomiske plan har det  

 historisk forholdt sig således, at ministeren havde det fulde ansvar.
Dette  

 ændres nu blandt andet på den måde, at Risø tillægges den endelige kompetence  

 til at træffe bestemmelse om, hvorledes forskningscentret ønsker at anvende  

 sine egenforskningsmidler.
I relationen mellem ministeren og bestyrelsens  

 kompetence tydeliggøres det derfor, at bestyrelsen, inden for de med  

 forskningsministeren aftalte overordnede rammer for Forskningscenter Risøs  

 virksomhed, træffer endelig afgørelse om anvendelse af de midler, der er til  

 rådighed for Risøs egenforskning.
 Forskningsministeren har således ingen instruktionsbeføjelser for så vidt  

 angår Forskningscentrets dispositioner over egne forskningsmidler.
Relationerne mellem Forskningsministeriet og Risø vil typisk være  

 reguleret i forbindelse med de årlige bevillinger på finansloven samt gennem  

 den vedtægt, som i medfør af§ 5 udarbejdes af bestyrelsen og forelægges  

 forskningsministeren til godkendelse.
Endvidere er forholdet mellem  

 ministeriet og forskningscentret tillige udmøntet i en  

 resultatstyringskontrakt, der blev undertegnet i december 1993.
 Kontrakten løber fra 1. januar 1994 til 31. december 1997, og opstiller en  

 række strategiske forskningsorienterede målsætninger, som Risø skal opfylde i  

 kontraktsperioden.
 Til stk. 3:
Det er bestyrelsens ansvar, at der på forskningscentret til stadighed  

 udføres en grundlæggende egenforskning af ikke ubetydeligt omfang.
Det er  

 således af væsentlig betydning for den langsigtede udvikling og  

 kompetencefastholdelse, at egenforskningen ikke nedprioriteres på bekostning  

 af de rekvirentbaserede opgaver.
I forlængelse heraf er det bestyrelsens ansvar, at de resultater, som  

 opnås blandt andet gennem egenforskningen, formidles og viderebringes.
Dette  

 vil gælde såvel i relation til relevante faglige kanaler, som i forhold til  

 den bredere offentlighed.
Princippet afspejles tillige i bestemmelsen i § 6,  

 hvorefter Risø afgiver en årlig beretning om sin virksomhed.
Risøs position som en førende forskningsinstitution har gjort det  

 naturligt, at forskningscentret påtager sig en aktiv rolle i forbindelse med  

 uddannelse af unge forskere.
For således at fastholde vigtigheden af det  

 uddannelsesmæssige aspekt i Risøs virksomhed, er der indføjet en udtrykkelig  

 bestemmelse herom i lovteksten.
 Til stk. 4:
Det påhviler bestyrelsen at underrette ministeren om forhold der skønnes  

 at have interesse for ministeren.
Bestemmelsen skal ses i sammenhæng med, at  

 ministerens rolle i stigende omfang går i retning af en mere overordnet  

 tilsynsfunktion, hvilket vil gøre det vanskeligere for ministeren at holde  

 sig løbende underrettet om spørgsmål af politisk betydning, som han i sidste  

 instans vil bære ansvaret for.
Til § 4 Til stk. 1:
Risøs daglige ledelse forestås af direktionen.
Den nuværende direktion  

 udgøres af den administrerende direktør samt en forskningsdirektør og en  

 teknisk direktør.
 Direktionens ledelse skal foregå inden for de rammer, der fastsættes af  

 bestyrelsen samt i vedtægterne, jf. dog stk. 3.
 Til stk. 2:
I medfør af den nugældende lovgivning skal ansættelse af direktionens  

 medlemmer ske for en 6-årig periode, hvilket i praksis kan medvirke til  

 mindre fleksibilitet i forbindelse med ansættelsen.
Det er derfor fundet  

 hensigtsmæssigt, at der skabes mulighed for, at der i forbindelse med de  

 konkrete forhandlinger kan træffes individuel aftale om de nærmere  

 ansættelsesvilkår, herunder om ansættelsen skal ske for en tidsbegrænset  

 periode.
Forskningsministeren ansætter og afskediger direktionen efter indstilling  

 af bestyrelsen.
Bestemmelsen indebærer ikke pligt for ministeren til at følge  

 en indstilling fra bestyrelsen.
 Til stk. 3:
I nukleare spørgsmål refererer Risøs direktion direkte til  

 forskningsministeren, og der er således tale om fravigelse af den almindelige  

 hovedregel i § 3, stk. 2, hvorefter Risøs bestyrelse har ansvaret for  

 ledelsen af forskningscentret.
Det betyder, at Risøs daglige ledelse har  

 pligt til omgående at viderebringe alle relevante oplysninger til  

 forskningsministeren som den politisk ansvarlige.
Til § 5 Til stk. 1:
 Der udarbejdes en vedtægt, som nærmere regulerer Risøs forhold og  

 virksomhed i øvrigt.
 Vedtægten udarbejdes af bestyrelsen, der forelægger den til  

 forskningsministerens godkendelse.
 Til stk. 2:
 Det er hensigten, at Risøs bestyrelse tillægges en vidtgående kompetence  

 til at træffe bestemmelse om hvilke forhold, som ønskes reguleret i  

 vedtægterne.
Der er dog visse forhold, der skal være behandlet fyldstgørende i  

 vedtægten.
Således vil vedtægten skulle indeholde en nærmere beskrivelse af  

 Risøs formål og hovedarbejdsområder, ligesom den skal indeholde regler, som  

 skal tydeliggøre bestyrelsens ansvar for den økonomiske drift af  

 forskningscentret.
Til § 6 Bestemmelsen skal ses i forlængelse af den i § 3, stk. 3 fastlagte  

 forpligtelse til publicering og formidling af forskningsresultater.
Til § 7 Til stk. 2:
 Som en konsekvens af gennemførelse af en selvstændig lovregulering af  

 Forskningscenter Risø, ophæves kapitel 3 i Lov nr. 194 af 28. april 1976 om  

 energipolitiske foranstaltninger, der hidtil har udgjort det retlige grundlag  

 for forskningscentrets virksomhed.
