(Til det sociale udvalg i samtlige  

 kommuner) I forbindelse med ikrafttrædelsen den 1. januar 1988 af de nye regler om  

 varmetillæg til pensionister, jf.
Socialministeriets bekendtgørelse af 23.  

 december 1987 om social pension samt ministeriets skrivelse af samme dato,  

 har Socialministeriet fået flere henvendelser fra kommunerne.
Henvendelserne  

 er fremkommet i forbindelse med kommunernes overvejelser om, hvorvidt de  

 generelle regler om varmetillæg for pensionister skal forbedres.
Grundlaget for de pågældende kommuners overvejelser er forventede udgifter  

 til varmetillæg i 1988 set i forhold til de afholdte udgifter i 1987. I  

 henvendelserne har det været gennemgående, at udgifterne i 1987 baserer sig  

 på, hvor mange pensionister der faktisk har MODTAGET varmehjælp.
Dette kan  

 være langt under halvdelen af den personkreds, der ud fra indtægtsforholdene  

 alene vil være BERETTIGET til varmetillæg, altså 100 pct. af den mulige  

 personkreds.
Det kan ikke anses for realistisk at forvente et sådant spring i  

 tilgangen og heraf følgende merudgifter.
 Socialministeriet skal således påpege, at beregningen af varmetillæg efter  

 de indtægtsmæssige kriterier, der er indeholdt i samspilsløsningen generelt  

 kun har medført mindre udvidelser af den berettigede personkreds i 1988 set i  

 forhold til det foregående år.
Socialministeriet skal derfor anmode kommunerne om at være opmærksomme på  

 disse forhold, da det er væsentligt, at beslutningen om eventuelt at forbedre  

 de generelle regler træffes på et korrekt grundlag.
Der kan således henvises  

 til, at Folketingets Socialudvalg har forudsat, at kommunerne vil anvende  

 muligheden for at fravige de generelle regler, således »at ingen  

 pensionist stilles dårligere end efter de hidtidige regler.« Fastholdes de hidtidige regler, eller indføres andre regler, der er mere  

 gunstige end de generelle regler, refunderes kommunernes udgifter på  

 sædvanlig måde inden for de hidtil gældende rådighedsbeløb.
I den forbindelse skal man igen henlede opmærksomheden på, at det af  

 Folketingets Socialudvalgs betænkning over lovforslaget fremgår, at  

 »såfremt kommunen ved uændret varmetilskud, men på grund af en udvidet  

 personkreds, overskrider rådighedsbeløbet, må denne overskridelse indgå i  

 byrdefordelingen mellem staten og kommunerne.« Socialministeriet vil naturligvis følge området nøje.
Det er således  

 hensigten sammen med bl.a. de kommunale organisationer at gennemgå virkningen  

 af de nye regler om varmetillæg, behovet for eventuelle ændringer og de  

 økonomiske konsekvenser.
I den forbindelse vil der blive iværksat en  

 undersøgelse af kommunernes praksis for varmetillæg efter 1. januar 1988.  

 Dette samarbejde vil blive igangsat så snart det er praktisk muligt.
 Vi håber, at kommunerne vil medvirke positivt til at frembringe de  

 fornødne oplysninger for arbejdet.
