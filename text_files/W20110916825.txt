Krav om måling af luftkvalitet i friskluftforsynet åndedrætsværn Resumé Ved tilsynsbesøg på et rustbeskyttelsesværksted konstaterede Arbejdstilsynet, at virksomheden ikke kunne fremvise dokumentation for, at der var foretaget målinger af luftkvaliteten i virksomhedens anlæg til brug for de friskluftforsynede åndedrætsværn i forbindelse med sprøjtepåføring af undervognsbehandling.
Anlægget havde luftindtag i det fri, men der var ikke foretaget målinger af luftkvaliteten i anlægget.
Arbejdstilsynet gav virksomheden påbud om at udføre måling af luftkvaliteten.
 Et enigt Arbejdsmiljøklagenævn var enig i Arbejdstilsynets afgørelse med påbud om måling af luftkvaliteten, således at det sikres, at brugerne af åndedrætsværn tilføres ren og tør trykluft, der er egnet til brug i åndedrætsværn (åndemiddelluft).
 Nævnet lagde vægt på, at forurenet åndemiddelluft kan være sundhedsskadelig og give hoste, hovedpine, eksem, allergi, infektion, gener i luftvejssystemet og forgiftninger, samt at det ikke umiddelbart er muligt at konstatere, se eller lugte alle urenheder i åndemiddelluften.
[Adressat udeladt] Arbejdsmiljøklagenævnet har på møde den 25. januar 2011 behandlet virksomhedens klage over Arbejdstilsynets afgørelse af 3. september 2009. Arbejdstilsynet gav virksomheden påbud om at udføre målinger af luftkvaliteten i friskluftforsynet åndedrætsværn i virksomhedens afdeling beliggende [adresse udeladt].
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at virksomheden skal udføre målinger af luftkvaliteten i friskluftforsynet åndedrætsværn i virksomhedens afdeling beliggende [adresse udeladt].
 Nævnets afgørelse skal efterkommes senest den 28. februar 2011 .
 Tilbagemelding skal ske til Arbejdstilsynet senest den 7. marts 2011.
 Det betyder, at Arbejdsmiljøklagenævnet fastholder Arbejdstilsynets afgørelse af 3. september 2009.
B E G R U N D E L S E Arbejdsmiljøklagenævnet finder, at virksomheden skal udføre målinger af luftkvaliteten i de anvendte friskluftforsynede åndedrætsværn, således at det sikres, at brugerne tilføres ren og tør trykluft, der er uden variation i kvaliteten, og således at luften er egnet til indånding ved udtag fra anlægget.
Klagenævnet lægger herved vægt på,  at virksomheden ikke kunne fremvise dokumentation for, at der var foretaget målinger af luftkvaliteten i anlægget  at der ikke er udført målinger af trykluftskvaliteten efter ISO 8573 serien  at anlægget til friskluftforsynet åndedrætsværn anvendes i forbindelse med sprøjtepåføring af undervognsprodukter  at forurenet åndemiddelluft kan være sundhedsskadeligt og give hoste, hovedpine, eksem, allergi, infektion, gener i luftvejssystemet og forgiftninger  at det ikke umiddelbart er muligt at konstatere, se eller lugte alle urenheder i åndemiddelluften.
 Vedrørende det i klagen anførte om Arbejdstilsynets myndighedsudøvelse og anmodning om aktindsigt i Arbejdstilsynets øvrige sager vedrørende undervognscentre, er det nævnets opfattelse, at disse klagepunkter og anmodningen om aktindsigt er behandlet af Arbejdstilsynet.
Klagenævnet skal i den forbindelse henvise til, at klage over Arbejdstilsynets myndighedsudøvelse behandles af Direktøren for Arbejdstilsynet /Beskæftigelses-ministeriet, idet Arbejdsmiljøklagenævnet ikke har kompetence på dette område.
En eventuel klage over afslag om aktindsigt fra Arbejdstilsynets side behandles af formanden for Arbejdsmiljøklagenævnet.
R E G L E R Ved afgørelsen har Arbejdsmiljøklagenævnet anvendt disse regler:
Om arbejdets udførelse/psykisk arbejdsmiljø  § 38, stk. 1, og § 45, stk. 1, i lov om arbejdsmiljø, jf. lovbekendtgørelse nr. 268 af 18. marts 2005.
  § 13, nr. 3, § 16, og § 24, i Arbejdstilsynets bekendtgørelse nr. 559 af 17. juni 2004 om arbejdets udførelse.
Om Arbejdstilsynet hjemmel til at give påbud  § 77, stk. 1, i bekendtgørelse nr. 268 af 18. marts 2005 af lov om arbejdsmiljø med de ændringer, der følger af lov nr. 1395 af 27. december 2008.
O P L Y S N I N G E R Sagen er afgjort på grundlag af de dokumenter, som klagenævnet har modtaget fra Arbejdstilsynet.
 Afgørelsen er truffet af et enigt nævn.
På klagenævnets vegne [navn udeladt] fuldmægtig Kopi til:
[Adressat udeladt] [Adressat udeladt] Arbejdstilsynet Regler Bekendtgørelse nr. 268 af 18. marts 2005 af lov om arbejdsmiljø med de ændringer, der følger af lov nr. 1395 af 27. december 2008 .....
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2.
Kapitel 7 Tekniske hjælpemidler m.v.
 § 45. Maskiner, maskindele, beholdere, præfabrikerede konstruktioner, apparater, redskaber og andre tekniske hjælpemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
 Stk. 2. .....
Kapitel 13 Arbejdstilsynet .....
 § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2. .....
Bekendtgørelse nr. 559 af 17. juni 2004 om arbejdets udførelse Kapitel 3 Arbejdets udførelse .....
Særlige krav .....
§ 13. Ved udførelsen af arbejdet skal det sikres .....
 .....
at der træffes effektive foranstaltninger for at forhindre udslip, lækage samt udvikling af støv, røg, damp, lugt, gas m.v., hvor dette kan medføre fare for sikkerhed eller sundhed, .....
§ 16. Unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
Kapitel 5 Kontrol med arbejdsmiljøet .....
§ 24. Der skal føres effektiv kontrol med, at de sundhedsskadelige påvirkninger, der er nævnt i §§ 13-16, imødegås.
Hvor der kan opstå sundhedsfare på grund af gasser, dampe og støv hidrørende fra stoffer og materialer eller på grund af støj og stråling, skal arbejdsgiveren sørge for, at det jævnligt, eller hvor det er nødvendigt, til stadighed kontrolleres, om forholdene er i orden, herunder foretage de nødvendige målinger for at gennemføre kontrollen.
Måleresultater skal opbevares og på forlangende fremvises for Arbejdstilsynet.
