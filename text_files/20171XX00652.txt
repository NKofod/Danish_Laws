Skriftlig fremsættelse (28. februar 2018) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om elforsyning, lov om naturgasforsyning, lov om varmeforsyning, lov om fremme af vedvarende energi og lov om afgift af elektricitet (Styrkelse af rammerne for overvågning af elforsyningssikkerheden og klare regler for sikring af kapacitet, ændringer som følge af forordninger om EU-netregler, flytning af ansvar for måling af elektricitet hos elforbrugere direkte tilsluttet transmissionsnettet og samkøring af oplysninger om realiserede energibesparelser m.v.) (Lovforslag nr.
L 165) Formålet med lovforslaget er at styrke rammerne for overvågning af elforsyningssikkerheden og for fastsættelse af niveauet for elforsyningssikkerhed samt klare regler for sikring af kapacitet.
Herved sikres et fortsat højt niveau for elforsyningssikkerhed og et styrket grundlag for politiske og administrative beslutninger vedrørende udviklingen i elforsyningssikkerheden.
Yderligere fremmes markedsbaserede metoder til sikring af elforsyningssikkerheden.
Denne del af lovforslaget følger op på El-reguleringsudvalgets anbefalinger af 1. december 2014 om styrkede rammer for elforsyningssikkerheden og om klare regler for sikring af kapacitet og på princip 4 om en robust regulering af forsyningssikkerhed i regeringens forsyningsstrategi »Forsyning for fremtiden  en forsyningssektor for borgere og virksomheder« fra september 2016.
Med lovforslaget foreslås indsat en bestemmelse i lov om elforsyning om, at energi-, forsynings- og klimaministeren fastsætter niveauet for elforsyningssikkerheden.
Det foreslås endvidere, at Energinet fremover skal udarbejde en årlig redegørelse om elforsyningssikkerheden og anvende markedsbaserede metoder ved indkøb af ydelser.
Lovforslaget fastsætter ligeledes overordnede bestemmelser om betaling for disse ydelser.
Endelig foreslås det, at energi-, forsynings- og klimaministeren bemyndiges til at fastsætte nærmere regler om indhold og udarbejdelse af Energinets årlige redegørelse om elforsyningssikkerheden samt om betaling for Energinets indkøb af ydelser.
Lovforslaget indeholder desuden konsekvensændringer som følge af EU-netregler om systemdrift og systemplanlægning.
For at sikre at der ikke i lov om elforsyning er bestemmelser, der regulerer forhold, der er omfattet af to forordninger om systemdrift og -planlægning, foreslås det at ophæve disse bestemmelser i takt med, at forordningernes bestemmelser finder anvendelse.
Lovforslaget skal herudover sikre en mere hensigtsmæssig rollefordeling i forhold til håndtering af elforbrugere, der er direkte tilsluttet transmissionsnettet.
Med lovforslaget foreslås, at ansvaret for måling af el hos elforbrugere direkte tilsluttet transmissionsnettet skal være en del af netvirksomhedernes bevillingspligtige aktivitet.
Dermed flyttes ansvaret for måling af elektricitet hos elforbrugere direkte tilsluttet transmissionsnettet fra Energinet til netvirksomhederne.
Med forslaget foreslås der på den baggrund en ændring af lov om elforsyning, der indebærer, at ansvaret for måling af elektricitet hos disse elforbrugere overføres fra transmissionsvirksomhederne, hvilket konkret er Energinet, til elnetvirksomhederne.
Forslaget medfører ligeledes en konsekvensændring af lov om afgift af elektricitet.
Den ændrede placering af ansvaret for måling af elektricitet hos elforbrugere direkte tilsluttet transmissionsnettet vil for enkelte af disse elforbrugere kunne medføre, at de fremover vil blive opkrævet bidrag til energispareordningen.
Disse forbrugere er ikke tidligere blevet opkrævet bidrag til energispareordningen.
 Endelig skal lovforslaget styrke muligheden for at føre effektiv kontrol med energispareordningens efterlevelse og følger herved op på Energispareaftalen fra december 2016.
Med lovforslaget foreslås det derfor endvidere gennem ændringer i elforsynings-, naturgasforsynings-, og varmeforsyningslovene at indføre bestemmelser om, at energiselskaberne får en pligt til at sikre samkøring af oplysninger om realiserede energibesparelser, således at det sikres, at den samme energibesparelse ikke tæller med flere gange og dermed udløser flere tilskud.
Desuden bemyndiges ministeren til at fastsætte regler om vurderingen af markedsmæssigheden og om fastsættelse af den markedsmæssige pris og vilkår for de aftaler, energiselskaberne indgår til realisering af energibesparelser under energispareordningen.
Endelig fastsættes i lov om varmeforsyning en udtrykkelig pligt for energi-, forsynings- og klimaministeren til at føre tilsyn med varmedistributionsvirksomhedernes realisering af energibesparelser, herunder en adgang til at udstede påbud som led i varetagelsen af dette tilsyn, samt en pligt for varmedistributionsvirksomhederne til at meddele ministeren nødvendige oplysninger til brug for tilsynet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
