 Stempelafgifter vedrørende transport i fremtidige afregninger for en  

 minkavlers salg af skind og bankgaranti ved køb af dyr m.v. kunne ikke anses  

 for fradragsberettigede driftsudgifter.
 Minkavler A klagede for indkomståret 1986 over, at de stedlige  

 skattemyndigheder ikke havde godkendt fradrag for diverse stempelafgifter  

 vedrørende transport i fremtidige afregninger for solgte skind og for  

 bankgaranti, samt ikke havde godkendt fradrag for bankens gebyrer for  

 ekspedition af lånesager.
Det var oplyst, at klageren i 1986 havde købt for 2.074.000 kr. mink til  

 senere levering og betaling.
Sælgeren havde i denne forbindelse krævet  

 bankgaranti for klagerens betalingsevne.
Bankgarantien var i henhold til  

 loven afgiftsstemplet med tre promille af garantisummen, eller med 6.222 kr.  

 Derudover havde banken krævet transport i to afregninger fra henholdsvis  

 Hudson Bay samt Dansk Pelsauktion.
Disse transportdokumenter var pålagt  

 stempelafgift med een promille af transportsummen på henholdsvis 1.500.000  

 kr. og 4.350.000 kr., eller med henholsvis 1.500 kr. og 4.350 kr.
Bankens  

 gebyr i forbindelse med stempling af disse dokumenter havde udgjort 2.500 kr.
Klagerens revisor gjorde over for Landsskatteretten gældende, at  

 udgifterne havde karakter af driftsomkostninger, der ifølge statsskattelovens  

 § 6 a var fradragsberettigede.
Han anførte bl.a., at klagerens indkøb af nye  

 avlsdyr måtte betragtes som en del af den løbende drift af hans virksomhed,  

 samt at banken hvert år fik transport i fremtidige afregninger for solgte  

 skind.
Dette skyldtes minkavleres specielle indkomstforhold, idet  

 indtjeningen lå ved skindauktionerne, som afholdtes i december, februar og  

 maj måned.
Gebyrerne og stempelafgifterne vedrørende disse forhold var  

 således at betragte som almindelige driftsomkostninger for klageren.
Landsskatteretten fandt, at de i nærværende sag omhandlede udgifter ikke  

 havde en sådan direkte forbindelse med klagerens løbende indkomsterhvervelse,  

 at de kunne anses som fradragsberettigede driftsudgifter, jf.  

 statsskattelovens § 6 a, men at udgifterne måtte betragtes som ikke  

 fradragsberettigede udgifter vedrørende klagerens kapitalgrundlag.
Den  

 påklagede ansættelse blev herefter stadfæstet.
 LV 1988, L 4.13.
