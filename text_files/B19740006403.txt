 VI MARGRETHE DEN ANDEN, af Guds Nåde Danmarks Dronning,  

 gør vitterligt: Herved fastsættes følgende bestemmelser om Det kongelige  

 danske Kustakademis billedkunstskoler:
 Formål.
 § 1.  Kunstakademiets billedkunstskoler har som højere  

 læreanstalt under tilsyn af ministeriet for kulturelle anliggender til opgave  

 at give uddannelse i maler-, billedhugger- og grafisk kunst med tilgrænsende  

 kunstarter samt at fremme udviklingen og forskningen inden for disse  

 kunstarter.
 Afdelinger.
§ 2.  Kunstakademiets billedkunstskoler består af 9  

 afdelinger: en afdeling for fælles grunduddannelse samt normal- og  

 videregående uddannelse opdelt i 2 billedhuggerskoler, 3 malerskoler, skolen  

 for mur- og rumkunst, grafisk skole og skolen for kunstpædagogisk.
Til de  

 enkelte afdelinger kan der være knyttet interne laboratorier.
 Stk. 2.  Eksterne laboratorier fungerer selvstændigt,  

 driver forskning og giver undervisning, der kan søges af samtlige studerende.
 Skolernes styrelse.
§ 3.  Kunstakademiets billedkunstskoler ledes af en  

 rektor og et fagråd.
Billedkunstskolernes enkelte afdelinger ledes af en  

 fagleder.
 Rektor, prorektor og administrationen.
§ 4.  Rektor og prorektor samt en suppleant for  

 prorektor vælges for en 3-årig periode blandt billedkunstskolernes faste,  

 heltidsansatte lærere.
Valget foretages af medlemmerne af fagrådet.  

 Umiddelbart genvalg kan kun finde sted een gang.
 Stk. 2.  Valget afgøres ved almindeligt stemmeflertal.  

 Ved stemmelighed mellem 2 eller flere kandidater foretages omvalg mellem  

 disse.
Stk. 3.  Rektor repræsenterer billedkunstskolerne  

 udadtil.
Han er ansvarlig for den daglige ledelse af skolernes administration  

 og har den umiddelbare forvaltning af sager, som ikke i henhold til anordning  

 eller reglement behandles af fagrådet eller de enkelte afdelinger.
Rektor kan  

 dog træffe beslutning i alle sager, når han skønner, at de ikke tåler  

 opsættelse.
Meddelelse om de trufne beslutninger tilstilles snarest fagrådet  

 eller afdelingerne.
Stk. 4.  Rektor fordeler sager til fagrådet og  

 afdelingerne og udfærdiger om fornødent forskrifter for sagernes ekspedition.  

 Han påser, at de kollegiale organers beslutninger er lovlige og drager omsorg  

 for deres udførelse.
Han kan efter bemyndigelse fra fagrådet afgøre  

 almindelige, løbende sager, der ikke giver anledning til tvivl.
 Stk. 5.  Rektor kan pålægge de kollegiale organer eller  

 en eller flere af de ved billedkunstskolerne ansatte lærere eller  

 teknisk-administrative medarbejdere at drøfte og afgive udtalelse om ethvert  

 emne af betydning for skolerne.
 Stk. 6.  Rektor har tilsyn med billedkunstskolernes  

 virksomhed, bygninger, materiel og samlinger m.m.
 Stk. 7.  Rektor underskriver på billedkunstskolernes  

 vegne.
 Stk. 8.  Rektor afgiver efter udløbet af hvert studieår  

 til ministeriet for kulturelle anliggender en beretning om  

 billedkunstskolernes virksomhed i det forløbne studieår.
 Stk. 9.  Rektor har møde- og taleret i  

 billedkunstskolernes kollegiale organer og disses udvalg.
§ 5.  Prorektor er rektors stedfortræder og bistår i  

 øvrigt med varetagelsen af rektors opgaver.
Ved rektors forfald overtager  

 prorektor samtlige rektors opgaver, og suppleanten indtræder i prorektors  

 sted.
§ 6.  Administrator ansættes af ministeriet for  

 kulturelle anliggender efter indstilling fra billledkunstskolernes fagråd.  

 Han står til rådighed for skolernes rektor, varetager på rektors vegne  

 skolernes administration og fører på rektors vegne det daglige tilsyn med  

 skolernes bygninger og inventar.
Til udførelse af nævnte virksomhed bevilges  

 der ham den fornødne medhjælp.
Stk. 2.  Administrator forbereder de sager, der afgøres  

 af rektor, og udfører efter rektors anvisninger de beslutninger, som træffes  

 af denne.
Administrator forbereder i samarbejde med rektor de sager, der  

 behandles i fagrådet, og udfører de beslutninger, som rådet træffer.  

 Administrator medunderskriver rektors skrivelser og underskriver efter  

 bemyndigelse fra rektor.
 Stk. 3.  Administrator yder efter rektors bestemmelse  

 billedkunstskolernes kollegiale organer og afdelinger rådgivende og praktisk  

 bistand ved alle administrative opgaver, herunder ved udarbejdelse af  

 budgetforslag.
Stk. 4.  Administrator er over for rektor ansvarlig for,  

 at givne bevillinger anvendes i overensstemmelse med formålet.
Han er i  

 henhold til gældende regler ansvarlig for billedkunstskolernes kasse- og  

 regnskabsvæsen.
 Stk. 5.  Administrator har møde- og taleret i  

 billedkunstskolernes kollegiale organer og disses udvalg samt i det i § 19  

 nævnte fællesudvalg.
 Fagrådet.
 § 7.  Fagrådet består af indtil 24 medlemmer, således  

 at lærerne har 12 repræsentanter, de studerende 6 repræsenter og det  

 teknisk-administrative personale indtil 6 repræsentanter.
Stk. 2.  Rektor er født medlem af og formand for  

 fagrådet.
Laboratorierådet vælger af sin midte en repræsentant.
Lærernes  

 øvrige repræsentanter er endvidere de i § 2 nævnte afdelingers ledere.  

 Yderligere lærerrepræsentanter vælges af lærerforsamlingen blandt de faste,  

 heltidsansatte lærere.
De studerendes repræsentanter vælges af  

 elevforsamlingen, således at både grunduddannelsen og normal- og  

 videreuddannelsen er repræsenteret.
Det teknisk-administrative personales  

 repræsentanter vælges af medarbejderforsamlingen.
 Stk. 3.  For hver af de valgte repræsentanter vælges en  

 suppleant efter reglerne i stk. 2.
Stk. 4.  Kunstakademiets bibliotek har 1 repræsentant  

 valgt af og blandt denne institutions biblioteksfaglige personale.
Den  

 pågældende har kun stemmeret i sager, der angår biblioteket.
 Stk. 5.  Fagrådets funktionsperiode er eet år.
 Fagrådets kompetence.
§ 8.  Fagrådet er billedkunstskolernes øverste  

 kollegiale myndighed.
Det afgør alle sager, der angår billedkunstkolerne som  

 helhed eller berører mere end een afdeling eller eet eksternt laboratorium.
 Stk. 2.  Fagrådet udarbejder efter bidrag fra de enkelte  

 afdelinger forslag til ny anordning og reglement, jfr. § 18, stk. 1, og  

 udarbejder ordensreglement.
Stk. 3.  Fagrådet udarbejder med henblik på indstilling  

 til ministeriet for kulturelle anliggender billedkunstskolernes  

 budgetforslag.
Fagrådet fordeler de givne bevillinger og stillinger til  

 forskere og lærere.
Fagrådet træffer beslutning om den fælles udnyttelse af  

 lokaler og udstyr.
Stk. 4.  Fagrådet træffer efter indstilling fra de  

 enkelte afdelinger og eksterne laboratorier beslutning om ansættelse af  

 forskningsmedarbejdere og ikke-professorale, faste lærer.
Fagrådet afgiver  

 indstilling til ministeriet for kulturelle anliggender om besættelse af  

 professorater efter indstilling fra et indstillingsudvalg.
Fagrådet afgiver  

 indstilling til ministeriet om oprettelse af nye faste stillinger.
 Stk. 5.  Fagrådet træffer beslutning om oprettelse,  

 nedlæggelse, deling eller sammenlægning af afdelinger og eksterne  

 laboratorier.
 Stk. 6.  Fagrådet træffer beslutning om relegation af  

 studerende.
Stk. 7.  Fagrådet kan nedsætte faste og midlertidige  

 udvalg til at forberede eller afgør sager inden for bestemte af fagrådet  

 fastsatte sagsområder.
Hvis der i et udvalg indvælges et eller flere  

 medlemmer uden for fagrådsmedlemmernes kreds, kan udvalget dog ikke tillægges  

 besluttende myndighed.
Udvalgene skal have samme forholdsmæsige sammensætning  

 som fagrådet, medmindre samtlige rådsmedlemmer er enige om en anden  

 sammensætning.
Stk. 8.  Fagrådet fastsætter selv sin forretningsorden.  

 Der indkaldes til møde, når formanden finder det nødvendigt, eller når det  

 ønskes af mindst 3 medlemmer.
Fagrådet er beslutningsdygtigt, når mindst  

 halvdelen af rådets medlemmer er tilstede.
Til gyldig beslutning kræves  

 almindeligt flertal blandt de tilstedeværende medlemmer.
I tilfælde, af  

 stemmelighed er formandens stemme afgørende 1/4 af samtlige rådsmedlemmer kan  

 een gang forlange en afstemning om en bestemt sag udskudt til et senere møde.  

 Nedlæggelse af afdelinger og eksterne laboratorier kræver tilslutning fra 2/3  

 af det samlede fagråd.
Beslutning om sådan nedlæggelse kan af 1/3 af det  

 samlede fagråd forlanges udsat til afgørelse i et nyvalgt fagråd.
 Stk. 9.  Formanden underskriver på fagrådets vegne.  

 Formanden kan afgøre alle sager, når han skønner, at de ikke tåler opsættelse  

 . Meddelelse om de trufne beslutninger tilstilles snarest fagrådet.
 Stk. 10.  Formanden foranlediger, at der optages et  

 beslutningsreferat.
 Undervisningsrådet.
§ 9.  Fagrådet nedsætter af sin midte et  

 undervisningsråd bestående af rektor, 3 andre lærere og 4 studerende.
Rektor  

 er rådets formand.
Ved valget skal sikres, at grunduddannelsen og normal- og  

 videreuddannelsen er repræsenteret blandt lærerepræsentanterne og blandt de  

 studerendes repræsentanter.
 Stk. 2.  Undervisningsrådet afgør efter regler godkendt  

 af ministeren for kulturelle anliggender sager vedrørende undervisningens  

 form og indhold, studieordningen samt om optagelse og bedømmelse af  

 studerende og udarbejder efter bidrag fra de enkelte afdelinger og eksterne  

 laboratorier en samlet, årlig studieplan.
 Faglederne.
§ 10.  Hver enkelt af de i § 2 nævnte afdelinger ledes  

 af en fagleder.
Såfremt der ved afdelingen er en professor, er denne  

 fagleder.
Hvor der ikke ved afdelingen er en professor, udpeges faglederen af  

 fagrådet.
Stk. 2.  Det påhviler faglederen efer drøftelse i  

 afdelingsforsamlingen at udarbejde afdelingens bidrag til  

 billedkunstskolernes årlige studieplan.
For den enkelte studerende  

 tilrettelægges studiet ved et samarbejde mellem faglederen og den studerende.
 Stk. 3.  Faglederen afgiver efter drøftelse i  

 afdelingsforsamlingen indstilling til fagrådet om afdelingens budget, om  

 lokaler og udstyr og om oprettelse og besættelse af stillinger til forskere  

 og fastansatte lærere.
 Stk. 4.  Faglederen træffer efter drøftelse i  

 afdelingsforsamlingen beslutning om anvendelse af de afdelingen tildelte  

 bevillinger, lokaler, materiel m.v.
 Stk. 5.  Faglederen træffer beslutning om ansættelse af  

 ikke-faste, timelønnede lærere efter drøftelse i afdelingsforsamlingen.
 Stk. 6.  Faglederen udarbejder efter drøftelse i  

 afdelingsforsamlingen forslag til fagrådet om afdelingens nedlæggelse, deling  

 eller sammenlægning med andre afdelinger samt oprettelse, nedlæggelse, deling  

 eller sammenlægning af interne laboratorier.
 Afdelingsforsamlingen.
 § 11.  Afdelingsforsamlingen består af faglederen,  

 afdelingens studerende og det pædagogiske og teknisk-administrative  

 personale.
 Stk. 2.  Adelingsforsamlingen fastsætter selv sin  

 forretningsorden.
 Eksterne laboratorier.
 § 12.  Hvert enkelt af de i § 2. stk. 2, nævnte  

 eksterne laboratorier ledes af en laboratorieleder.
Stk. 2.  Laboratorielederen afgiver efter drøftelse med  

 de ved laboratoriet ansatte indstilling til fagrådet om laboratoriets budget,  

 lokaler og udstyr.
Han udarbejder forslag til fagrådet om laboratoriets  

 nedlæggelse, deling eller sammenlægning med andre laboratorier.
 Stk. 3.  Laboratorielederen træffer efter drøftelse med  

 de ved laboratoriet ansatte beslutning om anvendelse af de laboratoriet  

 tildelte bevillinger, lokaler, materiel m.v. og om ansættelse af ikke-faste,  

 timelønnede medarbejdere.
Stk. 4.  Lederne af eksterne laboratorier danner et  

 laboratorieråd.
Laboratorierådet koordinerer disse laboratoriers virksomhed  

 og bidrag til billedkunstskolernes årlige studieplan.
 Valgforsamlinger.
 § 13.  De ved billedkunstskolerne tjenestemands- og  

 overenskomstansatte lærere, timelærere med ansættelsesbrev samt forskere,  

 bortset fra de i § 2 nævnte 9 afdelingers ledere og de eksterne laboratoriers  

 ledere, udgør lærerforsamlingen, der konstitueres for eet år ad gangen.  

 Forsamlingen fastsætter selv sin forretningsorden.
§ 14.  Samtlige ved billedkunstskolerne tilmeldte  

 studerende, herunder hospitanter, udgør elevforsamlingen, der konstitueres  

 for eet år ad gangen.
Forsamlingen fastsætter selv sin forretningsorden.
§ 15.  Samtlige til billedkunstskolerne knyttede  

 teknisk-administrative medarbejdere udgør medarbejderforsamlingen, der  

 konstitueres for eet år ad gangen.
Forsamlingen fastsætter selv sin  

 forretningsorden.
 § 16.  Ingen kan samtidig være medlem af mere end een  

 valgforsamling.
 Særlige regler.
 § 17.  Fungerer et kollegialt organ ikke, eller  

 fungerer det i strid med denne anordning eller andre for billedkunstskolerne  

 gældende regler, kan ministeren for kulturelle anliggender fastsætte en  

 midlertidig styrelsesordning for det pågældende område.
 § 18.  Forslag fra fagrådet til regler om  

 undervisningens form og indhold, om studieordningen samt om optagelse og  

 bedømmelse af studerende og ansættelse af lærere, jf. § 8, stk. 2, skal  

 godkendes af ministeren for kulturelle anliggender, der drager omsorg for  

 reglernes offentliggørelse.
 Stk. 2.  Regler om valg efter denne anordning fastsættes  

 af ministeren for kulturelle anliggender.
 § 19.  Relegation af en studerende kan af denne  

 indbringes for ministeren for kulturelle anliggender.
 Fællesregler for Det kgl. danske Kunstakademis institutioner.
§ 20.  Kunstakademiets fællesudvalg består af 8  

 medlemmer.
Medlemmerne er arkitektskolens og billedkunstskolernes rektorer og  

 prorektorer. 1 repræsentant for henholdsvis arkitektskolens og  

 billedkunstskolernes studerende, valgt af og blandt de respektive skolers  

 fagrådsmedlemmer, og 1 repræsentant for henholdsvis arkitektskolens og  

 billedkunstskolernes teknisk-administrative personale, valgt af og blandt de  

 respektive skolers fagrådsmedlemmer.
 Stk. 2.  Overbibliotekaren tiltræder som medlem i sager,  

 der vedrører Kunstakademiets bibliotek.
 Stk. 3.  Lederen af konservatorskolen samt en studerende  

 og en teknisk-administrativ medarbejder fra denne skole tiltræder som  

 medlemmer i sager, der vedrører konservatorskolen.
Stk. 4.  Fællesudvalgets repræsentanter for de  

 studerende og det teknisk-administrative personale vælges for eet år ad  

 gangen.
Funktionsperioden følger de øvrige kollegiale organer ved skolerne.
 Stk. 5.  Fællesudvalget vælger selv sin formand og  

 dennes stedfortræder blandt sine medlemmer af lærere.
 Stk. 6.  Fællesudvalget fastsætter selv sin  

 forretningsorden.
Stk. 7.  Fællesudvalget afgør sager, der vedrører  

 forholdet mellem 2 eller flere af de i stk. 1, 2 og 3 nævnte institutioner,  

 og afgiver indstilling til ministeriet for kulturelle anliggender i sager,  

 der kræver dettes afgørelse.
I sager, som vedrører skolernes  

 fællesværksteder, indkaldes den pågældende værkstedsleder med ret til at  

 afgive udtalelse.
Stk. 8.  Fællesudvalget træffer efter indstilling fra  

 Kunstakademiets bibliotek beslutning i bibliotekssager, hvis afgørelse ikke  

 ifølge særligt reglement er henlagt til biblioteket.
Fællesudvalget afgiver  

 indstilling til ministeriet for kulturelle anliggender i bibliotekssager, der  

 kræver ministeriets afgørelse.
 Stk. 9.  Fællesudvalget kan af sin midte nedsætte  

 særlige udvalg til at behandle bestemte sagsområder eller sager mellem  

 bestemte af de i stk. 1, 2 og 3 nævnte institutioner.
 Stk. 10.  Formanden afgør sammen med præsidenten for  

 Akademiet for de skønne Kunster alle spørgsmål om personale, lokaler,  

 samlinger m.m., der vedrører forholdet mellem Akademiet og Kunstakademiets  

 institutioner.
§ 21.  Kunstakademiets bibliotek er statens  

 hovedbibliotek for arkitektur, billedhuggerkunst og malerkunst.
Biblioteket  

 er tilknyttet skolerne og virker både som studiesamling til støtte for  

 undervisningen og som offentligt bibliotek.
 Stk. 2.  Ministeren for kulturelle anliggender  

 udfærdiger et særligt reglement for bibliotekets virksomhed efter  

 fællesudvalgets indstilling.
 Valg og funktionsperioder.
§ 22.  Alle valg efter denne anordning finder sted i  

 marts måned.
Funktionsperioder efter denne anordning begynder den 1. april.
 Overgangs- og ikrafttrædelsesbestemmelser.
 § 23.  Anordningen træder i kraft den 1. marts 1974.
 § 24.  I de kollegiale organer, der eksisterer ved  

 anordningens ikrafttræden, forlænges medlemmernes mandater, indtil valg efter  

 denne anordning har fundet sted, og nye kollegiale organer er konstitueret.
 Stk. 2.  Den nuværende prorektor fungerer som rektor og  

 formand for fagrådet, indtil rektorvalg efter denne anordning har fundet  

 sted.
 § 25.  Antallet af de ved denne anordnings  

 ikrafttræden eksisterende afdelinger kan ikke ændres inden for en periode af  

 2 år fra anordningens ikrafttræden.
 § 26.  Anordning nr. 368 af 4. august 1971 for Det  

 kongelige danske Kunstakademi, Kunstakademiets skoler, ophæves.
 Givet på Amalienborg, den 4. februar  

 1974.
 Under Vor Kongelige Hånd og Segl.
 Margrethe R.
 /Nathalie Lind.
