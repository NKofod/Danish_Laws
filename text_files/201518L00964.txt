Ændringsforslag stillet den 30. maj 2016 Ændringsforslag til 3. behandling af Forslag til lov om ændring af lov om Udbetaling Danmark og forskellige andre love (Overførsel af opgaver fra Statens Administrations Finansservicecenter m.fl. til Udbetaling Danmark m.v.) [af beskæftigelsesministeren (Jørn Neergaard Larsen)]:
Til § 1 Af beskæftigelsesministeren:
 1) I den i nr. 5 foreslåede § 1 b udgår nr. 4.
 Nr. 5 og 6 bliver herefter nr. 4 og 5.
[Flytning af administration af børne- og ungeydelse til udsendte missionærer udgår] Til § 56 2) I stk. 1 ændres »§§ 1-7, 9, 10« til: »§§ 1-10«.
[Konsekvensændring] Bemærkninger Til nr. 1 Satspuljekredsen er indstillet på, at bevillingen, der hidtil har været afsat med henblik på at yde tilskud til udsendte missionærfamilier med børn, ophører med udgangen af 2016, og at bevillingen tilbageføres til satspuljen og omdisponeres til et andet formål.
På den baggrund må det påregnes, at tilskudsordningen ophører den 31. december 2016. Det er derfor ikke hensigtsmæssigt, at administrationen af puljen overflyttes til Udbetaling Danmark pr. 1. oktober 2016, og det foreslås derfor, at flytningen af administrationen af puljen til Udbetaling Danmark udgår af lovforslaget.
Til nr. 2 Der er tale om en konsekvensændring, som følge af at det ved 2. behandling er vedtaget, at der indsættes en ny § 8 om ændring af lov om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne.
 Lov om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne omfatter ikke Færøerne og Grønland, hvilket også skal gælde for § 8 i nærværende lov.
