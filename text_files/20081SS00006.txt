Beretning afgivet af Europaudvalget den 20. maj 2009 Beretning om decharge til Kommissionen for gennemførelsen af EUs budget Gennem mange år har Europa-Parlamentets meddelelse om decharge for gennemførelsen af EUs budget tiltrukket sig stor opmærksomhed.
 Dette års dechargeprocedure var ingen undtagelse, da Europa-Parlamentet den 23. april 2009 udsatte sin decharge til Rådets regnskab for 2007, med henvisning til at Rådet nægtede at mødes officielt med Europa-Parlamentet og give de oplysninger, der efter Europa-Parlamentets opfattelse var nødvendige for, at man kunne kontrollere Rådets gennemførelse af sin del af budgettet.
Europa-Parlamentet kritiserede bl.a.
Rådets regnskab for mangel på gennemskuelighed og åbenhed i forbindelse med udgifterne til den fælles udenrigs- og sikkerhedspolitik og bad i den forbindelse Rådet om at møde op i Europa-Parlamentets Budgetkontroludvalg til officielle bilaterale dechargemøder.
Rådet har afvist at imødekomme Europa-Parlamentets ønske om at give møde i Budgetkontroludvalget med henvisning til en »gentlemanaftale« fra 1970, hvorefter de to institutioner afholder sig fra at blande sig i hinandens budgetter.
I konsekvens heraf har den hidtidige dechargeprocedure mellem Europa-Parlamentet og Rådet været af uformel karakter.
Rådet henviser desuden til, at EF-traktaten alene bemyndiger Europa-Parlamentet til at give Kommissionen decharge.
Ifølge EF-traktaten ligger ansvaret for gennemførelsen af EUs budget hos Kommissionen.
Kommissionen skal derfor hvert år forelægge Europa-Parlamentet og Rådet regnskabet vedrørende gennemførelsen af det forløbne regnskabsårs budget.
Det er Europa-Parlamentet, som giver decharge til Kommissionen for gennemførelsen af budgettet.
Det sker på baggrund af en henstilling fra Rådet.
Forud for dechargen gennemgår både Europa-Parlamentet og Rådet regnskabet fra Kommissionen.
Gennemgangen sker på baggrund af Revisionsrettens årsberetning om budgetgennemførelsen med tilhørende svar fra de kontrollerede institutioner.
 Europa-Parlamentet har desuden i en årrække haft en praksis, hvorefter man også giver separat decharge til samtlige øvrige EU-institutioner og organer for deres regnskaber  herunder Rådet.
Behov for ny ordning Fra dansk side har man gennem årene arbejdet aktivt for at styrke Rådets og medlemsstaternes ansvarsfølelse i forhold til kontrollen med EU-budgettet, og Danmark har bidraget med konkrete forslag til Rådets dechargehenstilling, der har medvirket til at forbedre forvaltningen og kontrollen af EUs budget.
Som led heri har man fra dansk side lagt vægt på størst mulig åbenhed  og dermed bedre information  om anvendelsen af EUs bevillinger.
 Europaudvalget finder dog i lyset af ovenstående, at der er behov for at forbedre kontrollen med gennemførelsen af EUs budget yderligere  og at medlemsstaterne har et særligt ansvar for, at der sker fortsatte fremskridt.
Europaudvalget finder navnlig, at der er behov for øget gennemsigtighed i både Rådets og Europa-Parlamentets gennemførelse af deres respektive budgetter. »Gentlemanaftalen« fra 1970 mellem de to institutioner er ikke længere tidssvarende, når det gælder samarbejdet mellem Rådet og Europa-Par­la­mentet om dechargen.
Det er imidlertid vigtigt, at der afsættes den tid, der skal til, for at finde en løsning, som i videst mulig omfang fører til større gennemskuelighed i såvel Rådets som Europa-Parlamentets gennemførelse af deres budgetter.
 Europaudvalget skal på den baggrund anmode regeringen om i Rådet at arbejde aktivt for en aftale mellem Rådet og Europa-Parlamentet om en formalisering af dechargeproceduren, som kan føre til større gennemskuelighed og øget parlamentarisk kontrol med forvaltningen af EUs budget, inden Europa-Parlamentet i 2010 skal træffe sin afgørelse om decharge for 2008-budgettet.
