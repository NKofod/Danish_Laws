Nr BTL 33 Betænkning over Forslag til lov om ændring af færdselsloven  

 (Promillegrænsen)   

 Nr L 33 1989-90, 1. samling Afgivet af Retsudvalget Afgivet: 19900426 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
To af svarene er optrykt som bilag til betænkningen.
Endvidere har udvalget modtaget skriftlige henvendelser fra embedslæge  

 Jens Steensberg, Birkerød, og Trafik-Unionen i Danmark.
Den førstnævnte  

 henvendelse er optrykt som bilag til betænkningen.
 Herefter indstiller et flertal (Det Konservative Folkepartis,  

 Socialistisk Folkepartis, Venstres, Fremskridtspartiets, Det Radikale  

 Venstres og Centrum-Demokraternes medlemmer af udvalget) lovforslaget til  

forkastelse ved 3. behandling.
 Et flertal inden for flertallet (Det Konservative Folkepartis, Venstres og  

 Det Radikale Venstres medlemmer af udvalget) udtaler følgende:
 Det er KVR's opfattelse, at en nedsættelse af promillegrænsen fra 0,8 til  

 0,5 ville medføre, at en stor gruppe bilister kriminaliseres, uden at  

 færdselssikkerheden i særlig grad forbedres.
 Det er ligeledes KVR's opfattelse, at den almindelige alkoholforebyggelse  

 ikke skal ske ved denne form for kriminalisering.
 KVR finder endvidere, at politiets ressourcer kan anvendes bedre end ved  

 at anholde bilister, som ikke udgør en trussel mod færdselssikkerheden.
 Ifølge rapport nr. 28 fra Rådet for Trafiksikkerhedsforskning afhænger  

 risikoforøgelsen ved spritkørsel stærkt af alder og promilleniveauer.  

 Rapporten oplyser, at for 18-24-årige mænd er uheldsrisikoen stærkt forøget  

 allerede ved promiller mellem 0,5 og 0,8. For andre aldersgrupper sætter en  

 tilsvarende stigning først ind ved promiller over 0,8. På den baggrund  

 anbefaler Færdselssikkerhedskommissionen kampagnemæssige foranstaltninger mod  

 promille- og spirituskørsel, specielt rettet mod unge (jf. kommissionens  

 forslag S-9), men kommissionen foreslår ikke en generel nedsættelse af  

 promillegrænsen.
 Kampagnemæssige foranstaltninger har netop vist sig effektive især over  

 for unge, hvad der bl.a. illustreres ved de positive resultater af kampagnen  

 »Styr din brandert - Lad bilen stå«, som man har opnået i  

 Nordjyllands Amt.
 Justitsministeren har tilkendegivet, at han vil sikre de nødvendige midler  

 via Rådet for Større Færdselssikkerhed til gennemførelse af  

 Færdselssikkerhedskommissionens forslag S-9.
 På den baggrund ønsker KVR ikke at stemme for lovforslaget.
 Et mindretal inden for flertallet (Fremskridtspartiets medlem af udvalget)  

 udtaler:
Fremskridtspartiet kan ikke gå ind for at sænke promillegrænsen fra den  

 nuværende 0,8 promille til 0,5 promille som foreslået af Kristeligt  

 Folkeparti.
En promillegrænse på 0,8 promille findes i 10 europæiske lande,  

 mens de helt lave grænser på f.eks. 0,0 promille, 0,2 og 0,3 promille findes  

 i diktaturstater såsom Sovjetunionen, DDR, Rumænien, Polen, Bulgarien og  

 Tjekkoslovakiet.
Fremskridtspartiet vil afvente en eventuel harmonisering via  

 EF.
 Et mindretal (Socialdemokratiets og Kristeligt Folkepartis  

 medlemmer af udvalget) indstiller lovforslaget til vedtagelse uændret.
 Et flertal inden for mindretallet (Socialdemokratiets medlemmer af  

 udvalget) udtaler:
 Der er ingen tvivl om, at spiritus og kørsel i trafikken ikke bør  

 kombineres under nogen omstændigheder, og derfor støtter Socialdemokratiet  

 lovforslaget.
Den officielle statistik fortæller, at i hvert femte trafikuheld med  

 personskade er spiritus involveret.
Kort og godt kan det altså konstateres,  

 at spirituskørsel betyder enorme menneskelige tragedier og koster samfundet  

 uhyre store pengesummer.
Nedsættelse af promillegrænsen har imidlertid ikke blot virkning på  

 trafiksikkerheden, men har også generel alkohol- og sundhedspolitisk  

 betydning, jf. den som bilag til betænkningen optrykte henvendelse.
Derfor er  

 det også naturligt, at både EF-Kommissionen og Europa-Parlamentet går ind for  

 0,5 promille, jf. de som bilag optrykte svar fra justitsministeren.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Inge Dahl-Sørensen (V) Knud Lind (FP) Kirsten Lee (RV) Nør  

 Christensen (CD) Inger Stilling (Pedersen (KRF) Erling Christensen (S) Ole  

 Espersen (S) Søren Hansen (S) Torben Lund (S) Lissa Mathiasen (S) Carsten  

 Andersen (SF) Leif Hermann (SF) Ebba Strange (SF) nfmd.
Bilag 1 To af udvalgets spørgsmål til justitsministeren og dennes besvarelse heraf Spørgsmål:
Hvad er EF-Kommissionens holdning til uændrede regler for den tilladte  

 alkoholkoncentration i blodet hos førere af motorkøretøjer? Svar:
EF-Kommissionen forelagde den 12. december 1988 et direktivforslag om  

 harmonisering af den maksimale tilladte alkoholkoncentration i blodet hos  

 førere af motorkøretøjer.
Det foreslås, at den maksimalt tilladte grænse  

 fastsættes til 0,5 mg alkohol pr. ml blod.
 Forslaget har været forelagt på to årsmøder, men har ikke kunnet vedtages.
 Spørgsmål:
Hvad er Europa-Parlamentets holdning til samme spørgsmål? Svar:
 Europa-Parlamentet godkendte den 23. maj 1989 Kommissionens  

 direktivforslag om den maksimalt tilladte alkoholkoncentration i blodet hos  

 førere af motorkøretøjer, idet Parlamentet dog foreslog en ændring af  

 direktivets ikrafttrædelsesdato fra 1. januar 1993 til den 1. januar 1991.
 Foranlediget heraf har Kommissionen besluttet at ændre  

 ikrafttrædelsesdatoen i overensstemmelse med Parlamentets udtalelse og har  

 fremlagt et ændringsforslag den 7. december 1989.
Bilag 2 JENS STEENSBERG Embedslæge Bakkedraget 47 3460 Birkerød 7. februar 1990 Til Folketingets medlemmer Vedrørende lov- og beslutningsforslag om alkohol og trafik Som bekendt var  

 flere lov- og beslutningsforslag om alkohol og trafik i november 1989 til  

 første behandling i Folketinget.
De er nu under videre behandling i  

 Retsudvalget.
Et af forslagene vedrørte nedsættelse af promillegrænsen for indholdet af  

 alkohol i blod hos trafikanter fra 0,8 til 0,5. En række andre initiativer er  

 nødvendige for at begrænse kørsel i spirituspåvirket tilstand.
Nedsættelse af  

 promillegrænsen har imidlertid ikke blot virkning på trafiksikkerheden, men  

 har også generel alkohol- og sundhedspolitisk betydning.
 Jeg tillader mig derfor hermed at fremsende kopi af en kommentar i  

 Ugeskrift for Læger den 5.2.1990.*) De heri anførte synspunkter skønnes at  

 være af betydning ikke blot for det igangværende udvalgsarbejde, men også for  

 det enkelte folketingsmedlems stillingtagen til forslaget.
Med venlig hilsen Jens Steensberg *) Ej optrykt som bilag.
