 Vedrører tilladelse efter lov nr. 536 af 8. september 1988 om  

 Københavns Fondsbørs § 29.
I skrivelse af 1. september 1989 har klageren ved advokat .... klaget  

 over, at Finanstilsynet i skrivelse af 7. august 1989 har afslået en  

 ansøgning af 6. januar 1989 fra klageren, der er direktør i  

 børsmæglerselskabet A/S A, om tilladelse til at indtræde i bestyrelsen for  

 selskabet B, London.
Jf. § 29 i nu lov nr. 536 af 8. september 1988 om  

 Københavns Fondsbørs.
I skrivelse af 6. januar 1989 og 1. maj 1989 til Finanstilsynet og i  

 klagen af 1. september 1989 og en supplerende skrivelse af 5. januar 1990 til  

 Industriministeriets Erhvervsankenævn har klageren bl.a. oplyst, at selskabet  

 B, London blev etableret i efteråret 1988 med domicil i London.
Selskabet er  

 registreret i England og godkendt af The Securities Association som  

 »Agency Broker«.
Selskabet skal operere på samme måde i London, som  

 børsmæglerselskabet A/S A, gør i Danmark, nemlig som mægler uden at tage  

 positioner selv, uden marginspekulation og konti o.s.v.
Den eneste forskel  

 er, at man ikke må handle engelske papirer, da dette ikke er omfattet af  

 godkendelsen.
Selskabet skal betjene internationale investorer på fortrinsvis  

 det danske værdipapirmarked.
De samme kunder kunne i princippet betjenes af  

 børsmæglerselskabet A/S A, i Danmark.
Selskabet B, London, opererer efter  

 ganske samme principper som børsmæglerselskabet A/S A, og opererer alene som  

 agent for børsmæglerselskabet A/S A, hvorigennem alle selskabet B, London's  

 forretninger iøvrigt afvikles.
Selskabet B, London, er derfor oprettet, fordi  

 man mener at kunne yde en bedre service på stedet.
Ejerforholdet mellem børsmæglerselskabet A/S A og selskabet B, London, var  

 oplyst for ankenævnet.
Det var endvidere oplyst, at man ønskede samme  

 bestyrelse i selskabet B, London, samt det engelske selskabs direktør.  

 Klageren har endvidere bemærket, at da loven ikke tillader det danske  

 børsmæglerselskab at have datterselskaber selvom virksomhedsområdet er det  

 samme, er det nødvendigt, såfremt man ønsker at ekspandere, at oprette  

 søsterselskab selvom det måske ville være mere naturligt med et  

 datterselskab, som pengeinstitutterne har tilladelse til.
 I skrivelse af 7. august 1989 har Finanstilsynet bl.a. bemærket at det er  

 oplyst, at den bestemmende ejerkreds bag selskabet (selskabet B, London) ikke  

 er 100% den samme som bag børsmæglerselskabet A/S A, samt at der ikke  

 foreligger nogen stemmeretsaftale indenfor ejerkredsen selskabet B, London.  

 Finanstilsynet har herefter meddelt klageren at medlemsskab af bestyrelsen  

 for selskabet B, London, må anses for deltagelse i ledelsen af en anden  

 erhvervsvirksomhed end børsmæglerselskabet i medfør af lov om København  

 Fondsbørs § 29, og at man ikke fandt grundlag for at give den ansøgte  

 dispensation.
I klagen til Erhvervsankenævnet har klageren gjort gældende, at  

 Finanstilsynets afgørelse synes at indicere, at tilladelse ville blive givet  

 hvis ejerkredsen i børsmæglerselskabet A/S A var 100% den samme som i  

 selskabet B, London.
Klageren har her overfor henvist til, at der i  

 realiteten er tale om samme ejerkreds, da ejerkredsen bag børsmæglerselskabet  

 A/S A, ejer 90% af aktierne i selskabet B, London, og således behersker og i  

 enhver henseende har den bestemmende indflydelse i selskabet B, London.  

 Klageren har endvidere henvist til, at der efter praksis omkring bank- og  

 sparekasselovens § 19, stk. 2, der svarer til § 29 i lov om Københavns  

 Fondsbørs, gives tilladelse i tilfælde hvor der tale om bestyrelseshverv i  

 udenlandske kreditinstitutter hvor vedkommende pengeinstitut har foretaget  

 kapitalindskud eller hvor virksomhedens karakter og virkemåde må anses for at  

 udelukke at interessekonflikter kan opstå.
 I redegørelsen til Industriministeriets Erhvervsankenævn af 16. oktober  

 1989 har Finanstilsynet bl.a. udtalt:
»...Til brug ved behandling af klagerens ansøgning af 6. januar 1989  

 anmodede tilsynet om nærmere oplysning om ejerforholdet.
Begrundelsen herfor  

 var at sikre, dels at selskabet ikke var etableret som et datterselskab i  

 strid med fondsbørslovens § 24, stk. 3, dels at klager ikke var i et  

 ejerforhold til selskabet i strid med § 29, 1. led.
Tilsynet modtog herefter skrivelse af 1. maj 1989, hvori der gives en  

 redegørelse for aktionærkredsen og en nærmere begrundelse for anmodningen om  

 tilladelse til at indtræde i bestyrelsen for selskabet B, London.
Det anføres  

 her blandt andet:
»Da loven ikke tillader danske børsmæglerselskaber at have  

 datterselskaber selv om virksomhedsområdet er det samme, er det nødvendigt,  

 såfremt man ønsker at ekspandere at oprette et søsterselskab, selv om det  

 måske ville være mere naturligt med et datterselskab som pengeinstitutterne  

 har tilladelse til.« Som det ses af redegørelsen for ejerforholdet er stiftelsen af selskabet  

 sket som en søsterselskabslignende konstruktion, hvori blandt andet indgår  

 klageren som direkte og indirekte medejer.
Når tilsynet i sin skrivelse af 7. august 1989 fremhævede, at der ikke  

 eksisterede et 100% sammenfald mellem ejerkredsene, var det for som  

 udgangspunkt i sin stillingtagen til sagen at konstatere, at der ikke forelå  

 et sådant ejerforhold til selskabet, der indebar, at børsmæglerselskabets  

 direktør, klager reelt drev selvstændig erhvervsvirksomhed i strid med § 29,  

 1. led.
Derimod har tilsynet ikke dermed indiceret, at en tilladelse ville  

 være blevet givet, såfremt der havde været 100% ejersammenfald, selvom man er  

 enig i, at skrivelsens indhold kunne bibringe denne opfattelse.
Med hensyn til henvisningen til tilsynets praksis vedrørende  

 pengeinstitutters medejerskab i udenlandske kreditinstitutter bemærkes, at  

 tilsynet under hensyn til det internationale pengeinstitutssamarbejde har  

 ment at måtte give danske pengeinstitutters direktører adgang til på lige fod  

 med de udenlandske medejeres direktører at sidde i bestyrelsen for  

 fællesejede virksomheder, der er oprettet som led i dette samarbejde.
Et  

 sådant tilfælde foreligger ikke her.
Hvad endelig angår henvisningen til godkendelse af bestyrelsesposter i  

 virksomheder, hvis karakter og virkemåde må anses for at udelukke  

 interessekonflikter og bemærkes, at der her er tale om blandt andet  

 bestyrelseshverv i udenlandske banker, hvori vedkommende pengeinstitut har  

 væsentlige kapitalinteresser.
Tilsynets praksis er i dag, at dispensation  

 altid gives til pengeinstitutters datterselskaber og til selskaber, der ejes  

 af flere danske pengeinstitutter.
Et tilsvarende forhold forligger ikke i  

 dette tilfælde, hvor loven som nævnt ikke giver mulighed for etablering af  

 datterselskaber...' Om Finanstilsynets praksis omkring § 29 i lov om Københavns Fondsbørs og  

 bank- og sparekasselovens § 19, stk. 5, har tilsynet iøvrigt udtalt:
»...I henhold til lov om Københavns Fondsbørs § 29 må en direktør i  

 et børsmæglerselskab ikke som bestyrelsesmedlem deltage i ledelsen eller  

 driften af anden erhvervsvirksomhed end børsmæglerselskabet, medmindre  

 tilsynet giver tilladelse.
En tilsvarende bestemmelse for direktører i  

 pengeinstitutter findes i lov om banker og sparekasser m.v. § 19, stk. 5.
Forbudet mod som bestyrelsesmedlem at deltage i ledelsen eller driften af  

 anden erhvervsvirksomhed end børsmæglerselskabet skyldes, at tilknytning til  

 et andet erhvervsforetagende kan gøre den pågældende syn på den sikkerhed og  

 de udsigter, som foretagendet frembyder, mindre uhildet end ønskeligt.
Det er  

 således evnen til at foretage en uhildet og uafhængig kreditvurdering,  

 bestemmelsen har til formål at beskytte.
 Generelt om tilsynets praksis kan anføres, at der som hovedregel ikke  

 gives tilladelse til, at en direktør i et pengeinstitut kan sidde i  

 bestyrelsen for en anden erhvervsvirksomhed end pengeinstituttet, jf. bank-  

 og sparekasselovens § 19, stk. 5. Denne praksis er en videreførelse af den  

 årelange praksis, som fra denne bestemmelses tilblivelse har været fulgt i  

 Handelsministeriet, indtil afgørelsen af disse sager blev overdraget til  

 tilsynet i juni 1982. Tilsynet har videreført denne praksis også for så vidt  

 angår børsmæglerselskaber...
...Tilsynet har ikke ment, at der er omstændigheder i den foreliggende  

 sag, der giver grundlag for at fravige tilsynets hidtidige praksis...« Efter at have haft Finanstilsynets redegørelse af 16. oktober 1989 til  

 udtalelse har klageren bemærket bl.a.:
 »...Det kan tiltrædes, at begrundelsen for § 29 i lov om Københavns  

 Fondsbørs er at finde i ønsket om at beskytte den uhildede og uafhængige  

 kreditvurdering.
 At direktør klageren som bestyrelsesmedlem i såvel børsmæglerselskabet A/S  

 A og selskabet B, London skulle blive bragt i en situation, hvor risikoen for  

 krænkelse af dette beskyttelsesformål forøges, synes ikke sandsynlig.
 Finanstilsynets oplysning om, at der som fast praksis altid gives  

 dispensation til bestyrelseshverv i pengeinstitutters datterselskaber er  

 noteret.
 At der i den foreliggende situation ikke foreligger en  

 datterselskabskonstruktion bør ikke resultere i en fravigelse af den  

 indarbejdede praksis vedrørende pengeinstitutter og disses datterselskaber i  

 det omfang, forholdene i øvrigt må karakteriseres som stort set analoge.
Det fastholdes således, at en interessekonflikt de to selskaber imellem må  

 anses for udelukket, hvorfor tilladelse bør meddeles...« Ankenævnet skal udtale:
 Således som sagen er forelagt, har ankenævnet ved behandlingen af den  

 påklagede afgørelse lagt til grund, at selskabet B, London, ikke anses for  

 omfattet af § 24, stk. 3 i lov om Københavns Fondsbørs.
Der er følgelig ikke grundlag for at give dispensation efter § 29, 1.  

 punktum, 2. led til klageren på grundlag af den dispensationpraksis, der  

 gælder for bestyrelseshverv i pengeinstitutters datterselskaber jf. § 19,  

 stk. 2 i bank- og sparekasseloven, ligesom det tiltrædes, at  

 interessekonflikter mellem de 2 selvstændige selskaber børsmæglerselskabet  

 A/S A, og selskabet B, London, herefter ikke på forhånd kan anses for  

 udelukket, uanset de af klageren givne oplysninger om den aktuelle  

 afgrænsning af virksomhedernes funktioner.
Da klageren heller ikke kan anses  

 for omfattet af den praksis, der gælder for danske pengeinstitutters  

 direktørers adgang til på lige fod med udenlandske medejeres direktører at  

 sidde i bestyrelsen for fællesejede udenlandske kreditinstitutter stadfæstes  

 Finanstilsynets afgørelse.
