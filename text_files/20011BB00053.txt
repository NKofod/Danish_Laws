Fremsat den 10. oktober 2001 af  

 Rikke Hvilshøj (V), Gyda Kongsted (V),  

 Karsten Nonbo (V), John Vinther (KF) og Pernille Sams (KF) Forslag til folketingsbeslutning om retten til at overtage sin almene bolig Folketinget pålægger regeringen inden udgangen  

 af indeværende folketingssamling at fremsætte et lovforslag om,  

 at beboere i almene boliger får ret til at overtage boligen på  

 ejer- eller andelsbasis.
Bemærkninger til forslaget Der har gennem de senere år været  

 en øget social og økonomisk opsplitning mellem forskellige by-  

 og boligområder.
Fysisk nedslidte boligområder og en ensidig  

 beboersammensætning har bidraget til at indfange visse boligbebyggelser  

 i en negativ udviklingsspiral.
Problemerne har hovedsagelig været  

 koncentreret i de store almene boligbebyggelser.
Erfaringer viser imidlertid, at blandede ejerformer er  

 forudsætningen for en varieret og bredt funderet  

 beboersammensætning.
Samtidig er byområder med blandede  

 ejerformer som regel relativt stabile og velfungerende.
 For at afbøde fortidens fejltagelser med byggeri af  

 meget store boligområder udelukkende med almene boliger foreslår  

 forslagsstillerne, at der i disse områder forsøgsvis omdannes  

 eksempelvis 5.000 almene boliger til ejer- og andelsboliger.
De enkelte beboere vil med en overtagelse af deres bolig  

 på ejer- eller andelsbasis i langt højere grad være herrer  

 over deres egen boligsituation.
Et varieret udbud af boformer vil samtidig  

 give den enkelte borger bedre mulighed for at blive i byområdet i  

 situationer, hvor boligbehovene med alderen måtte ændre sig.  

 Dette vil bidrage til stabilitet og opretholdelse af gode sociale  

 netværk i de pågældende byområder, samtidig med at  

 kravene om større fleksibilitet og variation på fremtidens  

 boligmarked vil blive imødekommet.
Forslagsstillerne kan henvise til erfaringerne omkring  

 salg af Københavns Kommunes ejendomme gennem TOR I/S.
Her konkluderer  

 en uvildig rapport, at i de ejendomme, som er overtaget af beboerne, er der  

 sket en gunstig udvikling i beboeraktivitet og beboernes engagement.  

 Resultaterne er ikke mindst bemærkelsesværdige, fordi der var  

 tale om ejendomme med mange økonomisk og socialt dårligt  

 stillede beboere, samtidig med at boligstandarden generelt var dårlig.
PLS Rambøll har på foranledning af By- og  

 Boligministeriet undersøgt kommunernes boligpolitik.
Kommuner og  

 boligorganisationer er blevet udspurgt om bl.a. problemer i de eksisterende  

 almene boligområder.
Rapporten dokumenterer, at »forslagene om i  

 højere grad at blande ejerformerne for at forebygge boligsociale  

 problemer indgår med stor vægt og bør overvejes.  

 Muligheder for at etablere ejerboliger og almene boliger i samme bebyggelse  

 vil skabe et grundlag for at undgå segregering.« Boligejerne vil nemlig  

 i en sådan bebyggelse have en egenøkonomisk interesse i at tage  

 ansvar og få bebyggelsen til at fungere.
Regeringen fastslog i det supplerende regeringsgrundlag  

 fra oktober 2000, at et middel til at gøre de almene  

 boligområder mere attraktive for de boligsøgende vil være  

 at skabe mere varierede ejerformer i almene boligområder.
Senere  

 fremsatte regeringens egen byggepolitiske taskforce i december 2000 mere  

 præcise forslag til, hvorledes man i det enkelte byggeri kan integrere  

 almene boliger, andelsboliger og ejerboliger.
Forslagene gik på  

 både nybyggeri og det eksisterende byggeri.
 Desuden efterlyste tidligere by- og boligminister Jytte  

 Andersen forslag til omdannelse af almene boliger til private ejerboliger og  

 andelsboliger og ønskede i samme forbindelse at styrke ejergenet som  

 middel til at fastholde og tiltrække ressourcestærke beboere.
 Spørgsmålet om, hvilken pris der skal  

 gælde ved beboerens overtagelse af den almene bolig, samt  

 spørgsmålet om, hvorledes og i hvilket omfang den almene  

 boligforening kan råde over den friværdi, der kapitaliseres ved  

 salget, overlades til de videre politiske forhandlinger.
 Forslagsstillerne foreslår endvidere, at de almene  

 boliger udvælges, så boligerne med hensyn til geografisk  

 placering og byggeperiode udgør et repræsentativt udsnit af den  

 almene sektor i Danmark.
Holland har på det seneste haft positive erfaringer  

 med at sælge almene boliger.
En undersøgelse påpeger  

 således, at beboerne viser større interesse for  

 lokalområdet, samtidig med at beboerne er mere opsatte på at  

 forbedre deres egne økonomiske vilkår.
 Forslaget forventes at være udgiftsneutralt for det  

 offentlige.
Beslutningsforslaget er en revideret genfremsættelse  

 af beslutningsforslag nr.
B 124 fra folketingsåret 1999-2000, jf.  

 Folketingstidende, forhandlingerne side 7305 og tillæg A side 6403 og  

 6404, samt af beslutningsforslag nr.
B 102 fra folketingsåret 2000-01,  

 jf.
Folketingstidende, forhandlingerne side 5827 og 7870, tillæg A side  

 3647 og 3649 samt tillæg B side 1058.
Skriftlig fremsættelse Rikke Hvilshøj (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om retten til at  

 overtage sin almene bolig.
(Beslutningsforslag nr.
B 53).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
