Nr BTL 152 Betænkning over Forslag til lov om fødevarekvalitet   

 Nr L 152 1996-97, 1. samling Afgivet af Landbrugs- og Fiskeriudvalget Afgivet: 19970430 Udvalget har behandlet lovforslaget i nogle møder og har herunder stillet spørgsmål til fødevareministeren, som denne har besvaret skriftligt.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse uændret.
 Et mindretal inden for flertallet (Venstres, Det Konservative Folkepartis  

 og Fremskridtspartiets medlemmer af udvalget) støtter intentionerne i  

 lovforslaget, men er dog skeptisk over for ministerens oplæg til såvel  

 sammensætning som størrelse af Fødevarekvalitetsudvalget, og mindretallet er  

 ikke overbevist om, at en hensigtsmæssig forretningsorden for udvalget vil  

 kunne løse problemet.
Endvidere fremgår det ikke af loven, hvorledes kravene til udformning af  

 godkendelse, anmeldelse og registrering skal se ud.
Mindretallet henstiller,  

 at der udformes regler, der er så enkle og så lidt bureaukratiske som muligt  

 for dermed at holde gebyrerne på et niveau, der ikke påvirker afsætningen af  

 kvalitetskød.
 Det er vigtigt, at mærkningsordningen bliver en succes, og det bliver den  

 kun, hvis der sikres troværdighed omkring mærket, og hvis forbrugerne har  

 tillid til, at det nye fødevaremærke borger for ekstra god kvalitet.
 Mindretallet henstiller endelig, at fisk og fiskeprodukter samt frugt og  

 grønt hurtigst muligt omfattes af mærkningsordningen.
 Et mindretal (Enhedslistens medlem af udvalget) vil redegøre for  

 sin stilling til lovforslaget ved 2. behandling.
Erling Christensen (S) Peter Christensen (S) Eva Fatum (S) Erik Mortensen  

 (S) Frederik Nørgaard (S) Kristen Touborg (SF) nfmd.
Vibeke Peschardt (RV)  

 Bent Hindrup Andersen (EL) Ole Vagn Christensen (S) Christian Mejdahl (V)  

 Bodil Thrane (V) Mariann Fischer Boel (V) fmd.
Kim Mouritsen (V) Lene  

 Espersen (KF) Henning Grove (KF) Peder Sønderby (V) Niels Højland (FP) Centrum-Demokraterne og Dansk Folkeparti havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til fødevareministeren, som denne har besvaret skriftligt og i samråd.
Nogle af udvalgets spørgsmål og fødevareministerens besvarelse heraf er optrykt som bilag til tillægsbetænkningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse uændret.
 Et mindretal inden for flertallet (Socialistisk Folkepartis medlem af  

 udvalget) vil stemme hverken for eller imod ændringsforslagene.
 Et mindretal (Enhedslistens medlem af udvalget) indstiller  

 lovforslaget til vedtagelse med de stillede ændringsforslag.
 Fødevareministeren afviser i svar på spørgsmål 14, der er optrykt som  

 bilag til tillægsbetænkningen, at sikre, at nyindretning og nybyggeri i  

 landbruget, som målrettes til produktion, der opfylder  

 fødevarekvalitetsmærket, også bliver fremtidssikret, således at de fysiske  

 anlæg umiddelbart eller ved små ændringer kan opfylde krav til økologisk  

 opstaldning.
 Mindretallet havde gerne set et mærke for et produkt, der er på vej til  

 det økologiske, men det er samtidig også vigtigt at sikre, at der ikke  

 fejlinvesteres, og at udviklingen ikke går i stå.
I svaret på spørgsmål 16, der er optrykt som bilag til  

 tillægsbetænkningen, fastholder ministeren, at fødevarekvalitetsmærket ikke  

 skal have specielle præferencer til genmodificerede organismer.
Mindretallet  

 mener, at fødevarekvalitetsmærket fra starten burde udmærke sig ved at være  

 et gensplejsningsfrit mærke, således at forbrugerne får mulighed for at  

 fravælge den landbrugsmetode, der ligger bag.
Det afviser ministeren og  

 fastholder, at der ved fødevarekvalitetsmærket ikke skal inddrages særlige  

 krav om genmodificerede organismer ud over det, som vil gælde generelt.  

 Dermed etableres et generelt fødevarekvalitetsmærke, hvor der kan være  

 anvendt gensplejset foder, hvilket ikke ifølge mindretallets opfattelse er en  

 garanti for kvalitet.
Ændringsforslag Til § 2Af et mindretal (EL):
 1) Efter stk. 2 indsættes som nyt stykke:
»Stk. 01. De objektive kvalitetskriterier for produkter  

 omfattet af mærkningsordningen fastlægges således, at de ikke er til hinder  

 for opfyldelse af krav til økologisk produktion.« 2) Efter stk. 2 indsættes som nyt stykke:
»Stk. 02. For produkter omfattet af mærkningsordningen er det  

 et krav, at der ikke er anvendt antibiotiske vækstfremmere eller gensplejset  

 foder i produktionen.« Bemærkninger Til nr. 1 Baggrunden for ændringsforslaget er, at det efter  

 forslagsstillerens opfattelse bør sikres, at fastlæggelse af rammer for  

 produktion under fødevarekvalitetsmærket ikke må blokere for senere  

 omstilling til økologisk produktion.
 Til nr. 2 Baggrunden for ændringsforslaget er, at hensynet til den  

 politiske forbruger efter forslagsstillerens opfattelse nødvendiggør, at  

 fødevarekvalitetsmærket, som forudsættes at garantere en ekstra god kvalitet,  

 også sikrer, at der ved produktion af produkter med fødevarekvalitetsmærket  

 ikke er anvendt antibiotiske vækstfremmere eller gensplejset foder.
Erling Christensen (S) Peter Christensen (S) Eva Fatum (S) Erik Mortensen  

 (S) Frederik Nørgaard (S) Kristen Touborg (SF) nfmd.
Vibeke Peschardt (RV)  

 Bent Hindrup Andersen (EL) Ole Vagn Christensen (S) Christian Mejdahl (V)  

 Bodil Thrane (V) Mariann Fischer Boel (V) fmd.
Kim Mouritsen (V) Lene  

 Espersen (KF) Henning Grove (KF) Peder Sønderby (V) Niels Højland (FP) Centrum-Demokraterne og Dansk Folkeparti havde ikke medlemmer i udvalget.
Bilag Nogle af udvalgets spørgsmål til fødevareministeren og dennes svar herpå Spørgsmål 13:
 Ministeren bedes redegøre for, hvor fødevarekvalitetsmærket i kravene til  

 opstaldning adskiller sig fra kravene til opstaldning og husdyrhold i det  

 statskontrollerede økologiske mærke.
 Svar:
Kravene til opstaldning inden for både kvalitetsmærkningsordningen og  

 økologiordningen sigter mod at forbedre de dyrevelfærdsmæssige forhold og vil  

 derfor naturligt have en række lighedspunkter.
Der er således under begge  

 ordninger krav til indretning af svinestalde, som skal sikre, at der i  

 stierne er tilstrækkeligt fast gulv til, at alle svinene i den enkelte sti  

 kan ligge ned samtidig.
Forskellen mellem de to ordninger afspejles af den  

 måde, hvorpå dette krav er udmøntet.
I økologiordningen sker dette gennem et  

 generelt krav om, at indendørs liggearealer er tilstrækkeligt store til at  

 sikre den enkelte dyregruppes fysiologiske og adfærdsmæssige behov, medens  

 der i kvalitetsmærkningsordningen kommer til at være et specifikt krav om, at  

 mindst 60 pct. af stiarealet skal være fast gulv.
Tilsvarende gør sig gældende for størrelsen af stiarealer, hvor der under  

 økologiordningen er krav om, at udformningen af husdyrenes omgivelser skal  

 tilgodese de enkelte dyregruppers naturlige bevægelsesmønstre.
I  

 kvalitetsmærkningsordningen vil det tilsvarende hensyn blive sikret gennem  

 udtrykkelige minimumskrav til størrelsen af stier; for slagtesvin vil der  

 således være krav om, at stierne skal være mindst 30 pct. større end de  

 lovgivningsmæssigt fastsatte minimumsgrænser, og for kalve vil der gælde  

 krav, som indebærer, at eksempelvis arealkravet ved flokopstaldning vil blive  

 øget ca. 50 pct. i forhold til de lovgivningsmæssige krav.
Der er således afgørende forskel mellem de måder, hvorpå hensynet til  

 dyrevelfærd reguleres under de to ordninger.
De opstaldningsmæssige krav til  

 økologisk husdyrhold formuleret i det overordnede krav om, at husdyrenes  

 opstaldning samt røgt og pleje skal sikre, at deres fysiologiske og  

 adfærdsmæssige behov tilgodeses, indgår som en integreret del af den  

 økologiske filosofi.
Dette kan bl.a. illustreres ved, at der under  

 økologiordningen som hovedregel er krav om, at alle dyr i sommerhalvåret skal  

 have adgang til græsning.
Det skal i øvrigt bemærkes, at økologireglerne i  

 stor udstrækning er harmoniseret i EU, og at der foreligger forslag om at  

 udvide EU's regler til at omfatte den animalske produktion.
Kvalitetsmærkningsordningen indebærer en række meget konkrete stramninger  

 af de krav, som er fastsat i den gældende lovgivning på området.  

 Indgangsvinklen til denne ordning har således været at få foretaget en  

 differentiering af den konventionelle produktion, som vil give forbrugerne et  

 kvalitetstilbud, hvor også hensyn til de bløde kvalitetskriterier såsom  

 dyrevelfærd indgår.
De økologiske producenter vil som oftest kunne opfylde  

 disse konkrete krav og vil derfor også nemt kunne drage de afsætningsmæssige  

 fordele af kvalitetsmærkningsordningen.
 Spørgsmål 14:
Vil ministeren sikre, eventuelt gennem en vejledning, at nyindretning og  

 byggeri i landbruget, som målrettes til produktion, der opfylder  

 fødevarekvalitetsmærket, også bliver fremtidssikret, således at de fysiske  

 anlæg umiddelbart eller ved små ændringer kan opfylde krav til økologisk  

 opstaldning? Svar:
Som det fremgår af mit svar på spørgsmål 13 fra udvalget, finder jeg, at  

 der er fundamentale forskelle i idegrundlaget for de to ordninger, og  

 kvalitetsmærkningsordningen er således ikke at betragte som en forløber for  

 økologi.
Jeg finder derfor, at det ikke vil være hensigtsmæssigt og  

 formålstjenligt at foretage den i spørgsmålet foreslåede kobling mellem de to  

 ordninger.
 Spørgsmål 15:
 Ministeren bedes redegøre for, hvad merprisen forventes at blive på en  

 gris produceret efter kvalitetsmærket i forhold til merprisen på en  

 frilandsgris opfedet efter Friland Food ApS' regler og merprisen på en  

 økologisk produceret gris.
 Svar:
Som nævnt i mit svar på spørgsmål 8 fra udvalget, er der i koncept til en  

 frivillig kvalitetsmærkningsordning foretaget en skønsmæssig beregning  

 vedrørende produktion af svinekød under ordningen, som viser, at de samlede  

 meromkostninger vil udgøre 20-25 pct. i forhold til en svineproduktion, som  

 netop opfylder de lovgivningsmæssige minimumskrav.
Der foreligger ingen  

 beregninger af, i hvilket omfang disse meromkostninger vil slå igennem på  

 prisen i detailledet.
Det er derfor ikke muligt at foretage den ønskede  

 sammenligning med prisniveauet for andre specialprodukter på området.
 Spørgsmål 16:
Vil ministeren være indstillet på, at der ikke må bruges gensplejset foder  

 til fødevarekvalitetsmærkede produkter, når 68 pct. af den danske befolkning  

 ifølge en Gallup-undersøgelse ikke ønsker gensplejsede produkter, og når 95  

 pct. af befolkningen ønsker en effektiv mærkning i tilfælde af gensplejsede  

 produkter? Svar:
Det er ikke hensigten, at kvalitetsmærket skal have specielle præferencer  

 til brugen af GMO.
Problematikken omkring GMO vedrører efter min opfattelse  

 alle fødevarer og bør betragtes generelt.
Jeg synes derfor ikke, at vi i  

 denne sammenhæng skal inddrage særlige krav om GMO ud over det, som vil gælde  

 generelt.
 Spørgsmål 17:
 Ministeren bedes som lovet under besvarelsen af samrådsspørgsmål A-D, jf.  

 bilag 13, oversende udvalget en sammenlignende liste over de krav, som  

 henholdsvis produktion til fødevarekvalitetsmærket og økologisk produktion  

 skal opfylde.
 Svar:
 Jeg fremsender vedlagt den af udvalget ønskede oversigt over de krav til  

 opstaldning m.v., som henholdsvis produktion til fødevarekvalitetsmærket og  

 økologisk produktion skal opfylde.
For så vidt angår reglerne for opstaldning af økologiske dyr, kan det  

 supplerende oplyses, at disse indtil videre er generelle for samtlige  

 husdyrarter.
Reglerne lyder som følger:
Husdyrenes opstaldning samt røgt og pleje skal sikre, at deres  

 fysiologiske og adfærdsmæssige behov tilgodeses.
Ved udformningen af  

 husdyrenes omgivelser skal der i overensstemmelse med de forskellige  

 dyregruppers behov sørges for, - at de naturlige bevægelsesmønstre tilgodeses, - at alle dyr har adgang til jævnlig motion hele året, - at indendørs liggearealer er tilstrækkeligt store og velforsynede med  

 ren strøelse, - at der er tilstrækkelig frisk luft og dagslys i stalden, - at der er adgang til læ og skygge ved udendørs ophold, - at der er mulighed for at foretage hudpleje, og - at flokstørrelsen ikke har negativ indflydelse på trivslen.
 Det skal bemærkes, at der i EU arbejdes på et forslag til fælles regler  

 for økologisk animalsk produktion, og at disse regler formodentlig vil  

 indeholde en række specifikke krav til bl.a. opstaldning.
