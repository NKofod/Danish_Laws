Ankestyrelsens principafgørelse P-2-91 om frakendelse - sag rejst af kommunen mod ansøgerens ønske - pension Resume:
En kommune rejste pensionssag for en kvinde med organisk hjerneskade imod kvindens ønske.
Nævnet tilkendte hende mellemste førtidspension.
Hun ankede sagen, da hun ikke ønskede at modtage førtidspension.
Ankestyrelsen frakendte den tilkendte mellemste førtidspension, da kvinden ud fra de lægelige og sociale oplysninger, herunder at hun fortsat læste til korrespondent, ikke skønnedes at have en nedsat erhvervsevne med mindst halvdelen.
Ankestyrelsen opfordrede samtidig klienten til at rette henvendelse til kommunen med henblik på drøftelse af en mulig anden økonomisk støtte.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 14 og § 21 Sagsfremstilling:
 K var hjerneskadet ved fødslen i 1956.
Ved neuropsykologisk undersøgelse i 1977 fandtes klare tegn på organisk hjerneskade.
K klarede de sproglige prøver relativt godt, men ikke-sproglige prøver blev klaret meget dårligt.
 K havde i 1974 påbegyndt 2 lærlingeforhold, der blev opsagt i prøvetiden.
 K havde i 1975 og i 1976 været ansat som ulønnet medhjælp i børnehave og ulønnet bogopsætter i bibliotek.
K var i 1977 til arbejdsprøvning som tasteoperatør.
Uddannelsen måtte opgives.
 K opgav i 1981 EFG på købmandsskolen.
K havde over en 9-årig periode taget HF-eksamen, der blev afsluttet i juni  1987. K påbegyndte derefter korrespondentstudium på Handelshøjskolen.
K bestod ikke den afsluttende prøve i foråret 1990, men gik 3. år om.
Kommunen rejste den 1. december 1988 sag om førtidspension.
Kommunen så ikke mulighed for, at K kunne komme i gang på arbejdsmarkedet.
Kommunen fandt ud fra tidligere revalideringsforsøg, det langvarige forløb og de lægelige/psykologiske vurderinger, at yderligere revalideringsforsøg var nyttesløse.
Kommunen indstillede K til mellemste førtidspension.
 Revaliderings- og pensionsnævnet tilkendte K mellemste førtidspension fra den 1. december 1988. Nævnet fandt K's arbejdsevne varigt under 1/3.
 Afgørelsen blev anket af K, der ikke ønskede at modtage førtidspension.
 K ønskede hjælp efter bistandslovens § 42.
 Lovgrundlag: lov om social pension § 14, § 15 og § 21.
 Afgørelse:
 K fandtes ikke at opfylde betingelserne for at få førtidspension.
 K's erhvervsevne skønnedes - ud fra de lægelige og sociale oplysninger i sagen, herunder at hun fortsat læste til korrespondent - ikke varigt nedsat med mindst halvdelen.
 Den tilkendte mellemste førtidspension blev derfor frakendt fra den 1. januar 1991.
 K blev opfordret til at rette henvendelse til kommunen med henblik på drøftelse af spørgsmålet om anden økonomisk støtte.
 Ankestyrelsen ændrede således revaliderings- og pensionsnævnet.
