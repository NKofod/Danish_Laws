 Sag nr. 46: Gramex mod Radio SLR (Stenløse Lokal Radio) og Sky Radio.
Sagen handlede om fastsættelsen af dækningsområde for lokalradioerne,  

 der havde fået sendetilladelse for Stenløse Kommune.
Det pågældende  

 Fællesradionævns kompetence omfattede imidlertid også fem andre kommuner.  

 Nævnet fulgte Gramex' påstand og bestemte, at i et sådant tilfælde bør  

 dækningsområdet ikke begrænses til sendeområdet, Stenløse Kommune, men må  

 omfatte de dele af Fællesradionævnets kompetenceområde, hvor sendetilladelsen  

 giver rimelige modtageforhold.
Dækningsområdet blev herefter fastsat til  

 55.600 indbyggere, svarende til indbyggertallet i fem af de seks berørte  

 kommuner.
 I sag nr. 46:
Gramex mod Radio SLR (Stenløse Lokal Radio) og Sky FM blev af nævnet angående vederlag for benyttelse af litterære og  

 kunstneriske værker samt fotografier (Tvangslicensnævnet) den 8. maj 1991  

 afsagt sålydende kendelse:
 Ved kendelse af 10. april 1987 i en mellem Gramex og Sammenslutningen af  

 lokale radio- og TV-stationer som mandatar for en række lokale  

 radiofoniforetagender verserende tvist om størrelsen af vederlaget i henhold  

 til ophavsretslovens § 47 bestemte Tvangslicensnævnet følgende:
 »Det vederlag, de af sagen omfattede lokalradioer i medfør af  

 ophavsretslovens § 47, jf. §§ 59 og 60, vil have at betale til Gramex,  

 fastsættes således:
Lokalradioer med et dækningsområde på 50.000 indbyggere skal betale enten  

 50 øre pr. minut udsendelse af beskyttede fonogrammer, eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes henholdsvis forøges beløbene  

 proportionalt.« Efter en pristalsreguleringsbestemmelse fortsætter kendelsen således:
»Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.  

 Afgiftsordningen fastsættes med virkning fra den 1. november 1986.« Efter afsigelsen af kendelsen opstod der mellem Gramex og en række  

 lokalradioer tvist om, hvorledes dækningsområdet nærmere skulle bestemmes,  

 idet Gramex gjorde gældende, at udgangspunktet er det faktiske indbyggertal i  

 den eller de kommuner, for hvilke nærradioen har sendetilladelse  

 (»sendeområdet«), mens lokalradioerne gjorde gældende, at det  

 dækningsområde, der er grundlaget for beregning af det vederlag, som  

 lokalradioerne skal erlægge til Gramex for offentlig fremførelse af  

 fonogrammer, udgøres af det faktiske antal lyttere.
 Denne tvist blev afgjort ved nævnets kendelse af 23. juni 1988, hvor  

 nævnet fastlagde dækningsområdet for de af sagen omfattede syv lokalradioer.  

 I begrundelsen for afgørelsen anførte nævnet bl.a.:
 »Det afgørende for vederlagskravets beregning er omfanget af  

 anvendelsen og fremførelsen af fonogrammerne, uden at det deri indgår, hvor  

 mange der faktisk modtager udsendelsen.
En lokalradio må som udgangspunkt antages at henvende sig til befolkningen  

 i det område, for hvilket den har sendetilladelse, og dens dækningsområde må  

 derfor som udgangspunkt ansættes til indbyggertallet i dette område.
Der kan  

 imidlertid forekomme tilfælde, hvor en sådan opgørelse ikke vil forekomme  

 rimelig.
Eksempelvis kan der være tilfælde, hvor lokalradioens sendestyrke  

 ikke tillader en tilfredsstillende dækning af hele sendeområdet - eller  

 omvendt rækker langt derudover, og der kan tænkes tilfælde, hvor en  

 lokalradio har en holdning - religiøs, politisk eller af anden art - der  

 medfører, at den af denne grund kun kan tænkes at have interesse for en  

 begrænset del af sendeområdets indbyggere.
Det er med henblik på sådanne mere  

 principielle vurderinger, at det i nævnets kendelse af 10. april 1987 er  

 udtalt, at der ved beregningen af dækningsgrundlaget skal lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Det har derimod ikke været tanken med denne passus, at der  

 skulle lægges vægt på lokalradioens faktiske lyttertal, heller ikke selv om  

 dette begreb kunne defineres og måles på forsvarlig vis.« I en senere kendelse af 28. marts 1989 vedrørende bl.a. den københavnske  

 lokalradio »The Voice« anførte Gramex, at man som udgangspunkt  

 lægger vægt på indbyggertallet i den kommune, hvor lokalradioen har  

 sendetilladelse (»sendeområdet«). I København og Frederiksberg kan  

 sendeområderne imidlertid ikke afgrænses efter kommunegrænsen, og disse 2  

 kommuner må derfor behandles som eet sendeområde med 560.000 indbyggere.
Til  

 gengæld er det i dette område udgangspunktet for Gramex, at dækningsområdet  

 ansættes til det halve indbyggertal - 280.000.
 Dette tal kunne så nedsættes eller forhøjes efter de konkrete forhold.
 Nævnet udtalte i kendelsen, at man kunne tiltræde det af Gramex valgte  

 udgangspunkt, og man fastlagde dækningsområdet for »The Voice« til  

 280.000 indbyggere.
 I en erklæring i henhold til ophavsretslovens § 47, angav Stenløse Lokal  

 Radio lokalradioens dækningsområde til ca. 12.600 indbyggere, svarende til  

 indbyggertallet i Stenløse kommune.
 For kommunerne Slangerup (7.776 indbyggere), Ølstykke (13.475 indbyggere),  

 Stenløse (12.588 indbyggere), Gundsø (12.492 indbyggere), Ledøje-Smørum  

 (9.276 indbyggere), og Værløse (ca. 17.500 indbyggere) er der nedsat et  

 fællesradionævn, der kan meddele sendetilladelser til lokalradioer i området.  

 I området findes 3 sendestationer:
 En sender på 103,6 MHz, anbragt på Metalskolen i Jørlunde beliggende i  

 Slangerup kommune ganske nær kommunegrænserne til Stenløse og Ølstykke  

 kommuner, en sender på 92,7 MHz, anbragt på en sendemast ved Smørum bygade i  

 Ledøje-Smørum kommune ret nær grænsen til Stenløse kommune, og en sender på  

 91,8 MHz i Værløse kommune, til hvilken sender der ikke for tiden er udstedt  

 nogen sendetilladelse.
 Den 21. september 1989 gav Fællesradionævnet Stenløse Lokal Radio en  

 sendetilladelse fra senderne på 103,6 MHz og 92,7 MHz »beregnet for  

 Stenløse kommune«, og i en § 47-erklæring af 28. december 1989 angav  

 Stenløse Lokal Radio igen dækningsområdet til ca. 12.600 indbyggere.
 Den 20. april 1990 sendte Gramex Stenløse Lokal Radio en skrivelse, hvori  

 man meddelte, at man var nået frem til et dækningsområde på 55.000 indbyggere  

 ved at sammenlægge indbyggertallene pr. 1. januar 1990 for Slangerup,  

 Ølstykke, Stenløse, Gundsø og Ledøje-Smørum kommuner.
 Fællesradionævnet meddelte i skrivelse af 4. juli 1990 Stenløse Lokal  

 Radio, at senderen på 92,7 MHz primært dækkede Ledøje-Smørum samt en del af  

 Gundsø kommuner, og at senderen på 103,6 MHz primært dækkede Stenløse,  

 Ølstykke, Slangerup samt en del af Gundsø kommuner.
 Den 4. september 1990 afslog Fællesradionævnet et andragende fra Stenløse  

 Lokal Radio om flytning af 103,6 MHz senderen fra Metalskolen i Jørlunde til  

 Sandbjergskolen i Stenløse by i den sydvestlig del af Stenløse kommune.
 I skrivelse af 27. september 1990 fra Stenløse Lokal Radio til Gramex  

 fastholdt lokalradioen, at dækningsområdet var 12.600 indbyggere, idet det  

 afgørende efter Tvangslicensnævnets praksis var indbyggertallet i det område,  

 for hvilket man havde sendetilladelse, medens det normalt var uden betydning,  

 at lokalradioen muligt kunne aflyttes uden for sendeområdet.
 Gramex fastholdt i skrivelse af 1. oktober 1990, at dækningsområdet var  

 55.600 indbyggere.
 Den 25. oktober 1990 sendte Fællesradionævnet lokalradioen Sky FM, der har  

 samme adresse som Stenløse Lokal Radio, en skrivelse, der bl.a. omhandlede et  

 ønske fra Sky FM om flytning af 92,7 MHz senderen.
 Ved klageskrift af 16. november 1990 til Tvangslicensnævnet har Gramex  

 påstået Stenløse Lokal Radio tilpligtet at anerkende, at det dækningsområde,  

 der er grundlaget for beregningen af det vederlag, som Stenløse Lokal Radio  

 skal erlægge til Gramex for offentlig fremførelse af fonogrammer i medfør af  

 ophavsretslovens § 47, udgøres af i alt 55.600 indbyggere i radioens  

 sendeområde (Ledøje-Smørum, Gundsø, Slangerup, Stenløse og Ølstykke  

 kommuner).
 Subsidært har Gramex påstået Stenløse Lokal Radio tilpligtet at anerkende  

 et dækningsområde på 46.600 indbyggere svarende til indbyggertallet i de  

 nysnævnte kommuner bortset fra Ledøje-Smørum.
Ved klageskrift af 9. januar 1991 har Gramex påny indklaget Stenløse Lokal  

 Radio og tillige indklaget lokalradioen Sky FM.
Over for begge har Gramex  

 nedlagt samme påstand som ovenfor gengivet.
I svarskrift af 28. december 1990 har Stenløse Lokal Radio påstået Gramex  

 tilpligtet at anerkende, at lokalradioens dækningsområde udgør principalt 12.588 indbyggere svarende til indbyggertallet i Stenløse  

 kommune, subsidiært 13.022 indbyggere svarende til halvdelen af  

 indbyggertallet i Stenløse og Ølstykke kommuner og mest subsidiært 23.300  

 indbyggere svarende til halvdelen af indbyggertallet i Stenløse, Ølstykke,  

 Gundsø og Slangerup kommuner.
 Lokalradioen Sky FM har ikke afgivet noget indlæg i sagen og har ikke  

 givet møde ved den mundtlige forhandling i sagen den 4. februar 1991.
 Ved denne forhandling gav Lars Frederiksen og Morten Frederiksen møde for  

 Stenløse Lokal Radio.
 Med hensyn til Sky FM har Gramex i klageskrift af 16. november 1990  

 anført, at Stenløse Lokal Radio efter oplysninger fra Fællesradionævnet har  

 skiftet navn til Sky FM og fået fornyet sendetilladelse den 23. oktober 1990.  

 Den har sammen med en nyetableret radio »Lokalradioen« opnået en  

 udvidelse af sendetiden til i alt 66 timer ugentlig for de to stationer.
 Stenløse Lokal Radio har i svarskrift anført, at Sky FM er en ny  

 lokalradio i Stenløse-området med bl.a. ny bestyrelse i forhold til Stenløse  

 Lokal Radio, der er nedlagt pr. 25. november 1990, da Sky FM startede.
 Vedrørende Sky FM har Lars Frederiksen under den mundtlige forhandling  

 oplyst, at han ved, at Sky FM har modtaget klageskriftet af 9. januar 1991 og  

 indkaldelse til forhandlingen den 4. februar 1991.
 Efter det således oplyste, finder nævnet det ubetænkeligt at beslutte, at  

 afgørelsen i sagen også skal omfatte Sky FM.
 Til støtte for sine påstande har Gramex nærmere anført, at man ikke kan  

 lægge Fællesradionævnets formelle afgrænsning af sendeområdet til grund, når  

 forholdet er det, at der reelt er givet sendetilladelse til et langt større  

 område.
 Lokalradioens udsendelser kan faktisk modtages i hele det af påstanden  

 omfattede område, og indholdsmæssigt er lokalradioen en almindelig kommerciel  

 musikradio med reklame, der på ingen måde har søgt at godtgøre, at dens  

 programflade indholdsmæssigt særligt er rettet til borgerne i Stenløse  

 kommune.
I forhold til Gramex bør begrænsningen af sendetilladelsen til Stenløse  

 kommune være uden nogen som helst betydning.
Der skal betales efter  

 indbyggertallet i det reelle sendeområde.
 Såfremt det kan dokumenteres, at lokalradioen ingen som helst interesse  

 har i Ledøje-Smørum kommune, men er blevet »tvunget« til at medtage  

 dette område, vil Gramex kunne acceptere en tilsvarende begrænsning af  

 dækningsområdet, jf. den subsidiære påstand.
Den foreslåede halvering af dækningsområdets indbyggertal i lokalradioens  

 subsidiære påstande må afvises.
Den hidrører fra praksis i  

 København-Frederiksberg og skyldes, at Gramex har skønnet, at kun halvdelen  

 af dette områdes indbyggere normalt vil kunne modtage en lokalradios  

 udsendelser i rimelig god kvalitet.
Noget tilsvarende gør sig imidlertid ikke  

 gældende i det i denne sag omhandlede område.
Stenløse Lokal Radio har over for det anførte gjort gældende, at man kun  

 er interesseret i sendetilladelse for Stenløse kommune.
For at kunne aflyttes  

 rimeligt godt i hele denne kommune er det imidlertid nødvendigt at sende fra  

 såvel 103,6 MHz senderen som 92,7 MHz senderen.
Derfor kan lokalradioen rent  

 faktisk aflyttes i et større område end kommunen, men det er en uønsket  

 sidevirkning, som ikke bør tillægges betydning.
Betalingsforpligtelsen bør hvile på et objektivt grundlag, og det er  

 sendetilladelsens afgrænsning af sendeområdet.
Tvangslicensnævnet har jo også  

 tidligere udtalt, at man som udgangspunkt lægger vægt på indbyggertallet i  

 den kommune, hvor lokalradioen har sendetilladelse.
 Med hensyn til sine subsidiære påstande har Stenløse Lokal Radio anført,  

 at vil man gå ud over sendeområdet, Stenløse kommune, bør den i  

 Hovedstadsområdet praktiserede halveringsregel finde tilsvarende anvendelse.
 Nævnet skal udtale:
Som omtalt i nævnets kendelse af 23. juni 1988 må en lokalradio som  

 udgangspunkt antages at henvende sig til befolkningen i det område, for  

 hvilket den har sendetilladelse, og dens dækningsområde må derfor som  

 udgangspunkt ansættes til indbyggertallet i dette område.
Nævnet omtaler  

 herefter, at der må gøres undtagelse fra denne regel bl.a. i tilfælde, hvor  

 lokalradioens sendestyrke rækker langt ud over det område, for hvilket der er  

 meddelt sendetilladelse.
I nærværende tilfælde er tilladelsen meddelt af et fællesradionævn, hvis  

 kompetence ud over Stenløse kommune omfatter fem andre kommuner, herunder  

 alle de af Gramex' påstande omfattede kommuner.
Tilladelsen er vel alene  

 givet for Stenløse kommune, men den tillader benyttelse af sendestationer,  

 der må antages at muliggøre rimelige modtageforhold for indbyggerne i de i  

 Gramex' påstande anførte øvrige kommuner, der ligesom Stenløse kommune ligger  

 i Fællesradionævnets kompetenceområde.
I et sådant tilfælde bør dækningsområdet ikke begrænses til sendeområdet,  

 Stenløse kommune, men må omfatte de dele af Fællesradionævnets  

 kompetenceområde, hvor sendetilladelsen giver rimelige modtageforhold.
En  

 begrænsning af dækningsområdet til Stenløse kommune måtte her forudsætte, at  

 Stenløse Lokal Radio godtgjorde, at dens programflade var så snævert knyttet  

 til Stenløse kommune, at udsendelserne ikke kunne antages at have almindelig  

 interesse for indbyggerne i Fællesradionævnets kompetenceområde.
Noget sådant  

 er ikke godtgjort.
Det må tværtimod antages, at Stenløse Lokal Radio - og Sky  

 FM - er bredt dækkende, kommercielt drevne lokalradioer med udstrakt  

 anvendelse af populærmusik.
 Der er heller intet grundlag tilvejebragt for at undtage Ledøje-Smørum  

 kommune fra dækningsområdet som omhandlet i Gramex' subsidiære påstand.
 Herefter tages klagerens principale påstand til følge.
 Thi bestemmes:
 Stenløse Lokal Radio og Sky FM bør anerkende, at det dækningsområde, der  

 er grundlaget for beregningen af det vederlag, som Stenløse Lokal Radio og  

 Sky FM skal erlægge til Gramex for offentlig fremførelse af fonogrammer i  

 medfør af ophavsretslovens § 47, udgøres af i alt 55.600 indbyggere i  

 radioernes sendeområde (Ledøje-Smørum, Gundsø, Slangerup, Stenløse og  

 Ølstykke kommuner).
