HK indgik 2/3-92 overenskomst med U gældende for »U og  

 tilsluttede virksomheder«.
Overenskomsten var for U underskrevet af W.
Selskaberne under U var bl. a.
E og I.
Disse selskaber var 100% ejede  

 af W.
I's virksomhed blev i følge Lønmodtagernes Garantifond pr. 1. marts  

 1993 overtaget af E K/S.
Et HK-medlems ansættelsesforhold i I fortsatte efter  

 overtagelsen hos E K/S.
Arbejdsretten fandt, at E K/S havde en sådan identitet med selskaberne  

 under U, - navnlig I -, at overenskomsten måtte anses for gældende også for  

 så vidt angår E K/S.
Arbejdsretten lagde herved navnlig lagt vægt på, at de  

 pågældende virksomheder udførte samme arbejde, at arbejdet til dels var  

 udført af de samme medarbejdere, og at ledelsen i hele perioden havde været  

 den samme.
E K/S var herefter forpligtet af overenskomsten mellem U og HK.  

 Endvidere idømtes E K/S en bod på 35.000 kr for vægring ved at deltage i  

 mæglingsmøder og ved at overenskomststridigt at have undladt at betale til en  

 uddannelsesfond.
 Under denne sag har klagerne, Landsorganisationen i Danmark for Handels-  

 og Kontorfunktionærernes Forbund i Danmark, påstået indklagede,  

 Erhvervsvejviseren K/S ved John Wegeland, tilpligtet at anerkende at være  

 forpligtet af overenskomst indgået den 2. marts 1992 mellem Uni-Group DK ved  

 John Wegeland og Handels- og Kontorfunktionærernes Forbund i Danmark.
 Indklagede påstås tillige tilpligtet straks at deltage i mæglingsmøder i  

 henhold til Handels- og Kontorfunktionærernes Forbunds begæring herom og  

 straks at efterbetale manglende bidrag til Uddannelsesfonden, jf.  

 overenskomstens § 18.
 Endelig har klagerne påstået indklagede tilpligtet for brud på  

 overenskomsten at betale en efter rettens skøn fastsat bod til Handels- og  

 Kontorfunktionærernes Forbund i Danmark.
 Indklagede har påstået frifindelse.
 Sagens nærmere omstændigheder er følgende:
Handels- og Kontorfunktionærernes Forbund i Danmark, Østsjællands afdeling  

 indgik den 2. marts 1992 overenskomst med Uni-Group DK gældende for  

 »Uni-Group DK og tilsluttede virksomheder«.
Overenskomsten var  

 underskrevet af John Wegeland og fra forbundets side af Poul Nielsen.
Under domsforhandlingen i sagen har indklagede oplyst, at selskaberne  

 under Uni-Group DK på det pågældende tidspunkt var Inter Marketing Ringsted  

 ApS, Erhvervsamtsvejviseren A/S og Intercoom ApS.
Disse selskaber var 100%  

 ejede af John Wegeland.
Virksomheden blev udøvet på adressen Københavnsvej  

 251, Køge.
Selskaberne gik konkurs i foråret og sommeren 1993.
I forbindelse med anmeldelse af et lønkrav hos Lønmodtagernes Garantifond  

 oplyste denne, at Intercoom ApS's virksomhed pr. 1. marts 1993 var overtaget  

 af Erhvervsvejviseren K/S, og at medlemmets ansættelsesforhold efter  

 overtagelsen fortsatte hos denne virksomhed.
Denne skrivelse er dateret den  

 6. august 1993.
På grund af manglende indbetaling til Uddannelsesfonden begærede Handels-  

 og Kontorfunktionærernes Forbund i Danmark ved skrivelse af 14. oktober 1993  

 mæglingsmøde overfor Erhvervsvejviseren K/S.
Der kom ingen reaktion herpå.  

 Samtidig hermed rejste forbundet spørgsmål om efterbetaling for to medlemmer,  

 der var ansat i Erhvervsvejviseren K/S, og som forbundet ikke fandt var  

 aflønnet overenskomstmæssigt.
 Den 9. december 1993 meddelte Erhvervsvejviseren K/S forbundet, at man  

 ikke havde nogen overenskomst med forbundet.
Den 19. januar 1994 begærede Landsorganisationen i Danmark afholdt  

 fællesmøde.
Som svar herpå meddelte Erhvervsvejviseren K/S den 24. januar, at  

 man fastholdt, at man ikke havde indgået nogen overenskomst med Handels- og  

 Kontorfunktionærernes Forbund i Danmark, at man stod uforstående over for det  

 opkrævede beløb på 5.292 kr. i bidrag til Uddannelsesfonden, at Uni-Group DK  

 med tilhørende virksomheder var gået konkurs, og at der ikke var sket nogen  

 firmaoverdragelser, men at man var indforstået med et fællesmøde, der  

 herefter blev afholdt den 9. februar 1994. I fællesmødet kunne der ikke opnås  

 enighed.
Under domsforhandlingen er der tillige fremlagt en oversigt over selskaber  

 under Group Danmark.
Disse selskaber er Erhvervsvejviseren K/S og Impex  

 Danmark K/S.
Selskaberne blev »opstartet« i 1993 og 1995 og har  

 adresse på Tangmosevej 95, Køge.
John Wegeland har om disse selskaber  

 forklaret, at han ejer 30% af dem, medens henholdsvis 20 og 50% er ejet af  

 andre.
Han har fastholdt, at der ikke er nogen overenskomst mellem disse  

 selskaber og Handels- og Kontorfunktionærernes Forbund i Danmark.
Han driver  

 ikke selv virksomhed i personlig form, men er direktør i Erhvervsvejviseren  

 K/S.
 Faglig sekretær Poul Nielsen, der var medunderskriver på overenskomsten af  

 2. marts 1992, har forklaret, at han ikke foretog nogen undersøgelse af,  

 hvorledes selskabsdannelsen var, men han gik ud fra, at man med ordvalget  

 ramte ikke blot de selskaber, der var under Uni-Group DK, men også selskaber,  

 der senere ville blive oprettet.
Kontorassistent Trine Andersen har forklaret, at hun blev ansat i  

 Erhvervsamtsvejviseren A/S i februar 1991 som elev.
Dengang lå virksomheden  

 på Unionsvej 8, Køge.
Den 1. marts 1992 blev hun ansat i Intercoom ApS, der  

 havde adresse samme sted.
I august 1992 flyttede virksomheden til adressen  

 Københavnsvej 251. Hun blev udlært den 17. februar 1993 og fik fra den 1.  

 marts 1993 arbejde i Erhvervsvejviseren K/S, der umiddelbart derefter  

 flyttede til adressen Tangmosevej 95. Hun fratrådte efter opsigelse fra  

 virksomhedens side i sommeren 1993. Hun har i hele perioden haft samme  

 arbejde.
Der var også beskæftiget annoncesælgere.
De flyttede med, når der  

 blev skiftet adresse.
Klagerne har anført, at indklagede er anført som Erhvervsvejviseren K/S  

 ved John Wegeland, idet man ikke er klar over, hvorvidt der foreligger en  

 gyldig selskabskonstruktion.
I benægtende fald må John Wegeland personlig  

 være ansvarlig.
Efter overenskomsten af 2. marts 1992 skulle den være  

 gældende for Uni-Group DK og tilsluttede virksomheder.
Efter bevisførelsen må  

 det anses for utvivlsomt, at Erhvervsvejviseren K/S er omfattet af denne  

 passus i overenskomsten.
I hvert fald foreligger der fuldstændig identitet,  

 således at overenskomsten også af denne grund må være gældende for  

 Erhvervsvejviseren K/S.
Endelig har klagerne anført, at Trine Andersen, der  

 var ansat under overenskomsten af 2. marts 1992, fulgte med, da det nye  

 selskab - Erhvervsvejviseren K/S - blev etableret.
I kraft af almindelige  

 arbejdsretlige grundsætninger må overenskomsten herefter være gældende også  

 for det nye selskab.
Da indklagede med urette har bestridt at være omfattet  

 af overenskomsten, ikke har deltaget i mæglingsmøder og ikke har indbetalt  

 skyldige beløb til Uddannelsesfonden har indklagede forskyldt bod.
Indklagede har anført, at Erhvervsvejviseren K/S er et lovligt etableret  

 selskab, og der er derfor intet grundlag for et personligt ansvar for John  

 Wegeland.
I forbindelse med etableringen af Erhvervsvejviseren K/S har man  

 fra indklagedes side klart givet udtryk for, at man ikke ønskede at være  

 bundet af overenskomsten, der alene var gældende for selskaber tilsluttet  

 Uni-Group DK.
Samtlige disse selskaber er gået konkurs, og der er ikke  

 grundlag for at antage, at overenskomsten skulle være gældende for de  

 nyetablerede selskaber.
ARBEJDSRETTEN SKAL UDTALE Som sagen foreligger oplyst, må det lægges til grund, at  

 Erhvervsvejviseren K/S er lovligt etableret, og der er derefter intet  

 grundlag for at pålægge John Wegeland et personligt ansvar.
 Erhvervsvejviseren K/S har imidlertid en sådan identitet med selskaberne  

 under Uni-Group DK, herunder navnlig Intercoom ApS, at overenskomsten må  

 anses for gældende også for så vidt angår Erhvervsvejviseren K/S.  

 Arbejdsretten har herved navnlig lagt vægt på, at det er det samme arbejde,  

 der er udført af de pågældende virksomheder, at arbejdet til dels er udført  

 af de samme medarbejdere, og at ledelsen i hele perioden har været den samme.
 Arbejdsretten tager herefter klagernes påstand til følge.
Arbejdsretten finder endvidere, at indklagede har forskyldt en bod.
Denne  

 bod fastsættes passende til 35.000 kr.
Thi kendes for ret Indklagede, Erhvervsvejviseren K/S ved John Wegeland tilpligtes at  

 anerkende at være forpligtet af overenskomst indgået den 2. marts 1992 mellem  

 Uni-Group DK ved John Wegeland og Handels- og Kontorfunktionærernes Forbund i  

 Danmark.
 Indklagede tilpligtes straks at deltage i mæglingsmøder i henhold til  

 Handels- og Kontorfunktionærernes Forbunds begæring herom.
 Indklagede tilpligtes straks at efterbetale manglende bidrag til  

 Uddannelsesfonden, jf. overenskomstens § 18.
 Indklagede skal til Handels- og Kontorfunktionærernes Forbund i Danmark  

 betale en bod på 35.000 kr.
 Indklagede skal endvidere betale sagens omkostninger til Arbejdsretten med  

 2.000 kr.
