Cirkulære om forretningsorden for  

 Innovationsudvalget for tilskud til innovation, forskning og udvikling m.v. i  

 forarbejdning og forædling af jordbrugs- og fiskeriprodukter I henhold til § 9, stk. 1, i lov nr. 421 af 31. maj 2000 om tilskud til  

 fremme af innovation, forskning og udvikling m.v. i fødevare-,  

 jordbrugs- og fiskerisektoren (innovationsloven), fastsættes  

 følgende forretningsorden for det i medfør af lovens § 7  

 nedsatte Innovationsudvalg.
 § 1. Formanden indkalder til Innovationsudvalgets  

 møder på de mødedage, udvalget har vedtaget.
 Stk. 2. Møde skal endvidere indkaldes, hvis  

 formanden finder anledning hertil, eller hvis sekretariatet eller 3 medlemmer  

 fremsætter ønske herom.
 Stk. 3. Formanden bestemmer mødevarslet.
Stk. 4. Mødeindkaldelse skal være ledsaget  

 af dagsorden, der så vidt muligt skal indeholde angivelse af de sager,  

 der kommer til behandling.
Dagsorden skal være bilagt det materiale,  

 formanden skønner nødvendigt.
 § 2. Innovationsudvalget er beslutningsdygtigt,  

 når mindst halvdelen af udvalgets medlemmer eller disses suppleanter er  

 til stede.
Stk. 2. Beslutning træffes ved simpelt flertal.
I  

 tilfælde, hvor stemmerne står lige, er formandens stemme  

 afgørende.
§ 3. Der udarbejdes referat af  

 Innovationsudvalgets beslutninger.
Et mindretal kan kræve sin holdning  

 optaget i mødereferatet.
 Stk. 2. Referatet sendes til Innovationsudvalgets  

 medlemmer.
 § 4. Innovationsudvalget kan ved enstemmighed  

 fastsætte retningslinier for, i hvilke sager formanden træffer  

 beslutning på udvalgets vegne, jf. lovens § 9, stk. 2.
 Stk. 2. Innovationsudvalget kan ved enstemmighed  

 fastsætte retningslinier for, at sager under en nærmere angivet  

 beløbsgrænse behandles efter en forenklet  

 forelæggelsesprocedure som efterretningssager.
 § 5. Alle, der deltager i udvalgets arbejde, er  

 underkastet forvaltningsloven, herunder bestemmelserne om tavshedspligt og  

 inhabilitet.
Stk. 2. Formanden er bemyndiget til efter indstilling fra  

 sekretariatet at beslutte, at et bilag helt eller delvist ikke udsendes til  

 et medlem, såfremt der ud fra en konkret vurdering er  risiko for, at  

 medlemmet ikke er uvildigt.
Udvalget træffer på  

 efterfølgende møde beslutning om inhabilitet.
 § 6. Direktoratet for FødevareErhverv er  

 sekretariat for udvalget.
 Stk. 2. Sekretariatet forbereder forelæggelsen af  

 de sager, der skal behandles af Innovationsudvalget og indhenter udtalelse  

 fra Det Økologiske Fødevareråd i sager, der  

 vedrører innovation, forskning og udvikling i forarbejdning og  

 forædling af økologiske jordbrugs- og fiskeriprodukter.
 Stk. 3. Har et af de af brancheorganisationerne oprettede  

 branchenævn afgivet indstilling om tildeling af tilskud, skal denne  

 fremgå af sagens forelæggelse og indgå i  

 Innovationsudvalgets behandling.
