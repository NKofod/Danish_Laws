Psykiske lidelser, arbejdsulykker Arbejdsskadestyrelsen modtager et stigende antal anmeldelser om psykiske  

 lidelser som følge af arbejdsulykker.
 En psykisk lidelse kan bl.a. opstå som følge af en ulykke, eller som følge  

 af en begivenhed, der kan sidestilles med en ulykke.
 - En psykisk lidelse kan anerkendes som følge af et ulykkestilfælde; det  

 er fx tilfældet, hvor personale i banker, på posthuse eller på tankstationer  

 bliver udsat for chok i forbindelse med røverier.
 Vi lægger vægt på, at den enkelte skal være direkte truet ved røveriet.  

 Det er ikke nok blot at være tilstede i bygningen, hvor røveriet foregår.
 - En psykisk lidelse kan også anerkendes i tilfælde, hvor en person er  

 vidne til en voldsom begivenhed; det er fx tilfældet, hvor en togfører får  

 chok på grund af selvmordsforsøg foran toget, eller hvor plejepersonale  

 konfronteres med patienter, der har begået selvmord.
 Vi lægger i disse tilfælde vægt på, at der skal være tale om en dramatisk  

 og helt usædvanlig begivenhed.
 - En psykisk lidelse kan endvidere anerkendes i tilfælde, hvor en person  

 udsættes for vold eller trusler om vold; der kan fx være tale om dørvogtere,  

 plejepersonale eller lærere, der trues eller udsættes for vold.
 Hvis der er tale om vold eller trusler om vold, vil en anerkendelse  

 afhænge af volden eller truslens karakter.
 EKSEMPLER:
En folkeskolelærer trues af to 16-årige elever på sin arbejdsplads.  

 Eleverne er kendt som værende aggressive og »vanskelige« at omgås.  

 Læreren modtager en nat truende telefonopringninger fra eleverne på sit  

 private adresse.
Næste dag overfaldes læreren af eleverne i et frikvarter; de  

 trænger hende op i en krog og truer hende med en kniv.
Efter denne episode  

 sygemeldes læreren, som senere føler sig nødsaget til at ophøre som lærer på  

 skolen.
Eksemplet er til anerkendelse.
En plejer på et psykiatrisk hospital trues verbalt af en patient.  

 Patienten er utilfreds med, at han ikke kan få en bestemt type medicin.
Han  

 råber af plejeren og truer med at slå hende ihjel.
Plejeren får et let skub  

 fra patienten, hvorefter det lykkes plejeren og en kollega at dæmpe patienten  

 ned.
Plejeren føler sig usikker og nervøs på arbejdet efter episoden.  

 Eksemplet er til afvisning.
 KOMMENTAR:
I eksemplet med folkeskolelæreren har truslerne om vold en så reel og  

 voldsom karakter, at hændelsen ligger udover, hvad en lærer normalt oplever  

 og må acceptere i sit daglige arbejde.
Der er tale om trusler fra ældre  

 elever på skolen, som fysisk har mulighed for at gennemføre truslerne.
I eksemplet med plejeren på det psykiatriske hospital har truslen og  

 volden ikke en sådan karakter, at den ligger udover, hvad en plejer typisk  

 oplever og må acceptere til daglig på sit arbejde.
Oplevelsen er selvfølgelig  

 ubehagelig for plejeren, men den har ikke sådan en karakter, at den kan være  

 årsag til en psykisk lidelse.
Vurderingen af, om der i det enkelte tilfælde er tale om et  

 ulykkestilfælde, som kan resultere i en psykisk lidelse, er meget vanskelig.  

 Hændelsen skal som udgangspunkt ligge udover det, der normalt må antages at  

 følge af arbejdets indhold og dets varetagelse.
Derudover lægges der vægt på  

 karakteren af alvoren i den beskrevne situation.
Arbejdsskadestyrelsen  

 foretager i hver enkelt sag en konkret vurdering af den enkelte hændelse.
 Yderligere oplysninger kan fås hos kontorchef Conny Lund Andersen og  

 konsulent Lars Høg Jensen.
