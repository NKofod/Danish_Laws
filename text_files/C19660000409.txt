 I overensstemmelse med en foreløbig indstilling fra Lovtidendeudvalget,  

 som den 22. marts 1965 blev nedsat under justitsministeriet, henstiller man,  

 at de nedenfor anførte retningslinier følges med hensyn til ikrafttræden af  

 love og anordninger, herunder såvel kgl. anordninger som ministerielle  

 bekendtgørelser, og med hensyn til fremgangsmåden ved kundgørelse.
I.
Tidspunktet for ikrafttræden.
 § 1.  Det bør i almindelighed foretrækkes, at der i  

 love og anordninger angives en bestemt dato for ikrafttræden.
 § 2.  Ved den nærmere overvejelse i hvert enkelt  

 tilfælde af, hvilket tidspunkt for ikrafttræden der skal fastsættes, bør der  

 lægges vægt på betydningen af, at der inden ikrafttræden bliver et passende  

 tidsrum, hvori befolkningen kan orienteres om indholdet af reglerne og  

 indrette sig derefter.
Stk. 2.  Det bør ved fastsættelsen af tidspunktet for  

 ikrafttræden også tages i betragtning, at kundgørelse i Lovtidende vel i  

 hastende tilfælde kan ske meget hurtigt, men at hensynet til en rationel  

 tilrettelæggelse af udgivelsen af Lovtidende taler for, at Lovtidendes  

 redaktion har et rimeligt tidsrum til disposition ved valg af  

 kundgørelsestidspunkt.
Ved skønnet over længden af dette tidsrum bør også  

 hensynet til fremstilling af det fornødne antal særtryk tages i betragtning.
 Stk. 3.  Findes det påkrævet, at kundgørelse foretages  

 særlig kort tid efter lovens stadfæstelse eller anordningens udstedelse, bør  

 Lovtidendes redaktion underrettes før stadfæstelsen eller udstedelsen.
§ 3.  Angivelse af et bestemt tidspunkt for lovens  

 eller anordningens ikrafttræden kan undlades, jfr. lovtidendelovens § 3, hvis  

 loven ikke har umiddelbare retsvirkninger for befolkningen, men alene  

 indeholder bemyndigelse for administrative myndigheder til at udstede  

 retsforskrifter, at træffe afgørelser eller i øvrigt at gennemføre  

 foranstaltninger.
Gives sådanne bemyndigelser til lokale, herunder kommunale,  

 myndigheder, vil angivelse af en bestemt ikrafttrædelsesdato dog ofte være  

 hensigtsmæssig.
§ 4.  I de undtagelsestilfælde, hvor det er absolut  

 påkrævet, at en lov eller anordning træder i kraft umiddelbart efter  

 kundgørelse i Lovtidende, vil det, navnlig med hensyn til love, være  

 vanskeligt at angive et bestemt ikrafttrædelsestidspunkt.
I disse tilfælde  

 bør det, fremfor den tidligere anvendte formulering ».... træder i kraft  

 straks«, foretrækkes at anvende formuleringen »... træder i kraft  

 dagen efter bekendtgørelsen i Lovtidende«, eller om fornødent »...  

 træder i kraft ved bekendtgørelsen i Lovtidende«.
 § 5.  I tilfælde, hvor det findes påkrævet, at lovens  

 eller anordningens virkninger helt eller delvis regnes f.eks. fra  

 kundgørelsen eller undtagelsesvis fra et tidspunkt før kundgørelsen, medens  

 der ikke er noget tilsvarende behov for at fremskynde tidspunktet for lovens  

 eller anordningens håndhævelse eller dens administration i øvrigt, bør der  

 optages en bestemmelse efter følgende retningslinie: »Loven (Lovens §§  

 ...) har virkning fra den ... (dato) ...«.
II.
Fremgangsmåden ved kundgørelse i Lovtidende.
§ 6.  Samme dag stadfæstelse af en lov har fundet  

 sted, bør et eksemplar af lovforslaget, således som dette er vedtaget ved  

 tredie behandling, sendes til redaktionen af Lovtidende.
Ekspeditionens  

 tilbagekomst fra kabinetssekretariatet bør således ikke afventes.
 § 7.  Af kgl. anordninger bør et eksemplar fremsendes  

 til Lovtidende den dag, anordningen er underskrevet af kongen.
 § 8.  Love og kgl. anordninger bør ved fremsendelsen  

 til Lovtidende være forsynet med dato og sted for kongens (tronfølgerens  

 eller rigsforstanderens) underskrift, samt angivelse af denne underskrift og  

 af ministerens kontrasignatur.
§ 9.  Ministerielle bekendtgørelser bør sendes til  

 Lovtidende den dag, de er underskrevet.
Eksemplarer (godkendt korrektur) bør  

 ved fremsendelsen være forsynet med dato for underskrift og med en angivelse  

 af denne underskrift og eventuel parafering.
§ 10.  Fremsendelser til Lovtidende sker til  

 redaktionen, hvis adresse er Lavendelstræde 1, København K.
Fremsendelse kan  

 ske uden følgeskrivelse.
Det er tilstrækkeligt at forsyne det pågældende  

 eksemplar med en påtegning: »Til optagelse i Lovtidende«.
Det vil i  

 almindelighed være mest hensigtsmæssigt, at eventuel bestilling af særtryk  

 samtidig afgives til trykkeriet.
 Justitsministeriet, den 10. januar 1966.
K.
Axel Nielsen.
 (Til samtlige øvrige ministerier og styrelser).
 /Niels Madsen.
