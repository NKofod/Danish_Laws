 Ankestyrelsen har behandlet nogle sager om afbrydelse/suspension af 9  

 måneders perioden for overførelse fra hjælp efter bistandslovens § 37, stk.  

 2, til hjælp efter lovens § 37, stk. 4, samt om afbrydelse af hjælpen efter  

 lovens § 37, stk. 4.
I sag nr. 1 havde ansøgeren, der modtog hjælp efter bistandslovens §  

 37, stk. 4, deltaget i et specialarbejderkursus af 6 ugers varighed og  

 herunder modtaget kursusgodtgørelse.
Ankestyrelsen fandt, at de forhold, som  

 førte til afbrydelse af hjælp efter bistandslovens § 37, stk. 2, også måtte  

 føre til afbrydelse efter lovens § 37, stk. 4, således at der efter en sådan  

 afbrydelse skulle ydes hjælp efter § 37, stk. 2.
 I sag nr. 2 modtog ansøgeren hjælp efter bistandslovens § 37, stk. 2,  

 men skulle pr. 1. juni 1983 overgå til hjælp efter lovens § 37, stk.
4. Forud herfor deltog ansøgeren i et specialarbejderkursus af 4 ugers  

 varighed, hvorunder han modtog kursusgodtgørelse.
Ankestyrelsen fandt, at der  

 ikke havde været ydet hjælp i en sammenhængende periode på 9 måneder, idet  

 ansøgeren i kursusperioden havde klaret sig uden hjælp efter bistandsloven.
I sag nr. 3 og 4 havde hjælpssperioden været afbrudt på grund af  

 arbejdsintægt i en kortere periode.
Da ansøgerne herefter ikke umiddelbart  

 før ansøgningen om hjælp havde fået hjælp i en sammenhængende periode på 9  

 måneder, fandtes ansøgerne berettiget til hjælp efter bistandslovens § 37,  

 stk. 2.
 I sag nr. 5. havde hjælpsperioden været afbrudt på grund af indtægt i  

 form af tilbagebetaling af for meget indbetalt el-afgift. 9 måneders perioden  

 ansås ikke for afbrudt herved, men alene suspenderet.
I sag nr. 6 havde ansøgeren optaget lån og havde herefter ikke  

 modtaget hjælp efter bistandsloven i 3 måneder. 9 måneders perioden ansås  

 ikke for afbrudt.
Ankestyrelsen lagde vægt på, at ansøgeren kun ved at påtage  

 sig en forpligtelse i form af pligt til at forrente og tilbagebetale et lån  

 havde kunnet klare sig selv i en periode, og at denne forpligtelse påhvilede  

 ansøgeren fra ophøret af den periode, hvor han ikke modtog kontanthjælp.
 LOVGRUNDLAG:
 I bistandslovens § 37, stk. 4, bestemmes, at når der er ydet hjælp i en  

 sammenhængende periode på 9 måneder, kan den samlede hjælp ikke overstige det  

 beløb, der kan udbetales personer, som får hjælp efter § 43. Dette gælder dog  

 ikke, når det kan godtgøres, at den pågældende i den nærmeste fremtid vil  

 være i stand til at klare sig selv.
I socialministeriets cirkulære af 20. december 1982, som ændret ved  

 socialministeriets cirkulære af 19. december 1983, er det i pkt. 9,3o anført,  

 at hjælp efter § 37, stk. 1-3, som hovedregel højst kan ydes i en  

 sammenhængende periode på 9 måneder, det vil sige i en periode uden andre  

 afbrydelser end, at en ydelse, der vedrører tiden før kontanthjælpsperioden,  

 f.eks. tidligere optjent feriegodtgørelse, i nogen tid træder i stedet for  

 hjælpen. 9 måneders perioden fortsætter herefter, når udbetalingen af  

 kontanthjælp genoptages.
Hvis der faktisk ikke har fundet udbetaling sted i  

 det tidsrum, for hvilket der normalt udbetales kontanthjælp, afbrydes 9  

 måneders perioden.
Der er således ikke baggrund for at lægge vægt på årsagen  

 til, at der i den pågældende periode ikke har været ydet hjælp.
En  

 konstatering af, at der faktisk i den pågældende periode ikke har fundet  

 udbetaling sted, er i sig selv tilstrækkelig til, at perioden afbrydes.
 REDEGØRELSE FOR DE ENKELTE SAGER:
 1.
 REDEGØRELSE FOR SAGEN:
En ansøger, der modtog hjælp efter bistandslovens § 37, stk. 4, deltog fra  

 16. maj 1983 i et kursus af 6 ugers varighed på en specialarbejderskole.  

 Under kurset modtog han kursusgodtgørelse, hvorfor der ikke blev udbetalt  

 kontanthjælp i kursusperioden.
Efter kursets afslutning fortsatte det sociale  

 udvalg udbetalingen af hjælp efter bistandslovens § 37, stk. 4.
 AFGØRELSEN, DER KLAGES OVER:
Amtsankenævnet pålagde socialudvalget at yde hjælp efter bistandslovens §  

 37, stk. 2 og 3, idet nævnet fandt, at 9 måneders perioden i § 37, stk. 4,  

 var afbrudt ved kurset, da dette havde varet i 6 uger, og ansøgeren herved  

 havde haft en indtægt, der havde bevirket, at han var i stand til at forsørge  

 sig selv.
Amtsankenævnet henviste i denne forbindelse til pkt. 9 i  

 socialministeriets ovennævnte cirkulære.
 KLAGEN TIL ANKESTYRELSEN:
Det sociale udvalg anførte, at tidsbegrænset arbejde, kurser og lignende,  

 hvor ophørsdatoen var kendt før påbegyndelsen, og hvor klienten herefter igen  

 overgik til at modtage kontanthjælp, ikke ansås at have afhjulpet de  

 vanskeligheder, som oprindelig udløste hjælpen.
Udvalget fandt, at  

 kontanthjælp fortsat skulle udmåles efter § 37, stk. 4, indtil pågældende  

 opnåede eller fik tilsagn om beskæftigelse af en sådan karakter, at han kunne  

 indrette sin økonomi efter det nye aktuelle forsørgelsesgrundlag.
 ANKESTYRELSENS AFGØRELSE:
 Ankestyrelsen fandt, at de forhold, som førte til afbrydelse af  

 kontanthjælpen efter § 37, stk. 2, også måtte føre til afbrydelse af hjælpen  

 efter § 37, stk. 4, således at der efter en sådan afbrydelse skulle ydes  

 hjælp efter § 37, stk. 2.
 Ankestyrelsen tiltrådte derfor nævnets afgørelse med nævnets begrundelse.
 2.
 REDEGØRELSE FOR SAGEN:
En ansøger havde fra 1. juli 1982 modtaget kontanthjælp efter  

 bistandslovens § 37, stk. 2. I april 1983 fik pågældende meddelelse fra  

 socialforvaltningen om, at han fra 1. juni 1983 skulle overgå til hjælp efter  

 bistandslovens § 37, stk. 4. Forinden havde ansøgeren underrettet  

 forvaltningen om, at han skulle deltage i et kursus på en  

 specialarbejderskole fra 14. februar til 11. marts 1983, hvorunder han ville  

 modtage kursusgodtgørelse.
Forvaltningen fandt imidlertid, at kursusperioden  

 måtte betragtes som »død« periode.
 AFGØRELSEN, DER KLAGES OVER:
 Amtsankenævnet fandt, at socialudvalget ikke havde haft grundlag for at  

 overføre ansøgeren til hjælp efter bistandslovens § 37, stk. 4, da der ikke  

 var udbetalt hjælp til underhold og faste udgifter for marts 1983, således at  

 hjælpsperioden måtte anses som afbrudt pr. 1. marts 1983. Hjælpen burde  

 derfor udmåles efter reglerne i bistandslovens § 37, stk. 2, fra 1. april  

 1983. Nævnet lagde vægt på, at som lovens § 37, stk. 4, er formuleret,  

 sondres der ikke med hensyn til årsagen til periodens afbrydelse.
 KLAGEN TIL ANKESTYRELSEN:
 Det sociale udvalg anførte, at pkt. 9 i socialministeriets ovennævnte  

 cirkulære måtte fortolkes således, at der skulle ligge en arbejdsindtægt, som  

 pågældende havde klaret sig for i en måned, førend der kunne være tale om en  

 afbrydelse af 9 måneders fristen i § 37, stk. 4. Udvalget mente ikke, at  

 kursusgodtgørelse burde sidestilles med arbejdsindtægt.
 ANKESTYRELSENS AFGØRELSE:
 Ankestyrelsen fandt, at der ikke havde været ydet ansøgeren hjælp i en  

 sammenhængende periode på 9 måneder, idet han i den omhandlede kursusperiode  

 havde klaret sig selv uden hjælp efter bistandsloven.
 Ankestyrelsen tiltrådte herefter amtsankenævnets afgørelse.
 3.
 REDEGØRELSE FOR SAGEN:
En ansøger modtog hjælp efter bistandslovens § 37, stk. 2, fra 7.  

 september 1982 på grund af arbejdsløshed.
Den 7. marts fik ansøgeren arbejde  

 med første lønudbetaling den 24. marts 1983. Socialforvaltningen havde i  

 slutningen af februar 1983 ydet hjælp til husleje for marts 1983 samt ydet  

 hjælp til underhold og øvrige godkendte faste udgifter indtil 24. marts 1983.  

 Der blev ikke udbetalt hjælp i tiden 25. marts - 5. april 1983.
I april 1983 søgte ansøgeren om supplerende hjælp til arbejdsindtægt.
Hun  

 oplyste, at hendes arbejdstid var 40 timer pr. uge, men hun blev sendt hjem,  

 når der manglede arbejde.
For perioden 6. april - 6. maj blev der herefter  

 den 6. maj 1983 udbetalt 258 kr.
For perioden 5. maj - 18. maj 1983 blev der  

 udbetalt supplerende hjælp med 1.075 kr. den 19. maj 1983.
I socialforvaltningens journal den 24. juni 1983 var det noteret, at at  

 ansøgeren pr. 9. juni 1983 havde fået hjælp i 9 måneder uden at have klaret  

 sig selv.
Hun havde haft arbejde i ca. 2 måneder; hun havde også da fået  

 supplement til lønnen, omend supplementet var temmelig lille.
 Socialforvaltningen meddelte herefter den 11. juli 1983 ansøgeren, at  

 hjælpen med virkning fra 1. august 1983 skulle nedsættes i henhold til  

 bistandslovens § 37, stk. 4.
 Over for amtsankenævnet anførte ansøgeren, at hun havde været i arbejde i  

 et par måneder og i perioden 7. marts - 1. maj havde hun kun modtaget ca. 300  

 kr. i hjælp.
 AFGØRELSEN, DER KLAGES OVER:
 Amtsankenævnet pålagde socialudvalget at yde ansøgeren hjælp efter  

 bistandslovens § 37, stk. 2, fra 1. august 1983.
 Nævnet fandt, at en konstatering af, at der for en vis periode ikke havde  

 været udbetalt hjælp, i sig selv var tilstrækkelig til at statuere, at  

 hjælpsperioden måtte anses for afbrudt, jfr. udtrykket »sammenhængende  

 periode« i bistandslovens § 37, stk. 4.
 ANKESTYRELSENS AFGØRELSE:
Ankestyrelsen lagde til grund, at ansøgeren fra 7. marts 1983 havde haft  

 arbejde i omkring 2 måneder, og at hjælpen som følge heraf var ophørt i en  

 periode.
Ankestyrelsen tiltrådte herefter nævnets afgørelse med nævnets  

 begrundelse.
 4.
 REDEGØRELSE FOR SAGEN:
En ansøger overgik pr. 1. april 1983 fra hjælp efter bistandslovens § 37,  

 stk. 2, til hjælp efter lovens § 37, stk. 4. I midten af april 1983 skaffede  

 hun sig vikararbejde med rengøring i 4 uger.
Hun var herefter indlagt på  

 hospital, og efter raskmelding var der ikke mere arbejde at få.
 Den 26. maj 1983 søgte ansøgeren påny om kontanthjælp, og hun fik fra 1.  

 juni 1983 udbetalt hjælp efter bistandslovens § 37, stk. 2.
 Den 25. juli 1983 traf det sociale udvalg imidlertid beslutning om, at  

 ansøgeren ikke kunne få hjælp efter disse regler, da der var tale om et meget  

 kort ophør af udbetalingen af hjælp, og da ansøgerens arbejde havde været et  

 kort vikariat; den stedfundne tilknytning til arbejdsmarkedet blev anset for  

 at være for løs og kortvarig til, at der kunne bleve tale om en afbrydelse af  

 9 måneders perioden.
 Over for amtsankenævnet oplyste ansøgeren, at hun fik vikararbejdet for at  

 undgå varig hjælp, og at den institution, hvor hun fik arbejde, egentlig ikke  

 havde brug for hende, og derfor ikke kunne beskæftige hende i mere end 4  

 uger.
 AFGØRELSEN, DER KLAGES OVER:
 Amtsankenævnet tiltrådte, at ansøgeren fortsat skulle have udbetalt hjælp  

 efter bistandslovens § 37, stk. 4. Nævnet begrundede sin afgørelse med, at  

 ansøgerens behov for hjælp måtte antages at skyldes samme vanskeligheder som  

 forud for hendes kortvarige arbejdsforhold.
 ANKESTYRELSENS AFGØRELSE:
Ankestyrelsen fandt at ansøgeren, da hun den 26. maj 1983 påny søgte om  

 hjælp efter at have haft arbejde og været indlagt på sygehus, ikke  

 umiddelbart før ansøgningen havde fået hjælp i en sammenhængende periode på 9  

 måneder.
Hjælpen til ansøgeren fandtes derfor at skulle udmåles efter  

 reglerne i lovens § 37, stk. 2.
 Ankestyrelsen ændrede således amtsankenævnets afgørelse.
 5.
 REDEGØRELSE FOR SAGEN:
En ansøger, der modtog supplerende kontanthjælp til arbejdsindtægt,  

 overgik til hjælp efter bistandslovens § 37, stk. 4, pr. 1. marts 1983. Den  

 5. februar 1983 fik ansøgeren tilbagebetalt for meget indbetalt el-afgift med  

 3.887 kr.
Socialforvaltningen fradrog beløbet, bortset fra 1.000 kr., i den  

 beregnede hjælp, hvorefter der i ca. 1 måned ikke ville blive udbetalt  

 kontanthjælp.
 AFGØRELSEN, DER KLAGES OVER:
 Amtsankenævnet pålagde socialudvalget at yde hjælp efter bistandslovens §  

 37, stk. 2, efter den 1. marts 1983, idet 9 måneders perioden efter lovens §  

 37, stk. 4, efter nævnets opfattelse skulle regnes fra den 23. marts 1983,  

 idet ansøgeren i en periode forud havde klaret sig for egne midler.
 KLAGEN TIL ANKESTYRELSEN:
 Socialudvalget anførte, at tilbagebetalingen af for meget indbetalt  

 el-afgift ikke burde medføre afbrydelse af 9 måneders perioden, men alene en  

 suspension af perioden i lighed med, hvad der er tilfældet med hensyn til  

 feriogodtgørelse og overskydende skat.
 ANKESTYRELSENS AFGØRELSE:
 Ankestyrelsen fandt, at 9 måneders perioden ikke kunne anses for afbrudt,  

 men alene suspenderet i den periode, hvor hjælpen var standset som følge af,  

 at ansøgeren havde modtaget tilbagebetaling af el-afgift.
 Ankestyrelsen ændrede således amtsankenævnets afgørelse.
 6.
 REDEGØRELSE FOR SAGEN:
 En ansøger havde modtaget kontanthjælp efter bistandsloven på grund af  

 arbejdsløshed fra oktober 1982 til udgangen af juni 1983. I juli 1983 optog  

 han et sparekasselån på 25.000 kr., som han brugte til betaling af gæld,  

 flytteudgifter og til at leve for.
Pr. 1. september 1983 flyttede ansøgeren fra A kommune til B kommune, hvor  

 han den 28. september 1983 søgte det sociale udvalg om kontanthjælp på grund  

 af arbejdsløshed.
Udvalget ydede herefter hjælp til ansøgeren efter  

 bistandslovens § 37, stk. 4. Udvalget begrundede sin afgørelse med, at der  

 fandtes at være tale om en omgåelse af 9 måneders reglen i bistandslovens §  

 37, stk. 4, når ansøgeren havde forsørget sig selv i 3 måneder ved optagelse  

 af lån.
 Socialforvaltningen i A kommune oplyste over for socialudvalgeti B  

 kommune, at ophøret af udbetalingen af hjælp i A kommune dels skyldtes, at  

 ansøgeren havde frabedt sig hjælp, dels at han oplyste at være i besiddelse  

 af 25.000 kr., som han havde lånt i en sparekasse.
 AFGØRELSEN, DER KLAGES OVER:
 Amtsankenævnet fandt, at uanset at ansøgeren ved låntagning havde  

 forsørget sig selv i 3 måneder, havde han ikke afbrudt 9 måneders perioden på  

 en sådan måde, at han ville blive berettiget til at få hjælp i henhold til  

 bistandslovens § 37, stk. 2. Nævnet lagde vægt på, at ansøgeren stadig havde  

 behov for hjælp af samme grund, som da han begyndte at modtage kontanthjælp.
 KLAGEN TIL ANKESTYRELSEN:
 Ansøgeren anførte, at han havde optaget lån, da det ikke var muligt for  

 ham at klare sine økonomiske forpligtelser med den stadig reducerede  

 kontanthjælpsudbetaling.
 ANKESTYRELSENS AFGØRELSE:
 Ankestyrelsen fandt, at 9 måneders perioden ikke kunne betragtes som  

 afbrudt, selvom ansøgeren i 3 måneder ikke modtog hjælp efter bistandsloven.  

 Ankestyrelsen lagde vægt på, at ansøgeren kun ved at påtage sig en  

 forpligtelse i form af pligt til at forrente og tilbagebetale et  

 sparekasselån havde kunnet klare sig selv i en periode og at denne  

 forpligtelse påhvilede ansøgeren fra ophøret af den periode, hvor han ikke  

 modtog kontanthjælp.
 Ankestyrelsen tiltrådte herefter amtsankenævnets afgørelse.
