Beretning afgivet af Kulturudvalget den 8. juni 2022 Beretning over Forslag til folketingsbeslutning om udarbejdelse af anbefalinger til en revideret e-sportsstrategi [af Stén Knuth (V) m.fl.]:
1. Politiske bemærkninger Et flertal i udvalget (S, V, SF, KF og FG) noterer sig, at et flertal bakkede op om beslutningsforslaget under 1. behandling af beslutningsforslag nr.
B 153, som betyder, at et flertal pålægger regeringen at lave en handlingsplan for e-sport i Danmark, som rummer hele e-sportens store potentiale i Danmark.
Det potentiale skal understøttes, og de udfordringer, der medfølger, skal løses, så vi får det fulde og mest optimale ud af det store potentiale, som e-sporten rummer for børn, unge og voksne.
 Flertallet er enigt om, at der forud for denne handlingsplan skal laves et ekspertpanel bestående af aktører fra branchen, herunder forenings- og erhvervslivet, som kan udarbejde nogle anbefalinger til handlingsplanen.
Flertallet ser flere spor, som en handlingsplan for e-sport indbefatter.
Det gælder: 1) Hvordan bruger vi det bedst i undervisning og i læringen? 2) Hvordan skaber vi bedst foreningsaktivitet for e-sporten? 3) Hvordan kan vi bedst understøtte forskning i e-sport? 4) Hvilke muligheder er der for at skabe danske arbejdspladser og beskæftigelse gennem e-sport, og hvordan understøtter vi det bedst? Flertallet noterer sig, at e-sport allerede anerkendes som aktivitet på lige fod med idræt, kultur, idébestemt foreningsliv m.v. og derfor helt naturligt også støttes med offentlige midler, herunder lokalt i kommunerne med folkeoplysningsmidler og via udlodningsmidler og finanslovsmidler.
 Flertallet noterer sig dog, at forenings-e-sporten har oplevet en større medlemsnedgang fra 2020 til 2021, hvorfor det er naturligt for flertallet, at det er en central del af handlingsplanen, hvordan det sikres, at flere bliver en del af fællesskabet omkring e-sport ude i foreningerne.
 Flertallet noterer sig til sidst, at drøftelser om støtte til e-sport også skal ske i forbindelse med udmøntning af Kulturministeriets andel af udlodningsmidler til visse idrætsformål og øvrige idrætsformål (idrætsaktstykket).
 Liberal Alliance, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 1. marts 2022 og var til 1. behandling den 20. april 2022. Beslutningsforslaget blev efter 1. behandling henvist til behandling i Kulturudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder, herunder et møde med interesseorganisationer, undervisningsinstitutioner og eksperter den 11. maj 2022.
 P.u.v.
