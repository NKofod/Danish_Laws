Skrivelse om Retningslinjer for øget kontrol med kravet om bopæl og ophold i Danmark Skrivelsen udsendes i medfør af § 4, stk. 1, og § 10 i bekendtgørelse nr. 370 af 28. april 2011 om tilsynet med de anerkendte a-kassers administration.
1. Krav om øget kontrol med bopæl og ophold i Danmark Som led i regeringens initiativ om øget kontrol med vandrende arbejdstagere, der modtager dagpenge, er der fra 1. januar 2015 skabt udvidet adgang for a-kasserne til bopæls- og adresseoplysninger i CPR.
Hjemlen findes i lov om arbejdsløshedsforsikring i § 91, stk. 9. A-kasserne skal øge kontrollen med kravet om bopæl og ophold i Danmark.
Formålet er at afdække proformaadresser på ledige medlemmer, der reelt har ophold eller bopæl i et andet land.
Det følger af bekendtgørelse om rådighed, at et medlem skal have bopæl og opholde sig i Danmark for at kunne få dagpenge.
Der gælder dog særlige regler for grænsearbejdere og jobsøgning i udlandet, jf. bekendtgørelsens § 4. I de tilfælde, hvor der opstår tvivl om et medlems rådighed, skal a-kassen undersøge og vurdere medlemmets rådighed, jf. bekendtgørelsens § 25. Medlemmet har desuden pligt til at oplyse a-kassen om alle forhold, som kan have betydning for pågældendes rådighed, herunder bl.a. bopælsadresse, jf. bekendtgørelsens § 23.
2. Beskrivelse af a-kassernes opgave Styrelsen vil sammenkøre data i det fælles datagrundlag med oplysninger fra CPR.
Styrelsen vil herefter sende en opmærksomhedsliste til hver a-kasse, som har pligt til nærmere at undersøge, om de medlemmer, der optræder på listen, reelt har bopæl og ophold i Danmark.
Opmærksomhedslisten vil blive dannet en gang om måneden og vil blive udstillet via STAR SharePoint Platform, der ligger på www.bi.star.dk.
Som udgangspunkt vil listen blive dannet den anden uge i hver måned.
 Følgende kriterier indgår på nuværende tidspunkt i udsøgningen af opmærksomhedslister:
  Medlemmet er dagpenge- eller arbejdsmarkedsydelsesmodtager.
  Medlemmet er registreret med andre adresser end den aktuelle inden for de seneste 3 år.
  Der er registreret flere end 2 voksne på den aktuelle bopælsadresse.
 Et medlem vil dog ikke fremgå af listen, hvis medlemmets ægtefælle/registrerede partner eller børn under 18 år er registreret på adressen, idet det da må formodes, at den oplyste adresse er medlemmets reelle bopæls- og opholdsadresse.
3. Dokumentation for bopæl og ophold Kravene om bopæl og ophold er beskrevet i rådighedsbekendtgørelsen med tilhørende vejledning.
Dette afsnit omhandler kun dokumentationen for opfyldelse af kravene vedrørende de medlemmer, der optræder på opmærksomhedslisten til a-kassen.
 Kravene til dokumentation vil bl.a. afhænge af varigheden og kontinuiteten af medlemmets tilstedeværelse her i landet, den familiemæssige situation og den arbejdsmarkedsmæssige tilknytning til Danmark.
Bopæl i Danmark de seneste 3 år Som udgangspunkt vil et medlem, der har været bosat i Danmark de seneste 3 år, kunne sandsynliggøre at have bopæl og ophold på den adresse, der er oplyst i CPR, ved mundligt på et personligt møde med a-kassen at bekræfte, at der er tale om en reel adresse.
Tidligere bopæl i udlandet Hvis medlemmet i langt overvejende grad har opholdt sig og haft bopæl i Danmark i de 3 seneste år og ikke er udeblevet fra samtaler i jobcentret eller i a-kassen og ikke har været selvforskyldt ledig inden for de seneste 12 måneder, kan medlemmet dokumentere sin bopæls- og opholdsadresse på samme måde, som nævnt ovenfor.
I alle andre tilfælde beror det på en konkret vurdering, om den adresse, der er oplyst i CPR, kan anses for medlemmets reelle bopæls- opholdsadresse.
Hvis medlemmet fx opfylder beskæftigelseskravet, jf. arbejdsløshedsforsikringslovens § 53, ved arbejde her i landet, skal det tillægges vægt ved den konkret vurdering.
Hvis der i forbindelse med a-kassens sagsbehandling fortsat måtte være tvivl om, at den adresse, der oplyst i CPR, er medlemmets reelle bopæls- og opholdsadresse, skal a-kassen give medlemmet mulighed for at oplyse sagen.
Dette skal ske i overensstemmelse med partshøringsreglerne i bekendtgørelse om kravene til arbejdsløshedskassernes sagsbehandling og afgørelser.
Medlemmets oplysning af sagen kan bl.a. ske ved dokumentation af forbrug her i landet, fx ved udskrift af digitale betalinger.
4. Tilrettelæggelse af kontrollen Styrelsen vil som nævnt via en SharePoint løsning udstille en liste med medlemmer (CPR-numre), som a-kassen skal undersøge nærmere.
Der kan senere blive tale om at udstille oplysningerne via en såkaldt webservice.
A-kassen kan via opslag i SharePoint løsningen på et specifikt CPR-nummer fremsøge yderligere oplysninger på medlemmet, herunder de parametre der gør, at medlemmet er udsøgt til listen.
A-kasserne skal som udgangspunkt gennemføre den nærmere undersøgelse senest 4 uger efter, at a-kassen har fået listen udstillet.
Undersøgelsen skal så vidt muligt ske under en rådighedssamtale med medlemmet, således at undersøgelsen kan ske i forbindelse med en konkret rådighedsvurdering, og således at medlemmet forstår, at der er tale om kontrol af én af flere betingelser for medlemmets rådighed for arbejdsmarkedet.
Hvis der er tvivl om medlemmets bopæl og ophold, skal a-kassen partshøre og fortsætte udbetaling af dagpenge i overensstemmelse med § 5 i ovennævnte bekendtgørelse.
Partshøringen kan foregå mundligt på mødet i a-kassen, jf. reglerne i bekendtgørelsen.
Som udgangspunkt kan a-kassen i denne situation ikke give en kortere frist end 1 uge, selvom høringen er mundtlig.
Baggrunden er, at medlemmet skal have tid til at fremskaffe supplerende oplysninger.
Hvis a-kassen konkret vurderer, at der er tale om en proformaadresse, skal a-kassen træffe skriftlig afgørelse med klagevejledning over for medlemmet.
Afgørelsen vil typisk være en afgørelse om, at medlemmet ikke kan få dagpenge, så længe medlemmet ikke har reel bopæl og ophold i Danmark.
A-kasserne skal via SharePoint løsningen give tilbagemelding vedrørende resultaterne af undersøgelserne på personniveau til styrelsen.
På denne måde kan styrelsen få et grundlag for at målrette kontrollen og evt. indsnævre den personkreds, som a-kasserne har pligt til at undersøge nærmere.
