Bekendtgørelse om nedsættelse af færgetakster for godstransport til og fra øer I medfør af § 21 a, stk. 5 og 6, i lov om kommunal udligning og generelle tilskud til kommuner, jf. lovbekendtgørelse nr. 798 af 24. juni 2013, som ændret ved lov nr. 582 af 4. maj 2015, fastsættes:
Kapitel 1 Tilrettelæggelse af ordningen § 1. Økonomi- og indenrigsministeren yder et årligt tilskud til nedsættelse af færgetakster for godstransport til og fra øer.
Tilskuddet ydes til kommuner med mindre øer og til kommuner på øer uden fast forbindelse, der består af én kommune.
Private færgeoperatører kan modtage tilskud gennem en kommune.
 Stk. 2. Tilskuddet udgør 20 mio. kr. i 2015 og 35 mio. kr. årligt fra 2016. Tilskuddet reguleres fra tilskudsåret 2016 én gang årligt med den forventede pris- og lønudvikling for den kommunale sektor.
 Stk. 3. Økonomi- og Indenrigsministeriet beregner en forholdsmæssig fordeling af tilskuddet mellem kommunerne på grundlag af godsomsætningen på de enkelte ruter, ekskl. moms og vareafgift opkrævet af havnene, baseret på et gennemsnit over tre år fra 2011 til 2013. Økonomi- og Indenrigsministeriet evaluerer fordelingsnøglen i 2019.
 Stk. 4. Økonomi- og Indenrigsministeriet giver senest den 1. juli i året forud for tilskudsåret kommunalbestyrelsen meddelelse om tilskudsbeløbet til nedsættelse af færgetakster for godstransport.
 Stk. 5. Tilskuddet kan alene anvendes til nedsættelse af færgetakster for godstransport til og fra øer, jf. dog § 3.
 § 2. Det påhviler kommunalbestyrelsen at tilrettelægge en ordning, som giver færgeoperatøren mulighed for at nedsætte færgetakster for godstransport med maksimalt 80 pct., ekskl. moms og vareafgift opkrævet af havnene.
 Stk. 2. Ved indførelsen af ordningen skal nedsættelsen af færgetaksterne for godstransport ske med en ligelig procentvis nedsættelse af færgetakster for de enkelte billettyper og rabatordninger, der vedrører godstransport, pr. 1. januar 2015, med mindre særlige forhold gør sig gældende.
 Stk. 3. Kommunalbestyrelsen kan beslutte at opkræve en mindstetakst på 20 kr. for godstransport.
 Stk. 4. Det påhviler kommunalbestyrelsen inden udgangen af juni 2015 at indsende følgende oplysninger om færgetakster og tilskuddets anvendelse til Økonomi- og Indenrigsministeriet:
 1) Færgetakster for godstransport pr. 1. januar 2015, ekskl. moms og vareafgift opkrævet af havnene.
 2) Færgetakster for godstransport pr. 1. juni 2015, ekskl. moms og vareafgift opkrævet af havnene.
 3) Forventet anvendelse af tilskuddet i 2015 specificeret på de enkelte billettyper.
 § 3. Det påhviler kommunalbestyrelsen at sikre, at eventuelt overskydende midler anvendes i det efterfølgende kalenderår til nedsættelse af øvrige færgetakster eller andre serviceforbedringer på færgeområdet.
Kapitel 2 Godstransport § 4. Ordningen omfatter godstransport på færger, som er i rutefart året rundt.
 § 5. Ordningen omfatter følgende former for godstransport og godshåndtering:
 1) Lastbiler og påhængskøretøjer til lastbiler, inkl. chauffør.
 2) Varevogne og lignende på ikke over 4 ton, der er registreret på gule plader, inkl. chauffør.
 3) Arbejdsmaskiner, inkl. chauffør.
 4) Bure, paller og containere beregnet til godstransport.
 5) Løst gods i øvrigt.
 6) Godshåndtering, herunder trailerhåndtering, hvis der er tale om en forpligtelse for færgeoperatøren.
 Stk. 2. Kommunen kan beslutte at lade chauffører af køretøjer, der er omfattet af stk. 1, pkt. 1-3, indgå i ordningen.
Kapitel 3 Opfølgningsredegørelse § 6. Det påhviler kommunalbestyrelsen hvert år at udarbejde en opfølgningsredegørelse om, hvordan tilskuddet til nedsættelse af færgetakster for godstransport er anvendt i det regnskabsår, som ligger forud for det år, hvor tilskuddet til nedsættelse af færgetakster for godstransport udmeldes.
 § 7. Kommunalbestyrelsens opfølgningsredegørelse skal indeholde følgende oplysninger:
 1) Færgetakster pr. 1. januar i tilskudsåret for de enkelte billettyper, ekskl. moms og vareafgift opkrævet af havnene.
 2) Antal solgte billetter for de enkelte billettyper.
 3) Årsomsætning for de enkelte billettyper, ekskl. moms og vareafgift opkrævet af havnene.
 4) Gennemsnitlig, vægtet tilskudsprocent for de enkelte billettyper, ekskl. moms og vareafgift opkrævet af havnene, samt redegørelse for eventuelle forskelle i tilskudsprocenter.
 5) Ændringer i færgetakster for de enkelte billettyper i forhold til seneste opfølgningsredegørelse, ekskl. moms og vareafgift opkrævet af havnene.
 6) Ændringer i billetstruktur i forhold til seneste opfølgningsredegørelse.
 7) Anvendelse af eventuelt overskydende midler, ekskl. moms.
 8) Eventuelt nye færgeruter eller færgeoperatører.
 9) Andre oplysninger, som kommunen finder relevante.
 Stk. 2. Opfølgningsredegørelsen skal for kommunale færgeruter være ledsaget af en erklæring fra kommunens revisor om, at de anførte oplysninger i stk. 1, pkt. 1-7, er opgjort korrekt.
 Stk. 3. Opfølgningsredegørelsen skal for private færgeruter være ledsaget af en erklæring fra den private færgeoperatørs revisor om, at de anførte oplysninger i stk. 1, pkt. 1-7, er opgjort korrekt.
 Stk. 4. Opfølgningsredegørelsen og revisorerklæringerne, jf. stk. 2 og 3, indsendes til Økonomi- og Indenrigsministeriet inden udgangen af marts måned.
 § 8. Økonomi- og indenrigsministerens tildeling af tilskud til nedsættelse af færgetakster for godstransport forudsætter, at kommunalbestyrelsens opfølgningsredegørelse på tilfredsstillende vis godtgør, at tilskuddet i det regnskabsår, der ligger forud for det år, hvor tilskuddet udmeldes, er anvendt efter formålet.
 § 9. Opfølgningsredegørelsen skal første gang udarbejdes for regnskabsåret 2015.
Kapitel 4 Redegørelse om anvendelse af det forhøjede generelle tilskud i henhold til § 20, stk. 1 § 10. Det påhviler kommunalbestyrelsen i kommuner med mindre øer hvert år at redegøre for, hvorledes kommunens andel af det forhøjede generelle tilskud i henhold til § 20, stk. 1, i lov om kommunal udligning og generelle tilskud til kommuner er anvendt i det regnskabsår, som ligger forud for det år, hvor tilskuddet til nedsættelse af færgetakster for godstransport udmeldes.
 Stk. 2. Redegørelsen indsendes til Økonomi- og Indenrigsministeriet inden udgangen af marts måned.
 § 11. Økonomi- og indenrigsministerens tildeling af tilskud til nedsættelse af færgetakster for godstransport er betinget af, at kommunalbestyrelsens redegørelse på tilfredsstillende vis godtgør, at kommunens andel af det forhøjede generelle tilskud i henhold til § 20, stk. 1, er anvendt til finansiering af initiativer på færgeområdet.
 § 12. Økonomi- og indenrigsministeren foretager en modregning i tilskuddet til nedsættelse af færgetakster for godstransport i det omfang, at kommunalbestyrelsen ikke på tilfredsstillende vis kan godtgøre, at kommunens andel af det forhøjede generelle tilskud i henhold til § 20, stk. 1, er anvendt til finansiering af initiativer på færgeområdet.
 § 13. Redegørelsen om anvendelse af det forhøjede generelle tilskud i henhold til § 20, stk. 1, skal første gang udarbejdes for regnskabsåret 2016.
Kapitel 5 Ikrafttræden § 14. Bekendtgørelsen træder i kraft den 1. juni 2015.
 Stk. 2. Udbetaling af tilskud sker med virkning fra ikrafttrædelsestidspunktet.
