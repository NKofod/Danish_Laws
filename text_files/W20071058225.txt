Erstatningsansvarslovens § 26, stk. 3  krænkelsesgodtgørelse, nævnets j. nr. 07-520-07669 N. j.nr. 07-520-07669 Ansøger var af skadevolder dels blevet slået i ansigtet flere gange, dels blevet truet med at blive slået ihjel, og til sidst blevet skubbet ud på kørebanen, hvor hun blev ramt af en lastbil, hvorved hun pådrog sig alvorlig skade på særligt venstre fod.
Ansøger fremsatte overfor nævnet krav om godtgørelse for svie og smerte, erstatning for ødelagt beklædning og krænkelsesgodtgørelse efter erstatningsansvarslovens § 26, stk. 3, på 20.000 kr.
Ansøgers advokat havde i retten nedlagt påstand om godtgørelse for svie og smerte og erstatning for ødelagt beklædning.
Advokaten havde ikke udtrykkeligt nedlagt påstand om krænkelsesgodtgørelse, ligesom han ikke havde taget et specifikt forbehold herfor, men havde derimod taget et generelt formuleret forbehold for yderligere erstatning.
Nævnet henviste kravet vedrørende svie og smerte samt ødelagt beklædning til lastbilens ansvarsforsikringsselskab, jf. færdselslovens § 101, jf. § 105 og § 108, jf. offererstatningslovens § 7, stk. 1, men tilkendte ansøger 10.000 kr. i krænkelsesgodtgørelse.
Det bemærkes, at nævnet anså kravet om krænkelsesgodtgørelse for omfattet af det i retten generelt formulerede forbehold for yderligere erstatning.
