Ankestyrelsens principafgørelse O-42-94 om kontanthjælp - rådighed - beskæftigelsesfremmende foranstaltning - opholdskursus Resume:
 Et 5-måneders kursus, hvori der bl.a. indgik 10 dages ophold udenfor hjemmet, måtte anses for en rimelig beskæftigelsesfremmende foranstaltning, der ville kunne medvirke til forbedring af ansøgers fremtidige beskæftigelsesmuligheder.
 Ansøger, der var enlig og uden forsørgerpligter, havde derfor ikke været berettiget til at afvise at deltage i kursusprojektet.
 Ankestyrelsen lagde ved afgørelsen vægt på, at formålet med bestemmelsen i bistandslovens § 40, stk. 1 (nu aktivlovens § 13) , er at forstærke indsatsen mod langvarig ledighed.
 Kassation:
Principafgørelsen har ikke længere vejledningsværdi Kassationsdato:
08-06-2009 Love:
Lov om social bistand - lovbekendtgørelse nr. 829 af 1. oktober 1992 - § 40, stk. 1 Sagsfremstilling:
 Ansøger havde med kortvarige afbrydelser modtaget kontanthjælp siden september måned 1989.
 Socialforvaltningen i A Kommune orienterede den 22. maj 1992 ansøger om et beskæftigelsesprojekt, som han skulle påbegynde den 1. juni 1992.
Ifølge kursusprogrammet skulle de første 10 dage foregå i B-by bl.a. med 5 dages overlevelsestræning.
Efter hjemkomsten den 11. juni 1992 og frem til kursets afslutning den 20. november indgik der varierende former for praktik og træning.
 Den 1. juni 1992 meddelte ansøger socialforvaltningen, at han ikke kunne deltage i projektet fra starten, idet han ikke kunne få sin hund passet.
 Den 5. juni 1992 meddelte A Kommune ansøger, at han skulle møde og deltage i projektet fra den 9. juni 1992, idet kurset efter opholdet i B-by skulle fortsætte som planlagt.
 Samtidig blev ansøger gjort bekendt med, at såfremt han fortsat ikke var interesseret i at deltage, ville der ikke blive udbetalt kontanthjælp.
Den 15. juni 1992 meddelte ansøger socialforvaltningen, at han skulle møde til samtale om arbejde hos et firma, og den 16. juni 1992 oplyste han, at han havde fået arbejde hos et andet firma.
Ifølge oplysninger fra A Kommune havde ansøger ikke dokumenteret, at han havde fået arbejde.
Ved formandsafgørelse af 16. juni 1992 blev A Kommune pålagt at yde hjælp til ansøger til nødvendigt underhold samt billigste transport til arbejdssted.
Formanden lagde ved sin afgørelse vægt på, at han opfyldte betingelserne i bistandslovens § 37, stk. 1.
 A Kommune anførte i klagen, at afgørelsen var i strid med gældende lovgivning, og at der i afgørelsen ikke var foretaget nogen vurdering af, hvorvidt A Kommunes afgørelse kunne betegnes som ulovlig eller åbenbart urimelig.
A Kommunes afgørelse var truffet med henvisning til bestemmelsen i bistandslovens § 40, stk. 1, idet ansøger var anvist til deltagelse i en beskæftigelsesfremmende foranstaltning.
Der henvistes desuden til, at ansøger var orienteret om, at nægtelse af at deltage i projektet ville medføre ophør af udbetalingerne af kontanthjælp efter bistandslovens § 37.
 Nævnet fastholdt sin afgørelse, efter at A Kommune havde klaget til Ankestyrelsen.
 Nævnet udtalte, at ansøger var berettiget til udmåling af økonomisk hjælp efter bistandslovens § 37 i hele juni måned 1992.
 Nævnet begrundede afgørelsen med, at et tilbudt beskæftigelsesprojekt med ophold udenfor hjemmet ikke kunne anses for et rimeligt tilbud om arbejde eller beskæftigelsesfremmende foranstaltning.
 Sagen blev behandlet i principielt møde til afklaring af, om et kursusprojekt, der bl.a. indebar ophold udenfor hjemmet, kunne anses for en beskæftigelsesfremmende foranstaltning, således at nægtelse af at deltage i projektet havde konsekvenser for udbetalingen af kontanthjælp.
 Afgørelse:
 Ankestyrelsen fandt, at det af A Kommune anviste 5-måneders kursus måtte anses for en rimelig beskæftigelsesfremmende foranstaltning, der ville kunne medvirke til forbedring af ansøgers fremtidige beskæftigelsesmuligheder.
 På baggrund af at formålet med bestemmelsen i bistandslovens § 40, stk. 1 var at forstærke indsatsen mod langvarig ledighed, fandt Ankestyrelsen ikke, at det forhold, at ansøgeren skulle tilbringe en periode udenfor hjemmet, medførte, at beskæftigelsesprojektet alene af denne grund kunne anses for åbenbart urimeligt, således at det kunne afslås, uden af afslaget fik konsekvenser for fortsat udbetaling af kontanthjælp.
 Med henvisning til at ansøger alene skulle tilbringe 10 dage i B-by, sammenholdt med at han var enlig og uden forsørgerbyrder, fandt Ankestyrelsen ikke, at han havde været berettiget til at afvise at deltage i kursusprojektet.
 Ankestyrelsen fandt derfor, at A Kommune med hjemmel i bistandslovens § 40, stk. 1, havde været berettiget til at afslå hans anmodning om kontanthjælp fra 1. juni 1992.
 Ankestyrelsen ændrede således det sociale ankenævns afgørelse.
 Den ændrede afgørelse medførte ikke, at ansøger skulle tilbagebetale den hjælp, han i henhold til ankenævnets afgørelse havde fået udbetalt.
