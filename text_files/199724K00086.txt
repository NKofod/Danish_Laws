Nr BTL 86 Betænkning over Forslag til lov om fornyelse af visse kollektive  

 overenskomster m.v.   

 Nr L 86 1997-98. 2. samling Afgivet af Arbejdsmarkedsudvalget Afgivet: 19980507 Udvalget har behandlet lovforslaget i en række møder og har herunder  

 stillet spørgsmål til arbejdsministeren, som denne har besvaret skriftligt og  

 i samråd.
 Nogle af udvalgets spørgsmål og arbejdsministerens svar herpå er optrykt  

 som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Aktivitetsudvalget, Dansk EL-Forbund, Dansk Funktionærforbund, FTF, Grafisk Forbund, Landsorganisationen i Danmark, Luftfartsfunktionærer, Maersk Air Kabinebesætningsforening og Nærings- og Nydelsesmiddelarbejder Forbundet, Murersvendenes Fagforening og Restaurations- og Bryggeriarbejder Forbundet, København.
 Der er af arbejdsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres,  

 Kristeligt Folkepartis og Fremskridtspartiets medlemmer af udvalget)  

 lovforslaget til vedtagelse med de af arbejdsministeren stillede  

 ændringsforslag.
 Et mindretal inden for flertallet (Fremskridtspartiets medlem af udvalget)  

 bemærker følgende:
Det er Fremskridtspartiets opfattelse, at arbejdsmarkedets parter skal  

 have frihed til at forhandle overenskomster uden politisk indblanding.
Denne  

 gang havde hovedorganisationerne indgået en aftale hos forligsmanden, og  

 derved var forhandlingerne afsluttet.
Når storkonflikten brød ud og parterne  

 ikke formåede at finde en løsning, må Folketinget bryde ind og bringe en  

 løsning frem.
Det er Fremskridtspartiets opfattelse, at strejken allerede havde haft for  

 store omkostninger.
Ud over det store økonomiske tab, virksomhederne har  

 lidt, så har Danmark tabt international konkurrence.
Det vil tage mange år,  

 før dansk troværdighed er genoprettet.
Mange virksomheder vil aldrig få deres  

 kunder igen, når udenlandske fabrikker har mistet tålmodigheden og fundet nye  

 leverandører.
Dertil kommer, at en række erhverv helt uforskyldt har mistet enorme  

 summer.
En meget stor taber er i den forbindelse landbruget, som har mistet  

 over 1 mia. kr. alene den første uge, konflikten løb.
Dertil kommer alle de  

 afledte omkostninger som følge af, at husdyr er blevet alt for store,  

 markedet er kommet i ubalance, osv.
Mest urimeligt var det dog, at alle regler om dyrevelfærd pludselig ikke  

 længere betød noget for fagforeningerne, som tillod titusinder af fjerkræ at  

 dø under utålelige forhold.
Også svineproducenterne fik problemer med alt for  

 store dyr.
Miljøet kommer også til at lide skade, ikke fordi »fæle  

 kapitalinteresser« skader miljøet, men fordi fagforeningernes egoisme  

 har hindret biologiske rensningsanlæg i at fungere, og lignende.
Miljøet  

 betød pludselig ikke så meget for venstrefløjen.
Også en lang række svage og syge borgere led under konflikten, fordi de  

 ikke fik korrekt behandling eller slet ingen behandling.
En masse  

 ventelistepatienter har fået deres indlæggelse udskudt yderligere som følge  

 af konflikten.
Under konflikten var spørgsmål om liv eller død, ulykke eller held, helt  

 overladt til en flok fagforeningsfolk, som mod betaling skulle tage stilling  

 til dispensationer.
Det betød f.eks., at stilladsarbejdere gerne måtte  

 opstille stilladser til 1. maj-møderne, men at kræftsyge ikke kunne komme til  

 behandling (Ærø). Fremskridtspartiet vil ikke overlade den type vigtige  

 afgørelser til tilfældige sammenrend af fagforeningsfolk.
Hvad nu, hvis deres  

 beslutninger kostede menneskeliv? Hvem skulle man så rejse tiltale imod? Fagforeningerne har vist sig fra deres mest ubehagelige egoistiske side  

 under konflikten.
De har forlangt op til fire gange normal løn for at  

 arbejde, de har forlangt urimelige gebyrer, de har forlangt  

 »beskyttelsespenge«, og de har forlangt, at virksomhederne skulle  

 betale til godgørende formål.
Alt sammen noget, som normalt er komplet  

 ulovligt, men som fagforeningerne slipper godt fra under en konflikt.
 Alt dette gjorde, at Fremskridtspartiet ville have konflikten stoppet.
Fremskridtspartiet er overbevist om, at regeringen har et stort ansvar for  

 konflikten, eftersom regeringen har truet med et økonomisk indgreb til juni  

 og en skattereform til november.
Begge dele vil udhule lønmodtagernes løn.  

 Derfor har mange lønmodtagere tænkt: »Så hellere en fridag, da der ikke  

 er skat på den«.
Regeringen har desuden med udtalelser fra topministre  

 stillet folk i udsigt, at de ville få mere fritid, mere tid til børn osv.  

 Derfor fik vi en storkonflikt.
Regeringen skal stoppe truslerne om økonomiske indgreb til juni og i  

 stedet love, at skattereformen til november vil betyde lavere skat for alle.  

 Det er en dårlig løsning med mere fritid.
Børnefamilierne har i forvejen  

 problemer med at få tiden til at gå sammen.
Uanset om det gælder under  

 juleferie eller sommerferie, så har forældrene ikke børnene hjemme, men i  

 daginstitution.
Under konflikten kunne Børsen den 6. maj 1998 afsløre, at de  

 mange strejkende forældre slet ikke havde børnene hjemme, til trods for at de  

 kæmpede for mere tid med børnene - det holder ikke.
Fremskridtspartiet mener ikke, regeringens forslag er den bedste løsning,  

 men vil støtte lovforslaget for at stoppe konflikten.
Så vil  

 Fremskridtspartiet til juni og november kæmpe imod regeringens nye forslag og  

 stigende skatter og afgifter i håbet om, at også fagbevægelsen vil rejse sig  

 i protest over, at regeringen udhuler overenskomsten.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.
 SF stiller dog en række ændringsforslag for i det mindste at rette op på  

 nogle af de mest åbenlyse skævheder og urimeligheder, der følger af  

 regeringens ønske om at gribe ind inden for den af DA udstukne økonomiske  

 ramme.
 SF er imod, at regeringen med sit indgreb forhindrer fagbevægelsen i at  

 slås for medlemmernes krav ved en fortsat udmatning af arbejdsgiverne gennem  

 en målrettet, veldisciplineret storstrejke.
Under den forudsætning, at et lovindgreb nu er politisk uundgåeligt, er SF  

 imod, at indgrebet holdes inden for den af DA satte udgiftsramme.
Et indgreb,  

 der forhindrer fagbevægelsen i selv at plukke frugterne af storstrejken, bør  

 som minimum give lønmodtagerne klare indrømmelser uden at lade lønmodtagerne  

 selv betale via dårligere pension og øgede skatter.
 SF er yderligere imod et politisk indgreb, der nu med arbejdsministerens  

 ændringsforslag indebærer, at alle de af mæglingsskitsen omfattede  

 lønmodtagere skal bidrage til 1 ekstra feriefridag og 3 ekstra omsorgsdage  

 for børneforældre gennem dårligere pension, selv om langtfra alle har udsigt  

 til at få del i hverken feriefridag eller omsorgsdage på grund af de  

 foreslåede meget stramme karensbestemmelser på henholdsvis 9 og 6 måneders  

 uafbrudt beskæftigelse hos samme arbejdsgiver.
 SF finder det yderligere grotesk, at denne selektive forskelsbehandling,  

 der vil ramme en række brancher og arbejdsområder særdeles hårdt, finansieres  

 på en måde, således at både DA-området samlet set og de øvrige private  

 arbejdsgiverområder opnår en udgiftsramme, der vil ligge væsentligt under  

 såvel den forkastede mæglingsskitses og den af DA krævede økonomiske ramme  

 under for handlingerne med LO.
 Den økonomiske sammenhæng i regeringsindgrebet er, at arbejdsgiverne  

 sparer 0,4 pct. af lønsummen på pension og ca. 0,13 pct. af lønsummen på  

 sygeskat, i alt 0,53 pct.
Omkostningen til en feriefridag med de foreslåede karensbestemmelser lader  

 sig ikke umiddelbart beregne.
Men der vil være tale om en omkostning, der  

 ligger væsentligt - og for nogle områder endog meget væsentligt - lavere end  

 en beregning under den forudsætning, at alle opnår og bruger feriefridage i  

 forhold til deres samlede ansættelsestid (dvs. 1 fuldtids feriefridag pr.  

 præsteret årsværk). En sådan beregning siger, at arbejdsgiverens omkostning  

 er 1 divideret med antallet af arbejdsdage pr. år svarende til 0,44 pct.  

 Arbejdsministeren sætter det til 0,3 pct. af lønsummen.
 Hertil kommer udgiften til de 3 omsorgsdage på ca. 0,25 pct. årligt med de  

 nuværende karensbestemmelser.
 Takket være den restriktive forskelsbehandling sikres det således, at den  

 samlede omkostning på ca. 0,55 pct. svarer til den samlede foræring til  

 arbejdsgiverne fra lønmodtagere og skatteborgere på i alt ca. 0,53 pct.
Imens virksomhedernes indtjening årligt stiger med ca. 20 pct., fører  

 denne promillenøjagtige overholdelse af DA's ramme til uhyrlige skævheder.  

 Hvis arbejdsministerens skøn over omkostningsstigningen for feriefridagen på  

 0,3 pct. af lønsummen viser sig rigtig, vil det med andre ord indebære, at  

 kun 2 ud af 3 lønmodtagere vil kunne opfylde adgangskriteriet for at opnå ret  

 til feriefridag.
Selv om problemet må anses for knap så stort ved  

 6-måneders-kravet for omsorgsdagene, viser det et klokkeklart billede af,  

 hvor mange der må betale af egen lomme for ingen eller meget små  

 forbedringer.
Alt sammen alene fordi DA-rammen skal overholdes 100 pct.  

 Regeringen er i sandhed gået langt efter DA's ønsker.
 Hvis arbejdsministeren hævder, at ulighederne er mindre end her skitseret,  

 hævder han i samme åndedrag (uden at sige det højt), at DA får noget  

 forærende.
 Regeringen er tilmed gået så langt, at den forærer alle private  

 arbejdsgivere, der ikke er omfattet af lovindgrebet, dvs. ca. 2/3 af alle  

 private arbejdsgivere, en samlet gave på ca. 280 mio. kr. uden så meget som  

 eet eneste modkrav til gavn for lønmodtagerne.
 Det samlede resultat er dermed at både DA-arbejdsgiverne under eet og alle  

 andre arbejdsgivere har fået et resultat forærende af regeringen, der  

 indebærer lavere omkostninger end dem, DA selv krævede.
 Et andet mindretal (Dansk Folkepartis medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling, men kan stemme for de  

 af mindretallet tiltrådte ændringsforslag.
Enhedslisten er imod et indgreb i strejkeretten og i lønmodtagernes  

 faglige demokrati.
Vi er tilhængere af og vil forsvare den frie  

 forhandlingsret.
Det fremsatte forslag rummer for nogle af de berørte lønmodtagere nogle  

 fridage fastsat efter fire forskellige, administrativt indviklede regler.  

 Fridagene betales i forhold til det forkastede mæglingsforslag af  

 lønmodtagerne selv gennem en forringelse af pensionsbidraget og med  

 afskaffelse af sygeskatten, altså penge ud af statskassen.
Desuden udsteder  

 regeringen en garanti til arbejdsgiverne om ikke at pålægge dem nye  

 lønomkostninger i den kommende periode.
Det lyder som en forbedring, at lønmodtagerne er imødekommet på  

 spørgsmålet om ekstra ferie.
Men sandheden, er at feriefridagen er gjort  

 betinget af ansættelse i samme firma i mindst 9 måneder.
Det betyder, at  

 store områder inden for byggeriet, inden for hotel- og restaurationsbranchen  

 og mere løst ansatte i det hele taget ikke får den mindste glæde af denne  

 ordning.
Det lyder som en forbedring og imødekommelse af børnefamiliernes behov, at  

 man nu indfører 2+1 børnefridage.
Men også disse fridage er gjort betinget  

 af, at man har haft uafbrudt ansættelse i virksomheden i 6 måneder.
Igen er  

 der store lønmodtagergrupper som aldrig vil få glæde af det.
 Regeringen har valgt at gribe ind i konflikten, selv om der ikke har været  

 tale om livstruende situationer.
Regeringen har valgt at gribe ind, fordi Overdanmark var ved at tabe, og  

 fordi arbejdsgiverne blev ramt på pengepungen.
Og fordi befolkningen bakkede  

 op om kravet om den 6. ferieuge.
Med dette lovindgreb har regeringen angrebet strejkeretten, den fri  

 forhandlingsret og dermed hele overenskomstsystemet.
Den fri forhandlingsret  

 gælder kun så længe, strejkeretten ikke bruges.
Strejkeretten gælder kun, så  

 længe der ikke strejkes.
Æ n d r i n g s f o r s l a g Af arbejdsministeren, tiltrådt af et flertal (S, V, KF, CD,  

 RV, KRF og FP):
Til § 1 1) Stk. 2 affattes således:
»Stk. 2. Ved den første forhøjelse af pensionsbidraget efter  

 afsnit A, B eller C II i mæglingsforslaget nedsættes arbejdsgiverens andel af  

 forhøjelsen med 0,4 procentpoint.« Af et mindretal (SF), tiltrådt af et mindretal (EL):
Til § 2 2) Stk. 1 affattes således:
»Ansatte har ud over det allerede centralt og lokalt aftalte ret til  

 1 feriefridag i 1998 og 1999. Fra 1. januar 1999 optjenes ret til 1/52  

 feriefridag for hver uges påbegyndt ansættelse.
For andre fridage, der indgår  

 i de af loven omfattede overenskomster, kan parterne træffe aftale om  

 overgang til et sådant optjeningsprincip.« 3) Stk. 4 affattes således:
»Stk. 4. Feriefridagen placeres efter lønmodtagerens ønske,  

 såfremt dette varsles til arbejdsgiveren mindst 2 uger før feriefridagens  

 afholdelse.
Såfremt den ansatte har et eller flere hjemmeboende børn, der  

 endnu ikke er fyldt 14 år, bortfalder dette varsel.
Såfremt andre  

 lønmodtagere ønsker feriefridagen afholdt med kortere varsel end 2 uger, kan  

 dette ske efter aftale mellem arbejdsgiveren og den enkelte lønmodtager.  

 Lønmodtagerens ønske bør imødekommes, medmindre fraværet er åbenlyst  

 uforeneligt med virksomhedens drift.« Til § 3 4) Stk. 1 affattes således:
»Ansatte, der for et eller flere børn har en overenskomstmæssig ret  

 til at holde barns første sygedag, har herudover og ud over det allerede  

 centralt og lokalt aftalte med den betaling, der gælder for barns første  

 sygedag, ret til 2 dages frihed i kalenderåret 1998 og fra 1999 3 dages  

 frihed om året.« 5) Stk. 2 affattes således:
»Stk. 2. Dagene placeres efter lønmodtagerens ønske.  

 Lønmodtagerens ønske bør imødekommes, medmindre fraværet er åbenlyst  

 uforeneligt med virksomhedens drift.« Til § 4 6) Stk. 1 affattes således:
»Ansatte, der ikke for et eller flere børn har en overenskomstmæssig  

 ret til at holde barns første sygedag, har ud over det allerede centralt og  

 lokalt aftalte med den betaling, der gælder for barns første sygedag, ret til  

 2 dages frihed i kalenderåret 1998 og fra 1999 3 dages frihed om året,  

 såfremt den ansatte har et eller flere hjemmeboende børn, der endnu ikke er  

 fyldt 14 år.« 7) Stk. 3 affattes således:
»Stk. 3. Dagene placeres efter lønmodtagerens ønske.  

 Lønmodtagerens ønske bør imødekommes, medmindre fraværet er åbenlyst  

 uforeneligt med virksomhedens drift.« Af arbejdsministeren, tiltrådt af flertal (S, V, KF, CD, RV,  

 KRF og FP):
Ny paragraf 8) Efter § 4 indsættes som ny paragraf:
»§ 01. Ved afgørelsen efter § 2, stk. 1, § 3, stk. 1, og § 4,  

 stk. 1, af, om en person kan anses for uafbrudt beskæftiget, skal der  

 anvendes de samme kriterier, som i øvrigt anvendes inden for det pågældende  

 område eller den pågældende branche, når der skal træffes afgørelse af, om en  

 person har været uafbrudt beskæftiget i en bestemt periode, har optjent  

 anciennitet eller lignende.« Af et mindretal (SF), tiltrådt af et mindretal (EL):
Ny paragraf 9) Efter § 6 indsættes som ny paragraf:
»§ 02. For samtlige de private arbejdsgivere, der er omfattet  

 af ændringen af lov om dagpenge ved sygdom eller fødsel, jf. § 10, skal der  

 mellem de relevante forhandlingsparter træffes aftale om omsorgsdage, der som  

 minimum lever op til de i §§ 3 og 4 indeholdte bestemmelser.« Af arbejdsministeren, tiltrådt af et flertal (S, V, KF, CD,  

 RV, KRF og FP):
Til § 9 10) I stk. 1, 1. pkt., ændres »§§ 1-6« til:  

 »§§ 1-4,01, 5 og 6«.
 11) Stk. 2 udgår.
B e m æ r k n i n g e r Til nr. 1 Det har vist sig, at forslaget til § 1, stk. 2, om nedsættelsen af  

 pensionsbidraget er blevet for snævert formuleret.
I forslaget henvises alene  

 til den bidragsforhøjelse, der er givet i medfør af selve mæglingsforslaget,  

 nemlig afsnit II, som står i den del af mæglingsforslaget, der vedrører de  

 overenskomstforhold, hvor der ikke er opnået enighed.
En række andre områder har imidlertid aftalt bidragsforhøjelsen selv,  

 hvorved den er omfattet af mæglingsforslagets afsnit A eller eventuelt afsnit  

 B.
Det er endvidere sådan, at i hvert fald på et enkelt område er der aftalt  

 flere pensionsbidragsforhøjelser, og det er i sagens natur kun en gang, at  

 arbejdsgiveren skal have nedsat sin forpligtelse.
Ved ændringsforslaget  

 sikres det, at alle arbejdsgivere, som er omfattet af en eller flere  

 pensionsbidragsforhøjelser, får en lettelse heri på 0,4 procentpoint ved den  

 første forhøjelse.
Til nr. 2 For at hjælpe eller tvinge regeringen til trods alt mindst at bruge DA's  

 ramme til at rette op på de helt urimelige skævheder og uretfærdigheder, som  

 regeringens nuværende forslag indebærer, stiller SF ændringsforslag, der  

 sikrer en mere lige og retfærdig adgang til både feriefridage og omsorgsdage.  

 Samtidig stiller SF forslag om forbedringer, der reelt gør feriefridage og  

 omsorgsdage til fridage, som de ansatte selv kan fastlægge uden først at  

 tigge om lov hos arbejdsgiveren.
Feriefridagsordningen gøres til en fritidsopsparingsordning med en  

 indkøringsordning, der sikrer øjeblikkelig ikrafttræden af en feriefridag pr.  

 kalenderår.
Hermed sikres alle del i ordningen.
Samtidig sikres børneforældre  

 mulighed for at bruge ordningen til akutte omsorgsbehov.
Overenskomstparterne  

 gives hjemmel til at indgå aftale om brug af et sådant  

 fritidsopsparingsprincip, for så vidt angår andre fridage indeholdt i  

 mæglingsforslaget.
Til nr. 3 Bestemmelsen sikrer, at der reelt bliver tale om fridage, som  

 lønmodtageren kan råde over.
Til nr. 4 og 5 Bestemmelserne sikrer, at de 3 dages frihed om året til børneforældre  

 bliver en reel rettighed for alle børneforældre.
Til nr. 6 og 7 Bestemmelsen sikrer, at der reelt bliver tale om fridage, som lønmodtagere  

 med børn kan råde over.
Til nr. 8 og 10 Beskæftigelses- eller anciennitetskrav kendes i dag inden for en lang  

 række områder.
Ikke mindst i forbindelse med ordninger som løn under sygdom,  

 barns første sygedag, pension og opsigelsesvarsler.
Der kan også være grund  

 til at nævne Hovedaftalen § 4, stk. 3. Der er altså tale om bredt anvendte  

 begreber, som er fast indarbejdede, og som ikke mindst det fagretlige system  

 er vant til at håndtere.
Det siger sig selv, at en rigid fortolkning af disse  

 begreber ikke ville kunne få disse mange forskellige ordninger til at  

 fungere.
Det foreslås, at det er de samme kriterier, som i øvrigt anvendes i  

 denne forbindelse på det enkelte område, som også finder anvendelse ved  

 afgørelsen af, om man i den her omhandlede sammenhæng kan anses for uafbrudt  

 beskæftiget.
Til nr. 9 Bestemmelsen sikrer, at alle arbejdsgivere, der får penge via afskaffelse  

 af sygedagpengebidraget, også kommer til at bruge pengene til at give fridage  

 til børneforældre.
Til nr. 11 Beløbet opkræves ved modregning i kompensationsbeløbet efter reglerne i  

 loven om Arbejdemarkedets Tillægspension.
 Det er oplyst fra Arbejdsmarkedets Tillægspension, at bidraget fra de  

 private arbejdsgivere for 1998: 325 kr. pr. fuldtidsansat bliver opkrævet i 3  

 lige store rater i henholdsvis juni, september og december måned.
 Dermed er arbejdsgivernes fulde bidrag for 1998 modregnet i  

 kompensationsbeløbet.
 Der er derfor ikke behov for den særlige overgangsregel, der er foreslået  

 indsat som § 9, stk. 2.
Bilag Nogle af udvalgets spørgsmål og arbejdsministerens svar herpå Spørgsmål nr. 6:
Hvor stor en del af den arbejdsstyrke, som dækkes af lovforslaget, har  

 sådanne ansættelsesforhold, at en betingelse om uafbrudt beskæftigelse i  

 samme virksomhed på henholdsvis 6 og 9 måneder ikke kan opfyldes? Svar:
 Et skøn over antallet af personer, der kan risikere ikke at kunne opfylde  

 kravet om henholdsvis 6 og 9 måneders uafbrudt beskæftigelse er forbundet med  

 stor usikkerhed.
Først og fremmest vides det ikke nøjagtigt, hvor stor en del af de  

 personer, der er omfattet af lovforslaget (anslået til ca. 500.000 personer),  

 som har hjemmeboende børn under 14 år.
Det vides dog, at 29 pct. af alle  

 familier har hjemmeboende børn under 14 år.
Det vides heller ikke med sikkerhed, hvor stor en del af de personer, der  

 er omfattet af overenskomsterne, som skifter job hvert år.
Men undersøgelser  

 af jobmobiliteten i Danmark viser, at godt 30 pct. af de ansatte hvert år  

 forlader arbejdsstedet, og at halvdelen af afgangen overgår direkte til  

 beskæftigelse i en anden virksomhed.
Af den resterende afgang fra  

 arbejdsstedet vil omtrent en tredjedel efter en kort ledighedsperiode overgå  

 til beskæftigelse i en anden virksomhed.
En tredjedel vil være længerevarende  

 ledige, og endelig vil den sidste tredjedel være uden for arbejdsstyrken.
Der er endvidere inden for de overenskomstområder, der er omfattet af  

 lovforslaget, forskellige fortolkninger af, hvad der opfattes som uafbrudt  

 beskæftigelse.
I regneeksemplet nedenfor er det forsøgt at tage højde for  

 praksis inden for de enkelte overenskomstområder.
 Givet, at personerne, som er omfattet af lovforslaget, har samme  

 arbejdsmarkedsmæssige adfærd og familiemønster som resten af befolkningen  

 under et, kan det med betydelig usikkerhed skønnes, at under 1 pct. af de  

 personer, der er omfattet af lovforslaget, vil risikere ikke at kunne opfylde  

 betingelsen om uafbrudt beskæftigelse på 6 måneder.
 Det vurderes endvidere, at maksimalt 5 pct. af den halve million, som er  

 omfattet af lovforslaget, kan risikere ikke at opfylde kravet om 9 måneders  

 uafbrudt beskæftigelse på samme virksomhed.
 Spørgsmål nr. 13:
Hvis man går fra een arbejdsplads til en ny, mister man så retten til  

 feriefridagen, selv om man ikke har haft en arbejdsløshedsdag, og finder  

 regeringen i bekræftende fald dette rimeligt? Svar:
Hvis der er tale, om at man får nyt arbejde, ligger det i sagens natur, at  

 man skal have været ansat i nogen tid på den nye arbejdsplads, før man kan  

 siges at have været uafbrudt beskæftiget der.
Sådanne anciennitetskrav er  

 helt almindelige inden for en lang række ordninger som f.eks. løn under  

 sygdom, barns sygdom m.v.
 Spørgsmål nr. 28:
 Såfremt overenskomstindgrebet vil få direkte afsmittende virkning på det  

 øvrige private arbejdsmarked samt den offentlige sektor, ønskes en vurdering  

 af, hvorledes det vil påvirke de samlede lønomkostninger i den private og  

 offentlige sektor.
 Spørgsmål nr. 29:
 Såfremt overenskomstindgrebet vil få direkte afsmittende virkning på det  

 øvrige private arbejdsmarked samt den offentlige sektor, ønskes en vurdering  

 af, hvorledes det vil påvirke den private og offentlige beskæftigelse, den  

 offentlige sektors saldo og betalingsbalancen.
 Spørgsmål nr. 30:
Såfremt overenskomstindgrebet vil få direkte afsmittende virkning på  

 overenskomsterne i den offentlige sektor ved, at antallet af feriefridage og  

 børnefamiliefridage øges, hvor mange offentligt ansatte skal så ansættes for  

 at opretholde uændret offentligt serviceniveau? Spørgsmål nr. 31:
Stigningen i pensionsindbetalingerne nedjusteres.
Hvad er effekten på den  

 samlede opsparing i Danmark? Hvis opsparingen falder, hvad vil regeringen så  

 gøre for at fremme opsparingen i Danmark? Spørgsmål nr. 32:
Arbejdsudbudet målt ved det samlede antal udbudte arbejdstimer må  

 forventes at falde, når lønmodtagerne får mere ferie.
Er et fald i  

 arbejdsudbudet i overensstemmelse med regeringens målsætninger i  

 »Danmark 2005«? Spørgsmål nr. 35:
Hvad bliver de samlede omkostningsstigninger for arbejdsgiverne i 1998 og  

 1999? Spørgsmål nr. 36:
Giver overenskomstindgrebet anledning til at ændre regeringens seneste  

 skøn (december 1997) for stigningerne i timelønsomkostningerne i 1998 og  

 1999? I bekræftende fald, hvad skønnes stigningerne at blive efter  

 overenskomstindgrebet? Spørgsmål nr. 37:
Hvordan forventer regeringen, at lønkonkurrenceevnen vil udvikle sig i  

 1998 og 1999, når overenskomstindgrebet er gennemført? Hvordan er det i  

 forhold til regeringens skøn i december 1997 (Økonomisk Oversigt)? Spørgsmål nr. 38:
Danmark har tabt markedsandele gennem de seneste år.
I Økonomisk Oversigt,  

 december 1997, skønner regeringen, at markedsandelstabet vil være 0,1 og 0,5  

 pct. i henholdsvis 1998 og 1999. Vil gennemførelsen af overenskomstindgrebet  

 øge markedsandelstabet? I givet fald, hvor meget vil tabet blive i 1998 og  

 1999? Spørgsmål nr. 39:
Overskuddet på betalingsbalancen er faldet drastisk de seneste år og er  

 tæt på at forsvinde.
Hvordan forventer regeringen, at udviklingen på  

 betalingsbalancen i 1998 og 1999 vil være, når overenskomstindgrebet er  

 gennemført? Hvordan er det i forhold til regeringens skøn i december 1997  

 (Økonomisk Oversigt)? Spørgsmål nr. 41:
Afskaffelsen af sygedagpengeskatten koster 424,1 mio. kr.
Hvordan skal  

 dette finansieres? Skal det ske ved at øge andre skatter, eller skal det ske  

 ved at sænke de offentlige udgifter? Svar:
Arbejdsmarkedets parter har mod forventning ikke kunnet opnå enighed om  

 overenskomstfornyelsen.
Regeringen har derfor set sig nødsaget til at gribe  

 ind.
 En fortsat og eskalerende konflikt ville bl.a. have betydet store  

 samfundsøkonomiske tab, herunder risiko for tab af markedsandele på  

 eksportmarkederne.
 I forhold til virksomhedernes omkostninger er indgrebet sammensat, så det  

 set under et er neutralt i forhold til forligsmandens mæglingsskitse.
 For erhvervene under eet er der tale om en vis lettelse af de samlede  

 omkostninger som følge af afskaffelsen af sygedagpengebidraget.
I forhold til statsfinanserne indebærer afskaffelsen af arbejdsgivernes  

 sygedagpengebidrag en årlig mindreindtægt på 424 mio. kr.
Der er endnu ikke  

 taget stilling, hvorledes denne mindreindtægt skal finansieres.
Indførelsen af feriefridage og børnefamiliedage vil reducere det samlede  

 arbejdsudbud.
Dette kan bidrage til at forstærke flaskehalsproblemer.  

 Isoleret set må det dog vurderes, at indgrebet på kortere sigt har begrænsede  

 samfundsøkonomiske virkninger.
Dette skal i øvrigt ses i lyset af  

 alternativet - en fortsættelse og eskalering af konflikten uden umiddelbar  

 udsigt til en forhandlingsløsning mellem parterne.
 I den kommende Økonomisk Oversigt, som udgives i starten af juni, vil der  

 indgå en samfundsøkonomisk vurdering af overenskomstfornyelsen set under et  

 og dens betydning for den samfundsøkonomiske udvikling.
 Spørgsmål nr. 40:
Agter regeringen at pålægge arbejdsgiverne yderligere politisk bestemte  

 omkostninger i 1998 og 1999? Svar:
 Der henvises til de almindelige bemærkninger til forslaget, hvorefter  

 regeringen under overenskomstforhandlingerne har tilkendegivet, at der ikke  

 lægges op til politiske beslutninger, der øger arbejdsgivernes  

 lønomkostninger i de kommende år.
 Spørgsmål nr. 50:
Statsministeren udtalte i dag i spørgetiden, at regeringen bl.a. greb ind  

 på grund af snavs m.v. på hospitaler.
På denne baggrund ønskes oplyst, hvilke  

 konkrete indberetninger regeringen har fået fra hospitaler m.v., der påviser,  

 at den manglende rengøring er farlig eller endda livstruende for patienter? Svar:
Fra en række sygehuse, bl.a.
Rigshospitalet, Frederikssund Sygehus og  

 Sygehus Fyn er det indrapporteret, at der er givet dispensationer, som  

 imidlertid langtfra sikrer den normale rengøringsstandard.
Sammen med en  

 række andre problemer, såsom at få kørt færdigbehandlede patienter hjem, har  

 det medført, at en række sygehuse har indstillet behandlingen af ikke-akutte  

 patienter.
 Spørgsmål nr. 54:
Vil regeringen med henblik på kommende overenskomstsituationer bekræfte,  

 at ingen af de kampskridt, som er taget i anvendelse af parterne, har været  

 usædvanlige i henhold til det danske forhandlingssystem? Svar:
Det kan regeringen bekræfte.
At regeringen alligevel vælger at gribe ind  

 nu, skyldes, at parterne efter at have forhandlet i næsten 2 uger efter, at  

 lønmodtagerne forkastede mæglingsforslaget, i går den 4. maj tilkendegav, at  

 forhandlingerne var brudt sammen.
Med udsigten til, at der vil gå mindst 2  

 uger, før endnu et afstemningsresultat kan foreligge, fandt regeringen det  

 desværre nødvendigt at gribe ind nu, hvor konflikten allerede har ramt vitale  

 dele af samfundet.
 Spørgsmål nr. 74:
Vil det være henholdsvis overenskomstmedholdeligt, lovmedholdeligt og  

 EU-medholdeligt, hvis en arbejdsgiver med henvisning til brug af  

 deltidsansatte ved spidsbelastning m.v. anlægger mere restriktive kriterier  

 for, hvornår hensynet til virksomhedens drift muliggør imødekommelse af  

 ønsker om feriefridage? Spørgsmål nr. 75:
Giver lovforslaget en arbejdsgiver principiel mulighed for gentagne gange,  

 f.eks. 10 gange, at afvise ønsker om feriefridagens placering, hvis der hver  

 gang henvises til hensyn til virksomhedens drift? Spørgsmål nr. 76:
Giver lovforslaget en lønmodtager sikkerhed for at få sin feriefridag,  

 såfremt betingelsen i § 2, stk. 1, opfyldes? Vil en lønmodtager, der efter  

 afslag på to konkrete ønsker tilbyder arbejdsgiveren at vælge mellem 2 andre  

 tidspunkter mindst 4 uger ud i fremtiden, have overenskomstmæssigt krav på at  

 få eet af sine ønsker opfyldt? Spørgsmål nr. 79:
Giver lovforslaget en lønmodtager sikkerhed for at få opfyldt sin ret til  

 2/3 dages frihed om året, såfremt betingelsen i § 3, stk. 1, eller § 4, stk.  

 1, opfyldes? Vil en lønmodtager, der efter afslag på 4 konkrete ønsker om  

 frihed til pasning af sygt barn tilbyder arbejdsgiveren at vælge mellem 4  

 andre tidspunkter mindst 4 uger ud i fremtiden til placering af 2/3 dages  

 frihed, have overenskomstmæssigt krav på at få sit krav om frihed opfyldt? Spørgsmål nr. 80:
Kan frihed i henhold til §§ 3 og 4 afvikles som halve dage - uden at der  

 skaffes særskilt kollektiv aftalemæssig hjemmel herfor? Svar:
På den enkelte arbejdsplads er det i første omgang tillidsmanden, der skal  

 hjælpe den ansatte med at sikre sin ret.
Fører dette ikke til et resultat,  

 vil sagen skulle løses i det fagretlige system.
 Spørgsmål nr. 95:
Regeringen bedes redegøre for udviklingen i aktiekurser, aktieudbytte,  

 indtjeningen samt profitterne (restindkomst) i de sidste 15 år.
Hvor meget er  

 de steget i faste priser, og hvorledes har profitandelen udviklet sig? På  

 hvilken måde ligger denne udvikling til grund for regeringens vurdering af  

 det nødvendige i at holde et lovindgreb inden for den af DA og  

 mæglingsskitsen udstukne ramme? Svar:
 Udviklingen i et indeks for aktiekurserne siden 1982 fremgår af tabel 1.
Tabel 1. Udviklingen i et indeks for aktiekurserne siden 1982 Kilde: Statistisk Tiårsoversigt 1992, s. 86 og 1997, s. 93. *beregnet.
 Som anført i svaret på spm. 9 findes der ikke umiddelbart en opgørelse af  

 virksomhedernes samlede udbyttebetalinger.
Den samlede bruttoindkomsts størrelse i forhold til BNP siden 1988 fremgår  

 af tabel 2. Når tallene ikke er ført længere tilbage, skyldes det, at det  

 nye, hovedreviderede nationalregnskab ikke foreligger før dette år.
I det nye  

 nationalregnskab kaldes bruttorestindkomst »bruttooverskud af  

 produktionen og blandet indkomst«.
Ved at angive andelen i forhold til  

 BNP får man indirekte renset for prisudviklingen.
Bruttooverskud af  

 produktionen og blandet indkomst er ikke nettoindtjening for virksomhederne,  

 idet der skal fratrækkes forbrug af fast realkapital (afskrivninger) og  

 eventuelle nettorenteudgifter.
 Tabel 2. Samlet bruttooverskud og blandet indkomst  

 (bruttorestindkomst) i forhold til BNP, 1988-1997. (Pct).
 Anm.: Inkl. erhvervsgruppen offentlige og personlige tjenesteydelser.
 Af hensyn til udviklingen i konkurrenceevnen og dermed beskæftigelsen og  

 arbejdsløsheden er det vigtigt med en moderat udvikling i lønomkostningerne i  

 forhold til lønudviklingen i vore konkurrentlande.
 Spørgsmål nr. 130:
Kan ministeren, som oplyst under samrådet, bekræfte, at en  

 hovedorganisation (FTF) som ikke er dækket af parternes forhandlingsudvalg  

 også efter vedtagelsen af lovforslaget kan anvende forligsmandslovens regler? Svar:
 Spørgsmålet, der svarer til det tidligere stillede spørgsmål 122, kan mere  

 uddybende besvares i 3 led:
 For det første gælder det, at en overenskomstpart kan indbringe sager, om  

 forligsmanden har overskredet sin kompetence, for Arbejdsretten, jf.  

 forligsmandslovens § 15, stk. 2. Det gælder f.eks. spørgsmålet, om  

 forligsmanden i strid med § 12, stk. 3, har foretaget sammenkædning af  

 mæglingsforslag.
For det andet gælder det, at spørgsmålet, om der af nogen eller alle de  

 involverede parter eller deres respektive forhandlingsudvalg eller lign. er  

 givet et mere eller mindre udtrykkeligt samtykke til de skridt, forligsmanden  

 tager, juridisk set er uden betydning - omend de naturligvis i praksis af de  

 pågældende parter tillægges stor betydning.
Der kan i den forbindelse  

 henvises til den erklæring fra LO og DA, som er gengivet i forslaget til lov  

 nr. 1194 af 27. december 1996 om ændring af lov om mægling i  

 arbejdsstridigheder.
Derfor er der ingen tvivl om, at en overenskomstpart er  

 bundet af de skridt, forligsmanden med rette har foretaget sig i relation til  

 det pågældende overenskomstområde.
For det tredje gælder det, at når en overenskomst er vedtaget, er det  

 fortsat en aftale af privatretlig karakter.
Det betyder bl.a., at  

 overenskomstens parter når som helst kan ændre den enten i overensstemmelse  

 med dens indhold eller i øvrigt, hvis de kan blive enige om det og i øvrigt  

 har mandat hertil.
Dette gælder også overenskomster, som ligesom i den  

 nuværende situation er blevet fornyet eller forlænget ved lov evt. med  

 nærmere i loven angivne ændringer.
Der henvises her til de almindelige  

 bemærkninger, hvorefter situationen »ved lovforslagets vedtagelse (vil)  

 være nøjagtig den samme, som hvis mæglingsforslaget med de ovenfor angivne  

 ændringer og tilføjelser var blevet vedtaget af begge parter.« Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde.
 Nogle af udvalgets spørgsmål til arbejdsministeren og dennes svar herpå,  

 er optrykt som bilag til betænkningen.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres,  

 Fremskridtspartiets og Kristeligt Folkepartis medlemmer af udvalget)  

 lovforslaget til vedtagelse i den affattelse, hvori det foreligger  

 efter 2. behandling.
Flertallet tilkendegiver, at der bør føres en økonomisk politik, så dansk  

 erhvervslivs konkurrenceevne samlet set forbedres.
Flertallet lægger desuden  

 afgørende vægt på regeringens tilkendegivelse om, at der ikke lægges op til  

 politiske beslutninger, der øger arbejdsgivernes lønomkostninger i de  

 kommende år.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse.
En del af mindretallet (Enhedslistens medlem) finder, at indgrebet i den  

 igangværende arbejdskonflikt er et brud på demokratiet, på den frie  

 forhandlingsret, strejkeretten og den grundlovssikrede ret til at være  

 medbestemmende om de arbejdsvikår, man vil arbejde under.
Dermed er indgrebet  

 også et brud på den ILO-konvention, som Danmark har skrevet under på.
Mindretallet finder, at regeringen i sit indgreb åbenlyst har taget  

 arbejdsgivernes og dermed Overdanmarks parti.
De formuleringer, man har  

 benyttet i forslaget, er ikke kommet fra arbejdsmarkedets parter, men  

 udelukkende fra arbejdsgiversiden.
Man har taget udgangspunkt i  

 arbejdsgivernes krav om, at den økonomiske ramme i det forkastede  

 mæglingsforslag ikke må brydes.
Det må konstateres, at store områder inden for byggeriet, hotel- og  

 restaurationsbranchen og løsarbejdere i det hele taget ikke får den mindste  

 glæde af forliget.
På trods af at arbejdsministeren har lovet, at det skulle  

 være en undtagelse, at lønmodtagergrupper ikke var omfattet, må det i dag  

 konstateres, at SiD's beregninger viser, at halvdelen af deres medlemmer vil  

 være helt eller delvist afskåret fra at få del i disse fridage.
 Forslaget indebærer desuden et endnu mere bureaukratiseret arbejdsmarked  

 med de mange differentierede fridagsordninger, som vil belaste små  

 håndværksmestre og skabe uklarhed om rettigheder.
Mindretallet finder, at behandlingen af nærværende forslag har været  

 præget af hastværk og lovsjusk, og mindretallet har derfor stemt imod at  

 dispensere fra tidsfristerne.
Ydermere er det groft og udemokratisk, at  

 regeringen samtidig har hindret en samtidig 1. behandling af Enhedslistens  

 beslutningsforslag nr.
B 46. I strid med grundlovens principper om magtdeling  

 har regeringen lagt pres på Præsidiet for at undgå, at B 46 kom på  

 Folketingets dagsorden den 6. maj 1998. Enhedslisten har fra Folketingets  

 administration fået oplyst, »at hendes (Jette Gottliebs) forslag B 46  

 »desværre« ikke kan komme på dagsordenen til 1. behandling i  

 morgen.
Regeringen siger nej, og Præsidiet kan ikke foretage videre'.
 Det må konstateres, at der end ikke er kommet en begrundelse fra  

 regeringen om, hvorfor Enhedslistens forslag om, at man laver en afstemning  

 blandt de strejkende om forliget, ikke kan komme til 1. behandling.
 Et andet mindretal (Dansk Folkepartis medlem af udvalget) vil  

 stemme hverken for eller imod lovforslaget ved 3. behandling.
Mindretallet finder, at det er et grundprincip, at arbejdsmarkedets parter  

 selv skal tilrettelægge overenskomster og løse arbejdskonflikter.
Kun i det  

 omfang en arbejdskonflikt berører samfundsvitale områder, skal der gribes  

 ind.
I dette tilfælde har der været tale om en fuldt lovlig konflikt, hvor  

 alle spilleregler har været fulgt.
Dansk Folkeparti ønsker, at Folketinget  

 skal gribe ind med nålestiksindgreb på områder, hvor dyrevelfærden er truet,  

 hvor omsorgen for ældre og svage og hvor sygehusområdet er truet.
Det er i  

 øvrigt Dansk Folkepartis indtryk, at arbejdsmarkedets parter et langt stykke  

 hen ad vejen har været enige om at friholde disse områder.
 Et indgreb nu vil reelt betyde en afvikling af den frie forhandlingsret,  

 og parterne gives ikke den fornødne tid til at nå frem til enighed.
 Det er ligeledes Dansk Folkepartis opfattelse, at regeringens foreslåede  

 indgreb på dette tidlige tidspunkt i konflikten udelukkende sker af hensyn  

 til den forestående folkeafstemning om Amsterdamtraktaten.
Dansk Folkeparti har i øvrigt den holdning, at regeringen i forbindelse  

 med det foreliggende lovforslag burde have spillet med åbne kort og burde  

 have offentliggjort det økonomiske indgreb, man har bebudet, og som man  

 givetvis allerede har liggende i skuffen.
Var dette sket, ville  

 arbejdsmarkedets parter i forhandlingerne have kunnet indarbejde dette  

 indgreb i forhandlingerne og dermed have haft en mere reel arbejdsskitse at  

 forhandle efter.
På forhånd må det nemlig formodes, at det økonomiske indgreb  

 drejer sig om bl.a. brændstofpriser og boligudgifter.
Det skal nævnes, at når Dansk Folkeparti ikke har overve jet at stemme  

 imod lovforslaget, skyldes det det faktum, at Dansk Folkeparti forstår og  

 bakker op om det synspunkt, at der på målrettede områder nu er behov for  

 indgreb - såkaldte nålestiksindgreb.
Men derfra og til et generelt indgreb er  

 der efter partiets mening meget langt.
Valget for Dansk Folkeparti står  

 mellem at stemme for indgrebet eller at tilkendegive, at vi stemmer hverken  

 for eller imod.
Dansk Folkeparti har valgt den sidstnævnte mulighed - først  

 og fremmest i respekt for den fri forhandlingsret.
Carsten Hansen (S) Poul Erik Dyrlund (S) fmd.
Bjarne Laustsen  

 (S) Lars Kramer Mikkelsen (S) Ole Vagn Christensen (S) Aage Frandsen (SF)  

 nfmd . Sonja Albrink (CD) Anders Samuelsen (RV) Jette Gottlieb (EL)  

 Thorkild B.
Fransgaard (FP) Erik Jacobsen (V) Ulla Tørnæs (V) Kim Andersen  

 (V) Knud Erik Kirkegaard (KF) Bendt Bendtsen (KF) Mogens Andreasen (DF) Ole  

 M.
Nielsen (KRF) Bilag Nogle af udvalgets spørgsmål og arbejdsministerens svar herpå Spørgsmål nr. 99:
 På hvilken måde vil ministeren afhjælpe det store administrationsbøvl, det  

 vil udløse for små virksomheder at administrere:
- en feriepengeordning - en søgnehelligdagsordning - en feriefridagsordning - en børnefamiliefridagsordning - alle med forskellige begrænsninger, betingelser og beregningsgrundlag? Svar:
Jeg vil godt gøre opmærksom på, at det er parterne selv, der i forbindelse  

 med overenskomstforhandlingerne har introduceret feriefridagsordningen.
I den  

 forbindelse fandt arbejdsgiverne det åbenbart ikke for administrativt  

 belastende.
Forslagene om feriefridag og børnefamiliefridag tager også  

 udgangspunkt i parternes egne forslag, og arbejdsgiverne har mig bekendt ikke  

 peget på eventuelle vanskeligheder for mindre virksomheder med at gennemføre  

 ordningen.
 Spørgsmål nr. 129:
 Med henvisning til svar på spørgsmål 40, jf. bilag 48, bedes ministeren  

 oplyse, om regeringen vil afstå fra lovgivning, der forringer dansk  

 erhvervslivs konkurrenceevne, som lovet i statsministerens pressemeddelelse  

 af 17. marts 1998.
 Svar:
Regeringen vil tilrettelægge en generel økonomisk politik, der skaber gode  

 rammevilkår for virksomhederne og bidrager til god konkurrenceevne.
Det er  

 derfor vigtigt, at der føres en ansvarlig økonomisk politik, der sikrer, at  

 den positive økonomiske udvikling med stigende beskæftigelse og lav inflation  

 fortsætter i de kommende år.
 Lovforslaget pålægger ikke erhvervslivet omkostninger ud over  

 mæglingsforslaget, hvilket ligger i naturlig forlængelse af de ovenstående  

 målsætninger og hensyn.
 Spørgsmål nr. 136:
Mener ministeren, at der er identitet mellem § 2's formulering om  

 »uafbrudt beskæftiget i den pågældende virksomhed« og § 5's  

 formulering om » ... en person kan anses for uafbrudt beskæftiget ...  

 anvendes inden for det pågældende område ...« - hvis formuleringen i en  

 konkret overenskomst lyder som følger: »ordningen omfatter lønmodtagere,  

 der er fyldt 20 år og i mindst 6 måneder har arbejdet under en overenskomst  

 mellem forbundene i x-kartellet og undertegnede arbejdsgiverorganisationer  

 eller har været omfattet af en tilsvarende arbejdsmarkedspensionsordning fra  

 et tidligere ansættelsesforhold.
Vil en person, der har arbejdet under denne  

 overenskomst hos tre arbejdsgivere i 5 måneder hos hver have ret til en  

 feriedag? Vil den pågældende have ret til pension? Hvis den pågældende er 19 år, vil tyve-års-reglen i overenskomsten så  

 smitte af på hans feriefridagsret, således at han med 10 måneders arbejde hos  

 een arbejdsgiver alligevel ikke har ret til denne (ud fra  

 parallelitetsbetragtningen i § 5)? Svar:
De 2 sætninger er ikke enslydende eller identiske.
Forholdet mellem § 2 og  

 § 5 er i øvrigt det, at § 2 indeholder de materielle betingelser for retten  

 til den pågældende feriedag, mens § 5 indeholder nogle autoritative  

 fortolkningsbidrag til, hvad »uafbrudt beskæftiget« betyder eller  

 kan betyde.
Hvad eksemplet angår, vil udgangspunktet være, at en person, der har  

 arbejdet som anført, ikke når at optjene ret til en fridag.
Derimod  

 indeholder loven ikke nogen aldersbetingelse, så den unge alder vil ikke være  

 nogen hindring.
Retten til pension afhænger af forhold, jeg ikke kender.
 Spørgsmål nr. 137:
Kan ministeren bekræfte de oplysninger, som SiD's formand fremlagde i  

 Radioavisen kl. 13.00 vedrørende, i hvilket omfang SiD's medlemmer bliver  

 omfattet af ferie/fridagsordningen og familiefridagsordningen? Svar:
 Jeg har ikke grundlag for at vurdere, i hvilket omfang SiD's medlemmer vil  

 blive omfattet af feriefridags- og børnefridagsordningen.
 Spørgsmål nr. 138:
Vil ministeren garantere, at der kun er meget få personer inden for de  

 omhandlede overenskomstområder, som risikerer ikke at få adgang til  

 feriefridage og omsorgsdage? Svar:
Spørgsmålet kan ikke besvares, allerede fordi begrebet »meget få  

 personer« ikke er noget objektivt begreb.
Jeg mener således, at de  

 20.000 personer, som har været nævnt i debatten, er meget få personer  

 sammenlignet med den næsten halve million, som er omfattet af lovforslaget.  

 Andre mener øjensynligt noget andet, og det er de naturligvis i deres gode  

 ret til.
Allerede af den grund kan jeg ikke påtage mig nogen garanti.
Tilføjelse til Tillægsbetænkning Efter afgivelse af tillægsbetænkning over lovforslaget har udvalget på ny  

 behandlet dette i et møde.
 Endvidere har udvalget modtaget en mundtlig henvendelse fra Jord- og  

 Betonarbejdernes Fagforening i København.
 Arbejdsministeren har på baggrund af andenbehandlingen over for udvalget  

 påpeget, at ud over de fortolkningsbidrag til begrebet »uafbrudt  

 beskæftiget«, som er angivet i lovens § 5 og bemærkningerne hertil, skal  

 man være opmærksom på det fortolkningsbidrag, som indeholdes i  

 mæglingsforslaget fra 1993, hvor man indførte ret til løn under sygdom.
Heri er således anført, at ancienniteten i virksomheden ikke anses for  

 afbrudt under - sygdom (i op til 3 måneder) - indkaldelse til militærtjeneste (i op til 3 måneder) - orlov i forbindelse med graviditet og barsel og - afbrydelse af arbejdet på grund af maskinstandsning, materialemangel  

 eller lignende, såfremt lønmodtageren genoptager arbejdet, når dette tilbydes  

 denne (hjemsendelse).
 På ikke-permanente arbejdspladser er det en betingelse, at den ansatte  

 sammenlagt har mindst 6 måneders anciennitet i virksomheden inden for de  

 seneste 18 måneder.
 Hertil må i dag lægges uddannelsesorlov.
Carsten Hansen (S) Poul Erik Dyrlund (S) fmd.
Bjarne Laustsen  

 (S) Lars Kramer Mikkelsen (S) Ole Vagn Christensen (S) Aage Frandsen (SF)  

 nfmd . Sonja Albrink (CD) Anders Samuelsen (RV) Jette Gottlieb (EL)  

 Thorkild B.
Fransgaard (FP) Erik Jacobsen (V) Ulla Tørnæs (V) Kim Andersen  

 (V) Knud Erik Kirkegaard (KF) Bendt Bendtsen (KF) Mogens Andreasen (DF) Ole  

 M.
Nielsen (KRF) Ændringsforslag Af Ole Sohn (SF):
Til § 5 1) Ordene »uafbrudt beskæftiget« ændres til: »at  

 have opfyldt anciennitetskravet«, og »om en person har været  

 uafbrudt beskæftiget i en bestemt periode, har optjent anciennitet eller  

 lignende« ændres til: »om en person har optjent anciennitet til at  

 blive omfattet af arbejdsmarkedspensionsordninger eller lignende«.
B e m æ r k n i n g e r Til nr. 1 Inden for en række områder, specielt brancher med tradition for mange  

 arbejdspladsskift, korte arbejdsperioder, vejrlig, sæsonarbejde m.v.,  

 forholder anciennitetsbestemmelserne sig ikke til begrebet »uabrudt  

 arbejde«.
Det vil derfor være hensigtsmæssigt at give en bredere  

 hjemmel, der også åbner for brug af andre former for anciennitetskrav,  

 herunder de anciennitetskrav, der er udarbejdet i forbindelse med opbygningen  

 af arbejdsmarkedspensionsordninger, hvor der har været arbejdet grundigt med  

 at etablere et anciennitetskrav, der tager højde for områder og brancher med  

 mange korte og løse ansættelsesforhold samt skift mellem forskellige  

 overenskomster og pensionsordninger.
 På mange områder må det anses for naturligt at bruge netop  

 pensionsordningernes anciennitetsbestemmelser, idet der her er tale om  

 bestemmelser, der præciserer anciennitetskrav til adgang til et generelt  

 overenskomstgode, hvor hensigten ikke er at stille områder med mange korte  

 ansættelsesforhold og hyppige jobskift varigt ringere end andre områder.
 Ved at åbne for og tilskynde til brug af pensionsordningernes  

 anciennitetsbestemmelser på de meget store områder, der har sådanne  

 ordninger, opnås der samtidig en større overensstemmelse mellem på den ene  

 side den gruppe, der betaler for feriedage og fridage for børneforældre, og  

 på den anden side den gruppe, der opnår reel mulighed for at drage gavn af  

 disse goder.
 Samtidig fjernes den mobilitetshæmmende effekt af arbejdsministerens  

 nuværende forslag.
