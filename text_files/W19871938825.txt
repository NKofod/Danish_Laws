En gift mand M, der hidtil havde arbejdet som selvstændig fisker,  

 modtog arbejdsløshedsdagpenge gennem 2 1/2 år, hvorefter han blev berettiget  

 til et arbejdstilbud.
M angav overfor arbejdsformidlingen, at han alene  

 ønskede arbejde, så han kunne forblive i arbejdsløshedskasse (for  

 selvstændige) eller som fisker.
 Arbejdsformidlingen kunne som følge heraf ikke afgive arbejdstilbud.
Ankestyrelsen fandt, at M ikke havde afslået et konkret arbejdstilbud,  

 og at det ikke på anden måde var dokumenteret, at han ikke havde udnyttet  

 sine arbejdsmuligheder i tilstrækkelig grad.
M kunne derfor ikke nægtes  

 kontanthjælp efter bistandslovens § 38, ligesom tilbagebetalingsreglerne i  

 bistandslovens § 26 ikke kunne bringes i anvendelse.
 Ankestyrelsen lagde vægt på, at der skulle foreligge et arbejdstilbud  

 som betingelse for, at der kunne tages stilling til, om der var afslået et  

 arbejdstilbud, som pågældende efter en konkret vurdering ikke havde nogen  

 rimelig grund til at afvise.
 Ankestyrelsen fandt, at M ikke på forhånd var berettiget til at angive  

 sådanne rammer for et arbejdstilbud, at det ikke var muligt at fremkomme med  

 et konkret tilbud.
 REDEGØRELSE FOR SAGEN:
En gift mand M havde sammen med hustruen drevet selvstændig virksomhed.
M  

 fiskede fra en mindre båd og hustruen kørte rundt og solgte fisken.
Hustruen ophørte med at arbejde omkring marts 1982 på grund af sygdom.
Hun  

 modtager nu mellemste førtidspension.
 M måtte på grund af dårlig økonomi ophøre med at fiske pr. 1. oktober  

 1982. Fiskebåden blev forgæves sat til salg og senere solgt på tvangsauktion.
Ægtefællerne modtog i en periode kontanthjælp, indtil M blev berettiget  

 til arbejdsløshedsdagpenge.
Der blev herefter udbetalt supplerende  

 kontanthjælp.
 M var medlem af en arbejdsløshedskasse for selvstændige.
 M modtog arbejdsløshedsdagpenge gennem 2 1/2 år, hvorefter han var  

 berettiget til at få et arbejdstilbud i medfør af lov om arbejdstilbud til  

 ledige.
M var i juni 1986 til samtale på arbejdsformidlingen i forbindelse med  

 arbejdstilbuddet.
M angav overfor arbejdsformidlingen, at han kun ønskede et  

 arbejdstilbud, såfremt han kunne forblive i sin hidtidige arbejdsløshedskasse  

 eller overgå til en arbejdsløshedskasse for fiskere.
 Arbejdsformidlingen kunne efter reglerne om løntilskud ved arbejdstilbud  

 ikke afgive arbejdstilbud, så dette ønske kunne imødekommes, men M kunne ved  

 henvendelse til arbejdsformidlingen få tilbudt et kvalificeret job til  

 tarifmæssig løn i løbet af ca. 1 uge.
 M's arbejdsløshedsdagpenge ophørte medio august 1986. Socialforvaltningen  

 standsede samtidig udbetalingen af supplerende kontanthjælp.
 Det sociale udvalg fastholdt i november 1986 afslaget på supplerende  

 kontanthjælp med den begrundelse, at M var berettiget til et arbejdstilbud,  

 som fortsat kunne skaffes, hvorved han derefter kunne blive selvforsørgende.
 M oplyste på amtsankenævnets forespørgsel, at han anså sig for ubetinget  

 erhvervsaktiv, men at han af sociale årsager - forstået som indtægtsmæssige  

 årsager - ikke kunne påtage sig et hvilket som helst job.
 AFGØRELSEN, DER KLAGES OVER:
Amtsankenævnet fandt, som sagen var oplyst, at måtte lægge til grund, at M  

 ikke havde afslået et konkret arbejdstilbud, idet det alene fremgik, at der i  

 løbet af ca. 1 uge ville kunne tilbydes ham et job.
M sås således ikke at  

 have afslået at modtage et arbejdstilbud, der stadig stod ved magt, hvilket  

 er en forudsætning for at kunne bringe kontanthjælp til ophør i medfør af  

 bistandslovens § 38, stk. 1, jf. § 37.
 Nævnet udtalte endvidere, at bistandslovens § 26, stk. 1, nr. 1, ville  

 kunne bringes i anvendelse, såfremt der måtte ydes M hjælp på grund af  

 uforsvarlig økonomi, fordi han nægtede at påtage sig et anvist arbejde eller  

 ubegrundet opgav et arbejde.
 Nævnet bemærkede endelig, at nævnet ikke fandt det foreneligt med  

 bestemmelsen i bistandslovens § 38, at M af indtægtsmæssige årsager afslog et  

 jobtilbud til overenskomstmæssig løn eller i øvrigt stillede krav om  

 jobtilbud inden for en bestemt branche og medlemskab af en bestemt  

 fagforening/arbejdsløshedskasse.
 KLAGEN TIL ANKESTYRELSEN:
 Sagen blev anket af M og af det sociale udvalg.
 Det sociale udvalg fandt - på baggrund af M's oplysninger om, at han  

 udelukkende ønskede at arbejde som fisker - ikke, at M udnyttede sine  

 arbejdsmuligheder tilstrækkeligt, jf. bistandslovens § 38.
 Under disse særlige forhold fandt udvalget, at det ikke var en nødvendig  

 forudsætning for at kontanthjælp kunne bringes til ophør, at M havde afvist  

 et konkret arbejdstilbud.
 LOVGRUNDLAG:
 Bistandslovens § 26, § 38 (efter 1. juli 1987 bistandslovens § 40).
 Socialministeriets cirkulære af 16. december 1986 om kontanthjælp efter  

 bistandsloven, pkt. 7.
 ANKESTYRELSENS AFGØRELSE:
Ankestyrelsen finder, at M ikke har afslået et konkret arbejdstilbud, og  

 at det ikke på anden måde er dokumenteret, at M ikke har udnyttet sine  

 arbejdsmuligheder i tilstrækkelig grad.
M kan derfor ikke nægtes kontanthjælp  

 efter bistandsloven under henvisning til bestemmelsen i bistandslovens § 38  

 om, at han ikke i tilstrækkelig grad har udnyttet sine arbejdsmuligheder,  

 ligesom tilbagebetalingsreglerne i bistandslovens § 26 ikke kan bringes i  

 anvendelse.
 Ankestyrelsen har lagt vægt på, at der skal foreligge et arbejdstilbud som  

 betingelse for, at der kan tages stilling til, om der er afslået et  

 arbejdstilbud, som pågældende efter en konkret vurdering ikke har nogen  

 rimelig grund til at afvise.
 Ankestyrelsen finder, at M ikke på forhånd er berettiget til at angive  

 sådanne rammer for et arbejdstilbud, at det ikke er muligt at fremkomme med  

 et konkret tilbud.
 Ankestyrelsen stadfæster således amtsankenævnets afgørelse.
