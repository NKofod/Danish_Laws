 Ved en aktieoverdragelse, hvor den fortrolige kurs skulle anvendes ved  

 beregning af vederlaget, blev ikke godkendt nedskrivning på det gældsbrev,  

 der udgjorde hele betalingen, idet den fortrolige kurs var udtryk for  

 kontantværdien.
 Trikotagehandler A klagede over, at de stedlige skattemyndigheder ikke  

 havde godkendt en af ham ved opgørelsen af en aktiefortjeneste foretaget  

 nedskrivning med 50% af pålydende på et gældsbrev, som han havde modtaget i  

 forbindelse med overdragelse i 1982 af nominelt 71.000 kr. aktier i B A/S.
Det fremgik bl.a. af sagens oplysninger, at B A/S var et  

 familieaktieselskab, som domineredes af klagerens moder, der løbende overdrog  

 aktier i selskabet til sine børn, herunder til klagerens broder C.
Denne  

 ejede som hovedanpartshaver D Invest ApS, hvilket selskab i 1982 havde  

 erhvervet hele aktiekapitalen i B A/S.
Aktiehandelen mellem klageren og  

 broderen C havde fundet sted i oktober 1982. Broderen kunne ikke i kraft af  

 vedtægtsbestemmelser eller lignende i B A/S tvinge klageren til at afstå sine  

 aktier i selskabet, men klageren var ej heller i stand til ensidigt at  

 diktere de handelsvilkår, på hvilke overdragelsen skulle ske.
Resultatet af  

 parternes forhandlinger var herefter blevet, at broderen nok ville købe  

 aktierne, men han ville betale hele købesummen med et usikret gældsbrev med  

 en fast årlig ydelse på 12% af hovedstolen, hvoraf 8% var rente af den til  

 enhver tid værende restgæld, at erlægge hver den 1. januar og den 1. juli  

 termin.
Gældsbrevet var uopsigeligt fra klagerens side.
Klagerens revisor havde på grundlag af eksisterende vedtægtsbestemmelser i  

 B A/S accepteret, at klagerens aktier i selskabet blev anset som afstået til  

 den på overdragelsestidspunktet relevante såkaldt fortrolige kurs.
Revisoren  

 mente imidlertid, at der ved opgørelsen af fortjenesten ved aktiesalget måtte  

 godkendes nedslag som selvangivet på det til fuld afgørelse af hele  

 købesummen modtagne gældsbrev.
Han henviste til, at denne handel mellem 2  

 brødre efter de foran omtalte ledsagende faktiske omstændigheder måtte  

 bedømmes, som om den var indgået mellem parter uden indbyrdes familiemæssige  

 forbindelser, og bemærkede, at praksis, såvel ved Landsskatteretten som ved  

 de almindelige domstole, havde godkendt et sådant kursnedslag i tilsvarende  

 situationer.
Statsskattedirektoratets opfattelse er, at de efter særlige regler  

 beregnede fortrolige kurser er udtryk for aktiernes kontantværdi.
I  

 direktoratets ligningsvejledning er anført, at hvis vederlag for aktier helt  

 eller delvis berigtiges ved udstedelse af gælds- eller pantebreve, skal der  

 sædvanligvis godkendes et nedslag på disse specielle betalingsmidler, men det  

 må herved påses, at et eventuelt betalt kontantbeløb med tillæg af gælds-  

 eller pantebrevets kursværdi svarer til de solgte aktiers kontantværdi.
På baggrund af disse regler, som Landsskatteretten principielt er enig i,  

 må der i hvert enkelt tilfælde foretages en vurdering ud fra de i  

 ligningsvejledningen anførte kriterier.
I denne sag, hvor fortrolig kurs  

 skulle benyttes som omsætningskurs, nærede retten betænkelighed ved - trods  

 revisorens henvisning til handelsomstændighederne - at godkende nogen  

 nedskrivning på det som betaling modtagne gældsbrev.
Den påklagede ansættelse  

 blev derfor stadfæstet.
 LV 1987, K 3.5.4.4.
 (* 1) Afgørelsen er offentliggjort i Skat 1988, nr. 6, side 342.
