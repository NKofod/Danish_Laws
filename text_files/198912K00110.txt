Nr LSF 110 Forslag til Lov om ændring af lov om offentlighed i forvaltningen  

 (Postlister) Fremsat af Leif Hermann (SF) Margrete Auken (SF) Tommy Dinesen (SF) Gert  

 Petersen (SF) Ebba Strange (SF) den 15. december 1989 § 1 I lov nr. 572 af 19. december 1985 om offentlighed i forvaltningen  

 foretages følgende ændring:
 I § 5 indsættes efter stk. 3 som nye stykker:
 »Stk. 4. Til brug for offentligheden udfærdiger  

 forvaltningsmyndigheden, jf. § 1, fortegnelser over de dokumenter, der den  

 pågældende dag er indgået til myndigheden (postlister).
Stk. 5. Nærmere regler herom og om retten til at blive gjort bekendt med  

 fortegnelserne fastsættes af vedkommende minister.« § 2 Loven træder i kraft ved bekendtgørelsen i Lovtidende.
Bemærkninger til lovforslaget I § 6 i det forslag til lov om offentlighed i forvaltningen, der blev  

 fremsat i folketingsåret 1984-85, (se Folketingstidende 1984-85, tillæg A sp.  

 327), foreslog justitsministeren indført adgang til som en forsøgsordning at  

 fastsætte regler om, at nærmere angivne forvaltningsmyndigheder dagligt  

 skulle udarbejde fortegnelser over de dokumenter, der den pågældende dag var  

 indgået til myndigheden (postlister).
 Bestemmelsen, der oprindelig stammede fra lovudkastet i  

 Offentlighedsudvalgets betænkning (betænkning nr. 857/1978), var medtaget for  

 at gennemføre en lettelse i offentlighedens, herunder navnlig pressens,  

 adgang til løbende at orientere sig om sager af almindelig interesse.
I forbindelse med Folketingets behandling af lovforslaget bortfaldt  

 bestemmelsen om postlister imidlertid.
Baggrunden herfor var oplysninger fra  

 Justitsministeriet om, at erfaringerne fra Sverige og Norge syntes at vise,  

 at pressens interesse i en systematisk gennemgang af indgående post var  

 relativt beskeden.
Til støtte herfor fremførte Kommunernes Landsforening i  

 skrivelse af 8. maj 1985, at drøftelser med 2 kommuner, der udarbejder  

 postlister, havde vist, at ingen, heller ikke pressen, havde gjort brug af  

 ordningen.
I stedet for indførelse af en postlisteordning aftaltes under  

 forhandlingerne, at Justitsministeriet skulle overveje, om der på anden måde  

 i praksis generelt kan gennemføres foranstaltninger, der kan lette  

 offentlighedens - navnlig pressens - mulighed for at skaffe sig kendskab til  

 sager af almindelig interesse.
Det forhold, at den nye lov om offentlighed i forvaltningen, der trådte i  

 kraft den 1. januar 1987, ikke indeholdt regler om udfærdigelse af  

 postlister, har givet anledning til kritiske udtalelser fra dagspressens  

 medarbejdere, herunder Dansk Journalistforbund.
Således fremførte forbundet  

 ved en resolution vedtaget på delegeretmødet den 26. april 1989 kravet om  

 ændring af offentlighedsloven, således at bl.a. postlister indførtes.
Pressens grundlag for endnu en gang at rejse dette krav har dels været  

 kontakter med norske og svenske kolleger og dels en rapport fra Dansk  

 Journalistforbund om et forsøg med åbne postlister i Thyholm Kommune.
Denne  

 rapport er fremsendt til Folketingets Retsudvalg (alm. del - bil. 391,  

 folketingsåret 1988-89). En postlisteordning er fra 1. juli 1989 endvidere  

 indført i Københavns Magistrats 1. afdeling.
På grundlag af den viden, der er indhentet siden behandlingen af  

 justitsministerens forslag til ny offentlighedslov i 1984, må det uden videre  

 antages, at de argumenter, der lå til grund for beslutningen om at lade  

 postlisteordningen udgå af lovforslaget, har mistet deres styrke.
En generel  

 postlisteordning bør efter forslagsstillernes opfattelse indføres i den  

 offentlige forvaltning snarest.
Dermed vil øvrige initiativer vedrørende en  

 større åbenhed om den offentlige forvaltning blive understøttet.
Dette gælder  

 eksempelvis offentliggørelse af udvalgsdagsordener m.m.
