Skriftlig fremsættelse (15. november 2017) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse og lov om vandforsyning m.v. (Målrettet arealbeskyttelse for at beskytte grundvand mod pesticider) (Lovforslag nr.
L 102) Lovforslaget udmønter en del af den politiske aftale om Pesticidstrategi 2017-2021 mellem regeringen (Venstre, Liberal Alliance og Det Konservative Folkeparti), Dansk Folkeparti, Socialdemokratiet, Det Radikale Venstre og Socialistisk Folkeparti af 21. april 2017.
Formålet med lovforslaget er at styrke den målrettede beskyttelse af grundvandet mod forurening med pesticider inden for drikkevandsboringers nærområde.
Forslaget omfatter forbud mod påfyldning og opblanding af pesticider og udvendig vask af pesticidsprøjter inden for de såkaldte boringsnære beskyttelsesområder, herunder på vaskepladser.
Forslaget indeholder også en hjemmel til, at miljø- og fødevareministeren i en bekendtgørelse kan udpege boringsnære beskyttelsesområder.
Der ydes godtgørelse for allerede etablerede vaskepladser via vandprisen.
Det skal i den forbindelse godkendes af EU-kommissionen, at statsstøttereglerne overholdes.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
