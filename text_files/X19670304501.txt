 Besvaret en række spørgsmål fra en advokat i forbindelse med sager om  

 erstatning for tabt arbejdsfortjeneste med, at bidraget (både arbejdsgiverens  

 og lønmodtagerens del) tilkommer ATP og ikke lønmodtageren, at det normalt  

 ikke er muligt at afgøre, om manglende indbetaling for en periode til sin tid  

 vil medføre nedsættelse af pension, at arbejdsgiveren skal betale bidrag  

 efter de almindelige regler, hvis det ved dom pålægges ham at udbetale en  

 skadelidt fuld løn under arbejdsfravær efter et ulykkestilfælde, og at ATP  

 ikke kan udtale sig om det erstatningsretlige spørgsmål i sager af denne art.
 I brev af 31. maj 1966 har De rejst visse spørgsmål om forholdet til  

 Arbejdsmarkedets Tillægspension i tilfælde, hvor der i erstatningssager  

 foruden krav om erstatning for tabt arbejdsfortjeneste rejses krav om  

 erstatning for arbejdsgiverens bidrag til tillægspensionsordningen.
 I denne anledning skal ATP udtale følgende:
 Ad spørgsmål 1 og 2:
Efter ATP's opfattelse kan arbejdsgiverbidraget til  

 tillægspensionsordningen ikke direkte antages at tilkomme den enkelte  

 lønmodtager.
Hele bidraget til tillægspensionsordningen såvel arbejdsgiverens  

 som lønmodtagerens del tilkommer ATP, idet arbejdsgiveren ved lovens §§ 17 og  

 31 er forpligtet til at indbetale bidrag til ATP for de af ham beskæftigede  

 og aflønnede lønmodtagere.
 Under sygdom m.v. skal der ikke svares bidrag til ordningen, med mindre  

 lønmodtageren får udbetalt fuld løn af arbejdsgiveren.
 Ad spørgsmål 3:
Størrelsen af den tillægspension, som et medlem af ordningen eventuelt vil  

 blive berettiget til fra det fyldte 67. år, afhænger foruden af meldemmets  

 alder ved indtrædelsen i ordningen også af det samlede antal bidrag, som  

 indbetales for pågældende.
Ved opgørelsen af den pensionsanciennitet, der  

 lægges til grund ved pensionsberegningen, godskrives der ifølge lovens § 8,  

 stk. 1, medlemmer, der ikke er fyldt 60 år, 1 års anciennitet på grundlag af  

 indbetalinger for 44 uger (11 måneder), og medlemmer, der er fyldt 60 år, 1  

 års anciennitet på grundlag af indbetalinger for 36 uger (9 måneder). Som  

 følge af denne regel har et medlem mulighed for at opnå ret til den til hans  

 indtrædelsesalder svarende maksimumspension, selv om der ikke uafbrudt er  

 indbetalt bidrag for ham fra datoen for hans indtrædelse i ordningen og til  

 hans fyldte 67. år.
Det er derfor ikke muligt på forhånd at afgøre, om  

 manglende indebtalinger i en periode vil medføre reduktion af den endelige  

 pension, og i bekræftende fald hvor stor en sådan reduktion vil blive.
 Ad spørgsmål 4 og 5:
Dersom det ved dom pålægges en arbejdsgiver at udbetale skadelidte fuld  

 løn for arbejdsfravær efter et ulykkestilfælde, har arbejdsgiveren som  

 ovenfor nævnt pligt til at indbetale bidrag til tillægspensionsordningen  

 efter de sædvanlige regler for en sådan periode.
Bidraget skal da udredes med  

 2/3 af arbejdsgiveren og 1/3 af lønmodtageren.
 Det tilføjes, at ATP ikke kan udtale sig om de erstatningsretlige  

 spørgsmål i sager af denne art.
