Mellem Kommunedata og PROSA er indgået en hovedaftale, hvis  

 bestemmelser om ledelsesretten svarer til bestemmelserne herom i hovedaftalen  

 mellem DA og LO.
På et tidspunkt, hvor samarbejdsaftalen mellem parterne var  

 bortfaldet efter at være opsagt af PROSA, indbød Kommunedata PROSA's  

 tillidsrepræsentanter til en orientering om et oplæg til en  

 organisationsændring samtidig med, at det blev tilkendegivet, at der var  

 pålagt mødets deltagere tavshedspligt med hensyn til mødets emne og dets  

 behandling.
Tillidsrepræsentanterne afslog indbydelsen med den begrundelse,  

 at tavshedspligten ville afskære dem fra at orientere medlemmerne om mødets  

 forløb, hvilket ville stride mod tillidsrepræsentanternes forpligtelse til at  

 svare på spørgsmål fra medlemmerne.
PROSA indklagede herefter Kommunedata for  

 Arbejdsretten for ikke at have forhandlet med PROSA, inden der blev truffet  

 bestemmelse om omorganiseringen, hvilket påstodes at indebære en overtrædelse  

 af hovedaftalens bestemmelser om, at ledelsesretten skal udøves i samarbejde  

 med arbejdstagerne og deres tillidsrepræsentanter.
Arbejdsretten udtalte, at samarbejdsaftalens bortfald ikke medførte,  

 at Kommunedata var helt frigjort for pligten til samarbejde.
Det fandtes  

 velbegrundet, at der var pålagt deltagerne i det møde, hvortil PROSA's  

 tillidsrepræsentanter var indbudt, tavshedspligt, idet Kommunedata's  

 bestyrelse endnu ikke var gjort bekendt med det forslag, der skulle drøftes.  

 Det fandtes herefter berettiget, at der var pålagt mødedeltagerne  

 tavshedspligt, og Kommunedata, der indbød PROSA til et nyt møde straks efter  

 at forslaget var godkendt af bestyrelsen, frifandtes.
 Under denne sag har Landsforeningen Prosa for PROSA/KMD indklaget  

 Kommunedata I/S for Arbejdsretten, hvor klageren har nedlagt følgende  

 påstande:
 1. Indklagede tilpligtes at anerkende, at virksomheden har begået brud på  

 den gældende hovedaftale.
 2. Indklagede pålægges en alvorlig bod.
 Indklagede har påstået frifindelse.
 I tilslutning til den mellem Kommunedata og PROSA/KMD indgåede  

 overenskomst for EDB-personale er der indgået en hovedaftale mellem parterne.  

 Denne indeholder blandt andet følgende bestemmelser:
 »§ 1. Kommunedata og PROSA/KMD er enige om at fremme et godt  

 samarbejde og virke for rolige og stabile arbejdsforhold på tjenestestederne.  

 Kommunedata vil hverken direkte eller indirekte lægge hindringer i vejen for,  

 at medarbejderne organiserer sig inden for PROSA/KMD.
§ 2. Kommunedata udøver ledelsesretten i overensstemmelse med de i den  

 kollektive overenskomst indeholdte bestemmelser og i samarbejde med  

 arbejdstagerne og deres tillidsrepræsentanter i henhold til de mellem  

 Kommunedata og PROSA/KMD til enhver tid gældende aftaler.« Til hovedaftalen er knyttet en række protokollater, herunder protokollat  

 nr. 1 vedrørende samarbejdsaftale, der lyder således:
 »Parterne er enige om, at PROSA/KMD tilslutter sig virksomhedens  

 hidtidige samarbejdsaftale fra 1976, idet følgende forhold supplerer aftalen:
 1. Tilslutningen får virkning fra 1. juni 1987, og ophører senest 1. juni  

 1989.
2. Kommunedata gennemfører i perioden en revision af samarbejdsaftalen med  

 henblik på, at PROSA/KMD ved periodens ophør kan blive omfattet af  

 samarbejdsaftalens vilkår på lige fod med andre aftaleparter.« Den nævnte samarbejdsaftale giver nærmere regler om samarbejdet blandt  

 andet følgende bestemmelser:
 »§ 2 Samarbejdsudvalgets sammensætning.
 Stk. 7.
Samordningsudvalget består af den administrerende direktør som formand og  

 fællestillidsrepræsentanten som næstformand.
Disse to fastlægger i forening  

 samordningsudvalgets arbejdsgang, hvor denne ikke er beskrevet ved nærværende  

 bestemmelser.
Herudover indgår principielt formand og næstformand fra hvert  

 samarbejdsudvalg.
I særlige tilfælde kan disse i stedet repræsenteres ved  

 stedfortrædere fra samarbejdsudvalget.
§ 7. Samarbejdsudvalgets formål Stk 1.
Samarbejdsudvalget har til formål at virke for, at det størst mulige antal  

 af medarbejderne engageres i det i indledningen beskrevne daglige samarbejde.  

 Udvalget skal arbejde for at tilvejebringe og bevare gode og rolige arbejds-  

 og beskæftigelsesforhold i Kommunedata, at øge de ansattes tryghed og  

 trivsel, deres interesse i forbedring af virksomhedens drift, effektivitet og  

 konkurrencemæssig stilling, samt den gensidige information på de i §§ 9-11  

 omhandlede områder.
Udvalget skal i denne forbindelse modtage forslag, som de  

 ansatte i Kommunedata selvstændigt kan fremsætte med henblik på at forbedre  

 arbejdseffektiviteten, sikkerheden under arbejdet eller andre  

 foranstaltninger til gavn for virksomheden og de ansatte.
Stk. 2 Samordningsudvalget har følgende koordinerende opgaver:
a. at virke for fremme af samarbejdsudvalgenes virksomhed, b. at virke vejledende for de nedsatte samarbejdsudvalg, c. at afgøre fortolkningsspørgsmål af nærværende bestemmelser, d. at behandle og i enighed afgøre lokale uoverensstemmelser og spørgsmål  

 omfattende to eller flere tjenestesteder vedr. bestemmelser, som er  

 indbefattet i de i §§ 9-11 omhandlede områder, og som af et samarbejdsudvalg  

 forelægges for samordningsudvalget, e. at registrere alle aftaler om samarbejdsudvalg.
§ 8. Samarbejdsudvalgets opgaver c.
Modtage information.« Til denne bestemmelse findes følgende forklarende note:
 »Ved information forstås såvel forudgående som efterfølgende  

 information, idet førstnævnte form bør anvendes i alle tilfælde, hvor det  

 praktisk er muligt, og i så god tid, at udvalgene har mulighed for at udøve  

 de til dem henlagte beføjelser, forinden eventuelle ændringer foretages.
§ 9. Arbejdsforhold Stk. 2.
 Spørgsmål i forbindelse med større rationaliseringsforanstaltninger og  

 omlægninger i virksomheden samt strukturrationaliseringer, der berører de på  

 tjenestestedet ansatte, skal behandles ved samråd i samarbejdsudvalget,  

 forinden de pågældende foranstaltninger besluttes og iværksættes.
 § 12. Information fra samarbejdsudvalget.
Da samarbejdsudvalget skal arbejde for gode arbejdsforhold til gavn for  

 virksomheden og alle dens medarbejdere, påhviler det udvalget udover den  

 information, der gives af ledelsen, at drage omsorg for, at samtlige  

 medarbejdere skriftligt eller mundtligt fortløbende orienteres om udvalgets  

 arbejde (videreinformation). Oplysninger, der af ledelsen gives udvalget som  

 fortrolige, må ikke videregives, og må ikke optages i protokol eller  

 referat.« I en skrivelse af 6. januar 1989 opsagde klageren den i protokollatet  

 nævnte tilslutning til samarbejdsaftalen af 1979 med ophør pr. 1. juni 1989,  

 og der er ikke indgået ny samarbejdsaftale.
 Om det påståede overenskomstbrud er oplyst følgende:
Ved en skrivelse af 14. november 1989 indbød indklagede PROSA/KMD's  

 tillidsrepræsentanter til et møde den 4. december, hvor Heine Simoni  

 Jørgensen ville orientere om et oplæg til en organisationsændring, som skulle  

 forelægges bestyrelsen på et møde den 16. december.
Det blev understreget, at  

 mødets deltagere var pålagt tavshedspligt med hensyn til mødets emne og dets  

 behandling.
 Herpå svarede klageren den 30. november:
 »Vi anerkender hermed modtagelsen af brev af 14. november 1989.
 PROSA/KMD meddeler samtidigt, at vi ikke ønsker at deltage i  

 orienteringsmødet den 4. december 1989.
 Der er følgende årsager:
- PROSA/KMD er en medlemsorganisation.
Dette betyder at  

 tillidsrepræsentanter skal kunne svare på spørgsmål fra medlemmerne.
 Dette kan selvsagt ikke lade sig gøre, når vi får pålagt tavshedspligt.
 - Kommunedata I/S vil give en orientering.
 Dette strider mod hovedaftalen, som taler om ledelsens ret til at lede og  

 fordele arbejdet i samarbejde med tillidsrepræsentanterne.
Vi har den opfattelse, at sådanne spørgsmål skal forhandles før  

 beslutningerne træffes.« Den 14. december skrev indklagede således til klageren:
 »Med henvisning til jeres brev dateret d. 30. november 1989, tager vi  

 til efterretning, at PROSA/KMD ikke ønsker at blive inddraget i den fase af  

 den planlagte organisationsændring, hvor det er nødvendigt, at de implicerede  

 parter pålægges tavshedspligt.
 Når indkaldelsen til mødet den 4. december 1989 kom netop i denne fase,  

 skyldtes det mit ønske om at drøfte en ny organisation, inden beslutningen  

 blev truffet.
 I stedet indkalder jeg hermed PROSA's tillidsrepræsentanter til et møde  

 efter bestyrelsens behandling af den foreslåede ændring, hvilket finder sted  

 d.d.
 Forudsat at bestyrelsen godkender hovedtrækkene i den nye organisation, er  

 der behov for mange drøftelser om, hvorledes vi i fællesskab får  

 organisationen til at fungere.
 Jeg ser derfor gerne, at PROSA - som en af de 2 fagforeninger KMD  

 forhandler overenskomst med - bidrager i de nødvendige drøftelser.
Mødet afholdes torsdag den 21. december 1989 kl. 15.00 på  

 Hovedkontoret.« Under domsforhandlingen er der afgivet forklaring af fællestillidsmand  

 Niels Agger Poulsen, tillidsmand Erling Stegenborg, borgmester Evan Jensen og  

 direktør Heine Simoni Jørgensen.
Niels Agger Poulsen har forklaret, at klageren opsagde samarbejdsaftalen,  

 da indklagede ikke levede op til den.
I begyndelsen af november 1989 erfarede  

 han gennem et fagtidsskrift om forestående organisationsændringer.
Han hørte  

 ikke herom fra virksomheden, før han modtog den første mødeindkaldelse.
Da  

 der blev pålagt tavshedspligt, hvilket medførte, at man ikke kunne opfylde  

 sit ansvar over for medlemmerne, valgte man at sende afbud.
De  

 organisatoriske ændringer er gennemført pr. 1. oktober 1990, og der har ikke  

 i den anledning været uoverensstemmelser med ledelsen.
Klageren har ikke  

 begæret mægling i anledning af opsigelsen af samarbejdsaftalen.
Erling Stegenborg har forklaret, at han er tillidsrepræsentant på  

 Kommunedata, Ålborg Central.
Man havde der samarbejdsudvalg, men opsagde  

 samarbejdsaftalen af flere grunde, blandt andet fordi man følte, at  

 indklagede ikke levede op til protokollatets bestemmelser.
I begyndelsen af  

 november 1989 hørte han om omorganiseringen, men blev ikke orienteret af  

 virksomheden, før den første mødeindkaldelse kom.
De ville ikke deltage i  

 mødet, fordi de følte, at de blev taget som gidsler.
Evan Jensen har forklaret, at han har været bestyrelsesformand siden 1986.  

 Det er direktionen, som skal komme med en indstilling, på grundlag af hvilken  

 bestyrelsen træffer beslutning.
Dagsordenen med indstilling kom ca. 1 uge før  

 bestyrelsesmødet den 14. december 1989. Der blev ved beslutningen ændret en  

 hel del ved virksomhedens struktur.
Personalet var orienteret, og bestyrelsen  

 gik ud fra, at sagen havde været forelagt de steder, den skulle.
Man kunne  

 vel teoretisk tænke sig, at den trufne beslutning blev ændret, men man  

 arbejdede jo ikke i blinde.
Heine Simoni Jørgensen har forklaret, at han har været virksomhedens  

 direktør siden 1983. I løbet af efteråret overvejede direktionen ændringer af  

 den 12 år gamle organisation, så den blev mere tidssvarende.
Direktionen  

 havde udarbejdet et forslag til et møde med formandskabet i slutningen af  

 november 1989. Formandsskabet gav nogle gode råd, som medførte ændringer i  

 forslaget.
Herefter blev samordningsudvalget indkaldt til den 4. december og  

 ligeledes blev klageren indbudt, fordi foreningen ikke var med i  

 samarbejdsudvalget.
For ikke at gøre forskel blev tillige HK indkaldt samme  

 dag, og dette forbund kom.
Virksomheden ønskede at høre de to forbunds  

 mening.
Forslaget var endnu ikke klart til forelæggelse for bestyrelsen.  

 Derefter orienteredes de lokale samarbejdsudvalg på møder den 7., 11., 12. og  

 13. december.
Der fremkom ikke på disse møder bemærkninger, der gav anledning  

 til ændring af forslaget.
Det var på alle møder tilkendegivet, at  

 oplysningerne var fortrolige, og der blev ikke protesteret herimod.
Klageren har til støtte for sine påstande anført, at indklagede har begået  

 overenskomstbrud ved ikke at forhandle med klageren, inden der blev truffet  

 bestemmelse om omorganiseringen.
Dette opfylder ikke kravet i hovedaftalens §  

 2 om, at ledelsesretten skal udøves i samarbejde med arbejdstagerne og deres  

 tillidsrepræsentanter.
Kun hvis tillidsmændene påtog sig tavshedspligt, kunne  

 de få indflydelse på beslutningen, og de har ikke efterfølgende haft mulighed  

 for indflydelse.
Der må være en særlig hjemmel for at pålægge  

 tillidsrepræsentanter, der både er kollegers talsmand og organisationens  

 repræsentanter, tavshedspligt, og en sådan hjemmel findes ikke hverken i  

 aftale eller arbejdsretlig teori og praksis.
Der kan ikke herved henvises til  

 samarbejdsaftalens § 12, idet samarbejdsaftalen i henhold til protokollatet  

 var udløbet.
Hvis samarbejdsaftalens § 12 alligevel gælder, henvises til, at  

 det er en undtagelsesbestemmelse, og at der ikke har været fyldestgørende  

 grund til at pålægge tavshedspligt.
Indklagede har til støtte for sin frifindelsespåstand anført, at  

 hovedaftalens § 2 må fortolkes efter sin ordlyd.
Bestemmelsen fastslår, at  

 ledelsesretten skal udøves i henhold til de til enhver tid gældende aftaler.  

 Regler om informationspligt fandtes i samarbejdsaftalen, men denne er  

 bortfaldet efter opsigelse fra klageren.
Hovedaftalens § 2 er en  

 henvisningsregel, men det regelsæt, hvortil henvises, er bortfaldet.
Der er  

 herefter ingen støtte for, at ledelsen havde informationspligt, men den  

 ønskede alligevel at orientere tillidsrepræsentanterne.
Tavshedspligten var  

 velbegrundet, fordi ledelsen endnu ikke vidste, om bestyrelsen ville godkende  

 forslaget.
Der er på alle de øvrige møder forud for bestyrelsesmødet pålagt  

 tavshedspligt, og der må være des større adgang hertil, når der ikke engang  

 er pligt til at informere.
 Arbejdsretten skal udtale:
§ 2 i hovedaftalen, der har samme indhold som Hovedaftalen mellem Dansk  

 Arbejdsgiverforening og Landsorganisationen i Danmark, foreskriver, at  

 ledelsesretten skal udøves i samarbejde med arbejdstagerne og deres  

 tillidsrepræsentanter i henhold til de til enhver tid gældende aftaler.
Det  

 er normalt, at der findes aftaler, som giver nærmere regler om samarbejdets  

 udstrækning og form.
En sådan samarbejdsaftale var også indgået mellem  

 parterne, men aftalen var dels opsagt af klageren, dels udløbet efter  

 indholdet af protokollatet.
Begge har herefter anset aftalen for bortfaldet,  

 hvilket derfor lægges til grund.
Aftalens bortfald kan imidlertid ikke  

 medføre, at klageren er blevet helt frigjort for pligten til samarbejde.  

 Indklagede havde indbudt klagerens tillidsrepræsentanter til et møde, hvor de  

 i lighed med indklagedes øvrige samarbejdspartnere kunne blive orienteret om  

 direktionens forslag og få lejlighed til at fremføre deres synspunkter.
Det  

 var over for alle deltagere i de forskellige møder tilkendegivet, at der var  

 tavshedspligt.
Dette var velbegrundet, så længe bestyrelsen ikke var gjort  

 bekendt med forslaget, og havde haft lejlighed til at tage stilling til det.  

 Da klageren i hvert fald ikke kan have en bedre retsstilling end de, der er  

 parter i en samarbejdsaftale, findes indklagede at have været berettiget til  

 at pålægge også klageren tavshedspligt.
Det kan ikke gøre nogen forskel, at  

 der var tale om tillidsrepræsentanter, da den stedlige tillidsrepræsentant er  

 født næstformand for samarbejdsudvalget.
Ved at nægte at deltage i mødet den  

 4. december har klageren selv afskåret sig fra at få information inden  

 bestyrelsesmødet, og indklagede indbød klageren til nyt møde straks efter at  

 forslaget var godkendt af bestyrelsen.
 Indklagede har således givet klageren adgang til at øve indflydelse på  

 beslutningen om omorganisering og gennemførelsen af direktionens forslag og  

 har derfor ikke handlet i strid med hovedaftalens § 2. Herefter frifindes  

 indklagede.
 T h i k e n d e s f o r r e t :
 Indklagede, Kommunedata I/S, frifindes.
 Klageren, Landsforeningen Prosa for PROSA/KMD, skal betale udgifterne ved  

 Arbejdsrettens behandling af sagen med 2.000 kr.
 (* 1) Henvisninger: Per Jacobsen 582 ff, s.588, note 15, s.628 ff,  

 Hasselbalch Tillidsmandsret (1988) s.185-86, K 9728 (A 1982, s.104).
