Fremsat den 10. marts 2021 af Peter Skaarup (DF), Karina Adsbøl (DF), Kristian Thulesen Dahl (DF) og Morten Messerschmidt (DF) Forslag til folketingsbeslutning om, at indsatte ikke ved aktindsigt eller på anden måde kan få kendskab til fængselsansattes personlige oplysninger Folketinget pålægger regeringen at tage de nødvendige lovgivningsmæssige initiativer og at foretage de fornødne ændringer i administrative forskrifter med henblik på at sikre, at indsattes aktindsigt ikke inkluderer at kunne få oplyst de fængselsansattes navn eller andre personlige oplysninger, således, at de ansatte i landets fængsler kan opretholde den nødvendige anonymitet over for de indsatte.
Bemærkninger til forslaget I de danske fængsler sidder mange forskellige mennesker, som har begået mange forskellige lovovertrædelser.
Langt de fleste af dem udgør ikke et problem for de ansatte i fængslerne, men der er desværre nogle, som udfordrer systemet og dem, der repræsenterer det.
Som en del af de indsattes rettigheder har de mulighed for at søge om aktindsigt i egen sag.
Det kan f.eks. være af ren interesse, med hensyn til hvad der er noteret om dem, eller for at indgive en klage over personalet.
For nogle indsatte er det imidlertid udelukkende for at få informationer om de ansatte, som arbejder med dem i fængslerne.
Her vil de indsatte som en del af indsigten få oplysninger om de ansattes fulde navne.
Dette er problematisk, da det kan afstedkomme, at den anonymitet, som ansatte i landets fængsler normalt har, vil blive kompromitteret.
Denne indsigt kan bruges til at skaffe sig private oplysninger om de ansatte.
Det er desværre ikke unormalt, at indsatte bruger denne ret til at søge om indsigt i egen sag til at finde ud af, hvem de fængselsbetjente, som arbejder med dem, er.
Det er en viden som bruges til i dagligdagen at lægge pres på fængselsbetjentene i form af chikane, direkte eller indirekte trusler eller i værste fald chikane og overfald uden for arbejdstid.
 Det forhold, at indsatte kan opnå indsigt i de ansattes personlige oplysninger til brug for enten at lægge et pres, chikanere eller udøve decideret vold, vil unægtelig kunne påvirke den ansattes mulighed for at varetage jobbet som planlagt.
Forslagsstillerne ønsker derfor, at ansatte i landets fængsler kan opretholde den nødvendige anonymitet over for de indsatte.
Derfor foreslås det, at indsattes aktindsigt ikke inkluderer den enkelte ansattes navn eller andre personlige oplysninger.
Som et led i en reel aktindsigt har den indsatte ikke nogen positiv gavn af at vide, hvad fængselsbetjentens navn er.
Efter forslagsstillernes overbevisning er den ansattes navn derfor ikke nødvendig at kende for de indsatte, men bør udelukkende være til brug for Kriminalforsorgen, hvis der bliver behov for ansættelsesretlige tiltag i relation til den ansatte.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at indsatte ikke ved aktindsigt eller på anden måde kan få kendskab til fængselsansattes personlige oplysninger.
(Beslutningsforslag nr.
B 279) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
