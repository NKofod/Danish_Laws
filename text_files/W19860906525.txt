Ankestyrelsens principafgørelse O-24-86 om oplysningspligt - opholdsbetaling - efterbetaling - plejehjemsophold Resume:
 En pensionist, der havde ophold på et plejehjem, var fejlagtigt afkrævet et for lille beløb i opholdsbetaling vedrørende perioden 1. februar 1984 -31. december 1984.
 Pensionisten fandtes at have opfyldt sin oplysningspligt overfor plejehjemsadministrationen ved fremsendelse af kopi af selvangivelse for 1983 og 1984. Kommunen var derefter ikke berettiget til at kræveefterbetaling af den manglende opholdsbetaling. Ændring af egenbetalingen kunne herefter først ske med virkning fra den måned, hvor pensionisten havde fået meddelelse om ændringen.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 18 og § 84 Sagsfremstilling:
En pensionist fik i forbindelse med indflytning på plejehjem den 1. februar 1984 meddelelse fra migistratsafdelingens plejehjemsadministration om, at hendes egenbetaling var fastsat til 2.530 kr. månedlig.
I beregningen, som pensionisten fik kopi af, var der ikke medtaget en rente tilkendt i henhold til lov om erstatning til besættelsestidens ofre.
Der var ikke rettet henvendelse til plejehjemsadministrationen i anledning af denne manglende oplysning, men den 15. april 1984 og den 6. marts 1985 fremsendte pensionistens skøn kopi af pensionistens selvangivelser for henholdsvis 1983 og 1984.
På grundlag af oplysningerne i pensionistens selvangivelser ændrede plejehjemsadministrationen i marts 1985 beregningen af egenbetalingen fra 1. februar 1984 til 3.920 kr. pr. måned, hvorved der opstod et efterbetalingskrav på 15.290 kr.
Kravet skyldtes, at den tilkendte renteerstatning ikke var medtaget i den oprindelige beregning, der blev foretaget i januar 1984, da plejehjemsadministrationen ikke mente, at denne indtægt fremgik af den tilsendte selvangivelse for 1983.
 Pensionistens søn anførte hertil, at der i selvangivelsen for 1983, som indtægt under betegnelsen "rente (1.10-31.12.1983) i henhold til lov om besættelsestidens ofre, Sikringsstyrelsen", var opgivet 13.084 kr.
Magistratsafdelingen, plejehjemsadministrationen, fastholdt kravet om efterbetaling.
Afgørelsen begrundedes med, at såfremtplejehjemsadministrationens beregningsgrundlag ikke var i over ensstemmelse med de faktiske tal, måtte ny egenbetaling beregnes med tilbagevirkende kraft, således at pensionistens andel af egenbetalingen blev bragt i overensstemmelse med bistandslovens § 84. Erstatningen fra Sikringsstyrelsen var opført på selvangivelsen med 13.084 kr., men var ikke medtaget i beregningsgrundlaget, idet beløbet var opfattet som en engangsbetaling.
Plejehjemsadministrationen henviste endelig til, at der ikke var mulighed for at få de konkrete oplysninger om pensionistens indtægter før selvangivelse for 1984 var modtaget den 6. marts 1985. Pensionistens søn anførte, at det skyldtes plejehjemsadministrationens forhold, at den løbende opholdsbetaling var ukorrekt beregnet.
Plejehjemsadministrationen havde haft mulighed for at rette henvendelse til pensionisten eller Sikringsstyrelsen, hvis oplysningerne i selvangivelsen for 1983 havde givet anledning til tvivl.
 Lovgrundlag: Bistandsloven, §§ 18 og 84.
 Afgørelse:
 Ankestyrelsen finder, at pensionisten må anses for at have givet plejehjemsadministrationen oplysning om sine indtægtsforhold, herunder rente fra Sikringsstyrelsen, ved fremsendelse af selvangivelse for 1983 den 15. april 1984.
 Ankestyrelsen finder ikke, at der i bistandslovens § 84 eller i andre bestemmelser i bistandsloven er taget stilling til, hvorledes der skal forholdes, når der viser sig, at der fejlagtigt for en periode er afkrævet en pensionist et for lille beløb i opholdsbetaling.
 Ankestyrelsen finder, at efterbetalingskravet må anses for undergivet de begrænsninger, der følger af dansk rets almindelige regler.
 Allerede under hensyn til at pensionisten anses for at have givet plejehjemsadministrationen oplysning om sine økonomiske forhold, finder Ankestyrelsen ikke, at plejehjemsadministrationen er berettiget til at kræve efterbetaling.
 Ankestyrelsen finder derfor, at den egenbetaling på 3.920 kr. månedlig, der er meddelt den 26. marts 1985, først kan opkræves med virkning fra 1. marts 1985.
 Ankestyrelsen ændrer således magistraten, plejehjemsadministrationens, afgørelse.
