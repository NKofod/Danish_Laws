 Hjemvisning af påbud om brug af autoriseret arbejdsmiljørådgiver på grund af uklarhed om rette modtager af påbud.
 Arbejdsmiljøklagenævnet har på møde den 27. april 2010 behandlet kommunens klage over Arbejdstilsynets 5 afgørelser af den 19. marts 2009 om påbud om brug af autoriseret arbejdsmiljørådgiver på grund af gentagne overtrædelser af arbejdsmiljølovgivningen vedrørende formelle krav, indeklima, ergonomisk arbejdsmiljø, ulykkesrisici og psykisk arbejdsmiljø, samt afgørelse af den 18. juni 2009 om påbud om brug af autoriseret arbejdsmiljørådgiver på grund af gentagne overtrædelser af arbejdsmiljølovgivningen vedrørende støj.
Nævnet traf følgende A F G Ø R E L S E Arbejdsmiljøklagenævnet finder, at påbud om, at kommunen skal bruge en autoriseret arbejdsmiljørådgiver til at bistå med at sikre,  at problemer med formelle krav, f.eks. arbejdspladsvurdering, sikkerhedsorganisation og brugsanvisninger forebygges og løses på tværs af virksomhedens produktionsenheder  at problemer med indeklima forebygges og løses på tværs af virksomhedens produktionsenheder  at problemer med ergonomisk arbejdsmiljø forebygges og løses på tværs af virksomhedens produktionsenheder  at problemer med ulykkesrisici forebygges og løses på tværs af virksomhedens produktionsenheder  at problemer med psykisk arbejdsmiljø forebygges og løses på tværs af virksomhedens produktionsenheder  at problemer med støj forebygges og løses på tværs af virksomhedens produktionsenheder, skal belyses nærmere.
 Arbejdsmiljøklagenævnet hjemviser derfor Arbejdstilsynets afgørelser af 19. marts 2009 og 18. juni 2009.
B E G R U N D E L S E Efter reglerne om brug af autoriseret arbejdsmiljørådgiver skal arbejdsgiveren efterkomme påbud om autoriseret arbejdsmiljørådgiver.
 Rådgiveren skal understøtte virksomhedens forebyggende egenindsats samt støtte sikkerhedsarbejdet i virksomheden.
 Påbudene om brug af autoriseret arbejdsmiljørådgiver er stilet til kommunen på adressen opgivet i CVR.
 Adressen i CVR referer imidlertid til Koncernservice, som er en kontraktstyret enhed i kommunens Økonomiforvaltning, der sælger serviceydelser til kommunens 7 forvaltninger og deres i alt 1.500 enheder.
 Arbejdsmiljøklagenævnet finder derfor ikke, at kommunens Koncernservice umiddelbart kan anses for at være arbejdsgiver.
 Det er nævnets opfattelse, at der bl.a. mangler oplysninger om, hvem der i relation til de enkelte forvaltningers enheder kan anses for at være arbejdsgiver ud fra bl.a. arbejdsretlige forhold herunder overenskomster, hvordan sikkerhedsarbejdet er opbygget, hvem der i skatteretlig henseende er arbejdsgiver samt oplysninger i forhold til CVR-lovgivningen og anvendelsen heraf.
R E G L E R Arbejdsmiljøklagenævnet henviser til:
  Om Arbejdstilsynet hjemmel til at give påbud:
 § 77a, stk. 1, i bekendtgørelse nr. 268 af 18. marts 2005 af lov om arbejdsmiljø med de ændringer der følger af lov nr. 175 af 27. februar 2007 og lov nr. 1395 af 27. december 2008.
  Om autoriseret arbejdsmiljørådgiver:
 § 4, § 37, § 39, § 42, § 43, § 44, § 46 og § 49, i bekendtgørelse nr. 259 af 20. marts 2007 om brug af autoriserede arbejdsmiljørådgivere.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
 Arbejdsmiljøklagenævnet skal anmode om at blive orienteret om sagens videre forløb.
På klagenævnets vegne Fuldmægtig Kopi til  Arbejdstilsynet, Tilsynscenter , Postboks 1228, 0900 København C J.nr.
 Afgørelsens retlige grundlag kan læses på de følgende sider.
Regler Bekendtgørelse nr. 268 af 18. marts 2005 af lov om arbejdsmiljø med de ændringer der følger af lov nr. 175 af 27. februar 2007 og lov nr. 1395 af 27. december 2008 § 77a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 4. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet træffer 15 eller flere afgørelser om overtrædelser af arbejdsmiljølovgivningen, der 1) er konstateret på 2 eller flere forskellige produktionsenheder under den samme juridiske enhed, og 2) er konstateret inden for en periode af mindst 6 måneders og højst 12 måneders varighed, og 3) samtlige afgørelser ligger inden for ét af følgende emner:
 a) Støj.
 b) Vibrationer.
 c) Ikke-ioniserende stråling.
 d) Termiske belastninger.
 e) Ergonomisk arbejdsmiljø.
 f) Psykisk arbejdsmiljø.
 g) Kemiske og biologiske belastninger.
 h) Indeklima.
 i) Ulykkesrisici.
 j) Formelle krav, f.eks. arbejdspladsvurdering, sikkerhedsorganisation og brugsanvisninger.
 k) Unges arbejde.
 l) Velfærds- og belysningsforanstaltninger.
 m) Hudbelastninger.
Kapitel 4 Rådgivningspligt § 37. Modtageren af påbud efter kapitel 2 og 3 har pligt til at bruge en arbejdsmiljørådgiver, der er autoriseret til at yde rådgivning i relation til de nævnte arbejdsmiljøforhold.
 Stk. 2. Påbud om brug af en autoriseret arbejdsmiljørådgiver kan ikke efterkommes ved at benytte en autoriseret arbejdsmiljørådgiver, der hører under den juridiske enhed, som har modtaget påbuddet.
 § 39. Ved rådgivningspåbud efter § 4 har arbejdsgiveren pligt til at bruge en autoriseret arbejdsmiljørådgiver til at bistå med rådgivning til en kortlægning af sikkerhedsorganisationens arbejde med henblik på at fastsætte arbejdsgange og rutiner, der sikrer, at virksomhedens sikkerhedsorganisation fremover på det pågældende område tager initiativer, der understøtter, at sådanne arbejdsmiljøproblemer løses på tværs af den juridiske enheds produktionsenheder.
 § 42. Modtageren af påbud om rådgivning skal indgå en skriftlig aftale med en autoriseret arbejdsmiljørådgiver om rådgivning.
 Stk. 2. Aftalen skal indeholde angivelser af, hvordan pligter i forbindelse med rådgivningspåbud efterkommes.
 Stk. 3. Aftalen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4. Bygherren er undtaget fra pligten i stk. 2.
 § 44. Modtageren af påbud om rådgivning skal indhente en redegørelse fra den autoriserede arbejdsmiljørådgiver, når rådgivningspåbuddet og forhold, der førte til rådgivningspåbuddet, er efterkommet.
 Stk. 2. Redegørelsen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 Stk. 3. Arbejdsgiveren har pligt til at videregive redegørelsen til sikkerhedsorganisationen eller, i virksomheder, der ikke har pligt til at etablere sikkerhedsorganisation, til en repræsentant for de ansatte.
 Stk. 4. Redegørelsen til bygherren skal i hele byggeperioden være tilgængelig for de ansatte og arbejdsgiverne på byggepladsen samt for Arbejdstilsynet.
 § 46. Redegørelsen skal ved rådgivningspåbud efter § 4 indeholde følgende elementer:
1) hvordan rådgivningspåbuddet er efterkommet, 2) hvordan sikkerhedsorganisationen eller de ansatte har været inddraget i rådgivningsprocessen, og 3) hvilke initiativer, arbejdsgiveren har taget for at sikre, at virksomhedens sikkerhedsorganisation fremover, på det pågældende område, tager initiativer, der understøtter, at arbejdsmiljøproblemer løses på tværs af den juridiske enheds produktionsenheder.
 § 49. Modtageren af påbud om rådgivning skal give en tilbagemelding til Arbejdstilsynet om, at rådgivningspåbuddet og de dertil knyttede afgørelser er efterkommet.
 Stk. 2. Tilbagemeldingen påtegnes af rådgiveren, der herved bekræfter, at rådgivningspåbuddet og forhold, der udløste rådgivningspåbuddet, jf. de pligter, der fremgår af §§ 37-48, er efterkommet.
 Stk. 3. Overtrædelser, der har udløst et rådgivningspåbud efter § 4, skal ikke selvstændigt påtegnes af den autoriserede arbejdsmiljørådgiver.
 Stk. 4. Tilbagemeldingen skal være påtegnet af sikkerhedsorganisationen eller, i virksomheder, hvor der ikke skal oprettes sikkerhedsorganisation, af en repræsentant for de ansatte.
 Stk. 5. Tilbagemeldingen for påbud efter § 5 skal endvidere indeholde resultatet af undersøgelsen af forholdene i det psykiske arbejdsmiljø, jf. § 47, stk. 1.
 Stk. 6. Bygherren er undtaget for pligten i stk. 4.
