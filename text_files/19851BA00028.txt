Nr BSF 28 Forslag til folketingsbeslutning om udarbejdelse af forslag til en ændret  

 struktur for Københavns, Frederiksberg, Dragør og Tårnby kommuner Fremsat af Agerschou (SF) Birthe Hansen (SF) Birthe Nielsen (SF) Ebba  

 Strange (SF).
den 24. oktober 1985 Folketinget pålægger regeringen inden udgangen af 1985 at nedsætte et udvalg, der efter nedenstående retningslinjer skal udarbejde et forslag til ændring af den kommunale struktur for et område bestående af Københavns, Frederiksberg, Dragør og Tårnby kommuner.
Udvalget skal bl.a. have repræsentanter for de berørte kommuner samt særlig sagkyndige og skal sammensættes, således at mindretal i kommunalbestyrelser får en rimelig repræsentation.
Udvalgsarbejdet skal afsluttes senest 2 år efter nedsættelsen med et forslag til en ændret struktur med henblik på fremsættelse af lovforslag, der i givet fald skal træde i kraft 1. januar 1990.
 Udvalget skal arbejde efter følgende retningslinjer:
1. Amtsfunktionerne for de fire kommuner skal samles i et Københavns byamt.
2. Inden for byamtets område skal der oprettes ca. 20 bydelskommuner, idet den nuværende Københavns kommune skal opdeles i 16 sådanne.
Bydelskommunerne skal være primærkommuner med disse kommuners almindelige opgaver, bortset fra to typer opgave, der overføres til byamtet.
3. De to typer opgaver, som Københavns byamt skal overtage fra bydelskommunerne, skal være følgende:
a.
Opgaver, der mest hensigtsmæssigt kan løses af et større kommunalt fællesskab end bydelskommunerne.
Det er f.eks. hovedstrukturen i kommuneplanlægningen, varme- og elforsyningen, brandvæsen og kirkegårde.
b.
Opkrævning af den væsentligste del af den skatteudskrivning, der normalt foretages af primærkommunerne.
Byamtet skal herefter fordele midler til bydelskommunerne efter objektive kriterier, der afspejler bydelskommunernes normale udgifter til bl.a. sociale og kulturelle opgaver.
En del af midlerne skal fordeles til bydelskommuner til særlig udgiftskrævende opgaver som f.eks.
løsningen af særlig tunge sociale problemer og byfornyelse og til faciliteter, som visse bydelskommuner ved deres oprettelse mangler.
Herudover skal bydelskommunerne have mulighed for selv at udskrive skat.
4. Der skal foretages en anden fordeling af de samlede kommunale midler, således at byamtet og bydelskommunerne kan tilføres flere økonomiske ressourcer.
Disse midler skal hovedsagelig komme fra andre kommuner og amter i hovedstadsregionen i form af nye og forbedrede udligningsordninger.
I en overgangsperiode er det nødvendigt, at staten yder et økonomisk tilskud.
BEMÆRKNINGER TIL FORSLAGET Generelle bemærkninger Da man i 1970 gennemførte kommunalreformen, undlod man at gøre noget ved de indre dele af hovedstadsregionen, dvs. især Københavns og Frederiksberg kommuner.
Det har efterladt en meget problematisk kommunal struktur: en usammenhængende amtsstruktur med Frederiksberg som en ø midt i Københavns kommune og Tårnby og Dragør kommuner geografisk mere knyttet til København end til Københavns amtskommune samt Københavns kommune, hvor der på grund af størrelsen er alt for langt fra beboerne til politikerne.
København bør derfor opdeles i flere bydelskommuner, og amtsfunktionerne for de fire kommuner bør samles i et Københavns byamt.
Opdelingen af København skal især gennemføres for at give beboerne bedre muligheder for at deltage i debatten om kommunale forhold og for at give dem bedre muligheder for at få indflydelse på de kommunale beslutninger.
Samtidig skal den nye struktur sikre, at opgaverne kan løses på en bedre og mere hensigtsmæssig måde, end tilfældet er i dag.
 Bydelskommunerne skal i hovedsagen være almindelige kommuner.
Bydelskommunerne vil imidlertid komme til at ligge i et samlet og tæt bysamfund.
Der vil derfor for bydelskommunerne være opgaver, der bedst kan løses af bydelskommunerne i fællesskab.
Det vil være praktisk at lade byamtet overtage sådanne fællesopgaver.
Det vil samtidig sikre, at de bliver overtaget af et demokratisk valgt organ.
Det tætte bysamfund gør det også rimeligt, at der er tættere økonomiske forbindelser mellem kommuner i et Københavns byamt end mellem kommuner i andre amter.
Derfor foreslås det, at byamtet får en særlig økonomisk funktion sammenlignet med andre amter.
Disse funktioner vil derfor forsvinde fra kommunerne i byamtet.
Det er baggrunden for, at de benævnes bydelskommuner.
Med de foreslåede relationer mellem byamtet og bydelskommunerne er der søgt taget højde for nogle af de problemer, der under kommunalreformarbejdet standsede forslag til ændringer af den kommunale struktur for København og Frederiksberg.
Der var dengang ønske om at opdele i flere kommuner og samtidig modstridende ønsker om at fastholde fællesopgaverne i det tætte bysamfund.
Bydelskommunerne må ikke forveksles med de folkevalgte lokalråd, der ofte har været på tale.
Sådanne lokalråd vil kun få tildelt få udvalgte opgaver fra en almindelig kommune og kan derfor ikke på nogen måde opfattes som en kommune.
De vil ikke have egen forvaltning - højst sekretærbistand.
De vil ikke på en afgørende måde give beboere bedre muligheder for at påvirke beslutninger, der er væsentlige for dem.
De vigtigste beslutninger vil altid skulle træffes i kommunalbestyrelsen.
For bydelskommunen gælder det modsatte princip.
Den skal i hovedsagen varetage alle primærkommunale opgaver.
Et bydelsråd kan derfor bedst sammenlignes med en almindelig kommunalbestyrelse.
Kun de få opgaver, der er fælleskommunale, fjernes fra bydelskommunen.
Bydelskommunerne vil også have en stort set almindelig primærkommunal administration.
Københavns kommune er præget af meget store udgiftsbehov og lave bruttoindkomster.
Disse problemer vil - med uændrede udligningsordninger, bloktilskud o.lign. - også præge et Københavns byamt og mange af bydelskommunerne.
Det er derfor nødvendigt, at der tilføres byamtet og bydelskommunerne penge »udefra«.
Bemærkninger til de enkelte punkter ad 1 Byamtet skal have alle amtskommunale opgaver samt de primærkommunale opgaver af fælleskommunal karakter, der ved lovgivning placeres her.
ad 2 Bydelskommunerne bør normalt have en størrelse på 20-40.000 indbyggere.
Bydelskommunerne vil med denne størrelse kunne varetage alle almindelige primærkommunale opgaver.
Bydelene vil samtidig have en størrelse, der ikke gør bydelskommunen uoverskuelig for de fleste beboere.
Størrelsen passer også til en stor del af de bydele, der kan dannes efter nedenstående retningslinjer.
Til grund for opdelingen og afgrænsningen af bydelskommunerne bør ligge følgende overvejelser:
- Områder med fælles særpræg eller som pr. tradition udgør en enhed bør være i samme bydelskommune.
Medfører det for store enheder, må disse dog deles.
 - Bydelene skal så vidt muligt være uden gennemkørende trafik.
Hovedfærdselsårer, større områder med erhverv og større rekreative områder vil ofte være egnede som grænseområder for bydelskommunerne.
Efter disse kriterier bør København opdeles i følgende 16 bydelskommuner - med indbyggertal pr. 1. januar 1983 i parentes:
Indre By (26.072), Christianshavn (8.345), Indre Østerbro (43.562), Ydre Østerbro (34.144), Indre Nørrebro (24.787), Ydre Nørrebro (37.729), Vesterbro (38.288), Sydhavnen (18.401), Valby (44.858), Indre Sundby (45.298), Ydre Sundby (39.685), Islands Brygge (7.019), Bispebjerg/Utterslev (44.306), Brønshøj (26.341), Husum (23.015) og Vanløse (23.430). Se i øvrigt bilag med kortskitse.
Det skal under udvalgsarbejdet nærmere undersøges, om Frederiksberg (88.409) bør være en bydelskommune, eller om den bør opdeles i flere bydelskommuner.
Dragør (12.647) og Tårnby (40.915) kommuner kan umiddelbart omskabes til bydelskommuner eventuelt med mindre grænsejusteringer mellem Tårnby og den nuværende Københavns kommune.
Dragør kommune bør have de samme grænser som bydelskommune, da der er klare grænser imellem Tårnby og Dragør.
ad 3 Vedr. a: Bydelskommunerne bør kun afgive opgaver, hvor det åbenlyst er mest hensigtsmæssigt at samle dem i byamtet.
De i beslutningsforslaget nævnte opgaver er eksempler på sådanne opgaver.
Det vil betyde, at man i bydelskommunerne får til opgave at løse langt de fleste primærkommunale opgaver.
Det er f.eks. de fleste sociale opgaver, folkeskolen, biblioteker, beboerhuse, sundhedshuse, daginstitutioner for børn, lokalplaner og saneringsplaner, bydelsplaner samt rammebestemmelser for lokalplanerne.
Det bør under udvalgsarbejdet undersøges, om statslige funktioner har en geografisk struktur, der passer til en ny kommunestruktur for det foreslåede område.
F.eks. bør arbejdsformidlingen og politiets struktur tilpasses.
Det bør også under udvalgsarbejdet undersøges, om byamtet bør have ret til at udstikke retningslinjer for visse af bydelskommunernes opgaver.
Det kunne f.eks. være rammer for takster til daginstitutioner for børn.
Vedr. b: Fordelingen af de økonomiske midler skal sikre, at bydelskommunerne har samme økonomiske muligheder for at løse deres opgaver.
Uden en effektiv fordeling af midler til bydelskommunerne efter deres udgiftsbehov og indtægtsmuligheder vil der i visse bydelskommuner opstå økonomiske problemer, der helt svarer til de problemer, som Københavns kommune har i dag.
Bydelskommunernes ret til selv at udskrive skat skal sikre, at de også kan fungere økonomisk uafhængigt af byamtet, hvis de f.eks.
ønsker at etablere et højere serviceniveau eller sætte særlige aktiviteter i gang.
Byamtets opgave med at fordele midler må ikke medføre, at byamtet overtager de primærkommunale opgaver, der ligger i bydelskommunerne.
Det er byamtets opgave alene at fordele midler til disse opgaver.
Hvis de nuværende kommmuner ikke opdeles eller mister deres amtsstatus ved en gennemført strukturændring, skal der ikke ske nogen omfordeling af deres formuer.
Ved fordelingen af midler til bydelskommunernes årlige budgetter skal der tages højde for forskelle i bydelskommunernes formuefordeling.
ad 4 De midler, som byamtet og bydelskommunerne skal have tilført »udefra«, skal primært komme fra hovedstadsregionens øvrige  

 amter og kommuner, idet det må forpligte økonomisk at være en del af en samlet region.
Mange af de problemer, som præger Københavns kommune, er samtidig problemer, som Københvans kommune aflaster andre kommuner i hovedstadsregionen for.
Nogle af midlerne bør desuden komme fra en anden fordeling af de kommunale midler på landsplan.
Enstor del af Københavns økonomiske problemer skyldes strukturforhold, som først ændres eller kan ændres over en længere årrække  

 - det er især den skæve befolkningsstruktur, de mange sociale problemer og den gamle bygningsmasse.
Det bør derfor medføre, at der i en overgangsperiode, indtil disse strukturforhold er afgørende ændret, må gives Københavns byamt og visse bydelskommuner betydelige statstilskud.
