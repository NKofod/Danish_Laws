Dimittend, afsluttet cand.mag.-uddannelse i juli 2006, har ikke været færdiguddannet 5 år ved kursusstart, a-kassens vejledningspligt Arbejdsmarkedets Ankenævnet har behandlet Deres klage på møde den 20. juni 2007.
Ankenævnet traf denne A F G Ø R E L S E De er ikke berettiget til VEU-godtgørelse i forbindelse med Deres deltagelse i AMU-kurserne Brug af PC på arbejdspladsen, Jobrelateret brug af styresystem på PC, Online Kommunikation, Indskrivning og formatering af mindre tekster, Standardisering af virksomhedens tekster, Fletning af dokumenter til masseproduktion, Anvendelse af regneark til talbehandling, Design og automatisering af regneark, Anvendelse af præsentationsprogrammer, Oprettelse af database til jobbrug, Effektiv internetsøgning og Digital forvaltning afholdt i perioden 15. januar 2007 til 28. februar 2007, i alt 26 dage.
 Ankenævnet tiltræder således a-kassens afgørelse af 14. februar 2007.
B E G R U N D E L S E Ankenævnet har lagt til grund, at  De afsluttede Deres cand.mag.-uddannelse den 4. juli 2006.
 Efter reglerne er det en betingelse for at opnå VEU-godtgørelse, at ansøgeren ikke har en uddannelse, der overstiger niveauet for erhvervsuddannelse, medmindre uddannelsen ikke har været brugt inden for de sidste 5 år.
 Ankenævnet har ved afgørelsen lagt vægt på, at cand.mag.-uddannelsen er en videregående uddannelse, og at der ikke er gået mindst 5 år fra De afsluttede uddannelsen til De påbegyndte AMU-kurserne den 15. januar 2007.
Formålet med reglerne om VEU-godtgørelse ved deltagelse i erhvervsrettet voksen- og efteruddannelse er, at give personer med ingen eller en meget kort uddannelse mulighed for at blive opkvalificeret.
Det samme behov anses som udgangspunkt ikke at være til stede i tilfælde, hvor personen har en videregående uddannelse som i Deres tilfælde.
Man ser imidlertid bort fra uddannelsesniveauet, når der er gået 5 år efter uddannelsens afslutning, hvis uddannelsen i øvrigt ikke er brugt arbejdsmæssigt i den samme periode.
 På baggrund af ovennævnte har De derfor ikke ret til VEU-godtgørelse.
B E M Æ R K N I N G E R T I L K L A G E N De har i Deres klage anført, at a-kassen i forbindelse med attesteringen af Deres tilmeldinger til AMU-kurserne og ved Deres henvendelse under kursusdeltagelsen ikke oplyste Dem om, at De ikke var berettiget til VEU-godtgørelse.
 De har herunder henvist til, at De ikke blev vejledt om de forskellige støttemuligheder, der findes ved deltagelse i uddannelse, såsom SVU og VEU, og betingelserne for at få bevilliget støtte.
 De mener derfor at have været i berettiget god tro med hensyn til deltagelsen og finansieringen herunder.
A-kassen har i brev af 28. marts 2007 oplyst Dem om, at a-kassen først efter modtagelsen af en ansøgning om VEU-godtgørelse, behandler spørgsmålet om bevillingen heraf.
A-kassen finder, at uddannelsesstedet burde vejlede deltagere om muligheden for deltagelse med enten SVU eller VEU samt meddele betingelserne herfor.
Ankenævnet skal hertil bemærke, at a-kassen, som administrerer udbetalingen af VEU-godtgørelse til medlemmer, kunne have vejledt Dem om betingelserne for VEU-godtgørelse på tidspunktet, hvor a-kassens attesterede Deres kursustilmeldinger.
Ankenævnet finder imidlertid ikke, at det kan stilles som et krav, at a-kassen på dette tidspunkt også skulle have vejledt Dem, idet a-kassen alene har taget stilling til, hvorvidt De har været dagpengeberettiget eller ej.
 Ankenævnet finder i øvrigt ikke, at en eventuel manglende vejledning kunne føre til et andet resultat, idet De ikke vil kunne opnå en bedre ret, end der er hjemmel til i loven.
 Såfremt De mener at have lidt et økonomisk tab, henvises De til at anlægge sag ved domstolene.
For så vidt angår spørgsmålet, om De eventuelt ville have været berettiget til SVU-støtte ved deltagelse i AMU-kurser, skal ankenævnet henvise Dem til at rette henvendelse til Styrelsen for Statens Uddannelsesstøtte, Danasvej 30, 1780 Kbh.
V, tlf. 33 26 86 11.
 Ankenævnet skal i øvrigt bemærke, at der ikke er nogen sammenhæng mellem betingelserne for at opnå VEU-godtgørelse og for at deltage i AMU-kurser.
R E G L E R Ankenævnet henviser til  § 1, § 2, § 3, stk. 1, nr. 1 og § 4, stk. 1, i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 795 af 18. august 2005, og  § 1, stk. 2, nr. 1, § 2, stk. 1, nr. 1 og § 4, i bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse.
O P L Y S N I N G E R N E I S A G E N Sagen er afgjort på baggrund af de akter, som ankenævnet har modtaget fra a-kassen, samt a-kassens oplysning til ankenævnet den 1. juni 2007 om, at De blev færdiguddannet cand.mag. den 4. juli 2006.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Regler Bekendtgørelse af lov nr. 795 af 18. august 2005 om godtgørelse ved deltagelse i erhvervsrettet voksen- og efteruddannelse:
Kapitel 1 Formål og område § 1. Loven har til formål at skabe økonomisk grundlag for, at voksne fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
 § 2. Den personkreds, der kan opnå ydelser efter § 1, omfatter:
1) beskæftigede lønmodtagere, såvel privat som offentligt ansatte, 2) selvstændige erhvervsdrivende og Stk. 2. Det er en betingelse for at opnå ydelser efter § 1, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt i de sidste 5 år.
 § 3. Der kan opnås ydelser efter § 1, jf. dog § 5, ved deltagelse i følgende uddannelser til og med erhvervsuddannelsesniveau, i det omfang udbuddet, dog undtaget de i nr. 9 nævnte forløb, udløser tilskud efter lov om åben uddannelse (erhvervsrettet voksenuddannelse) m.v.:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Godtgørelse § 4. Under deltagelse i uddannelse, der er omfattet af § 3, kan beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, stk. 1, nr. 3, opnå godtgørelse for tab af indtægt eller arbejdsmulighed som følge af deres deltagelse, jf. dog stk. 2.
 Stk. 3. Godtgørelsen udgør ved fuldtidsundervisning pr. undervisningsuge et beløb svarende til dagpengenes højeste beløb for en uge, jf. § 47 i lov om arbejdsløshedsforsikring m.v.
 Stk. 6. Undervisningsministeren kan fastsætte nærmere regler om godtgørelse.
 Bekendtgørelse nr. 494 14. juni 2005 om godtgørelse ved deltagelse i erhvervsrettet voksen- og efteruddannelse:
Afsnit I Generelle betingelser Kapitel 1 Uddannelser, hvortil der kan opnås godtgørelse § 1. Der kan opnås godtgørelse efter reglerne i denne bekendtgørelse ved deltagelse i erhvervsrettet uddannelse til og med erhvervsuddannelsesniveau.
 Stk. 2. Erhvervsrettet voksen- og efteruddannelse jf. stk. 1 er:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Personkredsen § 2. Deltagere, der kan opnå godtgørelse efter denne bekendtgørelse, er 1) beskæftigede lønmodtagere, såvel privat som offentligt ansatte, jf. dog § 3, 2) selvstændige erhvervsdrivende, jf. dog § 3, og 3) ledige, som er berettigede til dagpenge efter § 55 i lov om arbejdsløshedsforsikring m.v.
§ 4. Det er en betingelse for at opnå godtgørelse efter denne bekendtgørelse, at deltageren 1) alene har en uddannelse ud over en almen skoleuddannelse til og med gymnasialt niveau, 2) har en erhvervsuddannelse efter lov om erhvervsuddannelser, en lærlingeuddannelse, en erhvervsfaglig grunduddannelse, en grundlæggende social- og sundhedsuddannelse eller en grundlæggende uddannelse efter lov om landbrugsuddannelser, 3) har en kommunal- eller etatsuddannelse eller lignende, hvis uddannelsesniveau og varighed ikke overstiger erhvervsuddannelserne eller et niveau og en varighed, der kan sidestilles hermed, eller 4) har en anden og højere uddannelse end nævnt i nr. 1-3, og ikke har haft beskæftigelse inden for uddannelsens område i de sidste 5 år.
Stk. 2. Uddannelser, der kan sidestilles med erhvervsuddannelserne, jf. stk. 1, er uddannelser, der i niveau eller varighed maksimalt svarer til niveauet eller varigheden af erhvervsuddannelserne.
Det er en betingelse, at der ikke er et adgangskrav til uddannelsen, der forudsætter bestået uddannelse på gymnasialt niveau.
 Stk. 3. Personer med en uddannelse, der er afløst af en ny tilsvarende uddannelse, kan opnå godtgørelse, hvis den nye uddannelse ikke forudsætter bestået gymnasial uddannelse.
