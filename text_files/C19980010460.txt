Vejledning om meddelelsespligten til  

 Konkurrencestyrelsen om fusioner, virksomhedsovertagelser og  

 sammenlægninger af virksomheder I henhold til konkurrencelovens § 12, stk. 1, lov nr. 384 af 10. juni  

 1997, skal fusioner, virksomhedsovertagelser og sammenlægninger af  

 virksomheder meddeles til Konkurrencestyrelsen.
Erhvervsministeren har i  

 bekendtgørelse nr. 461 af 23. juni 1998 nærmere fastsat regler  

 for virksomheders meddelelse til Konkurrencestyrelsen om fusioner,  

 virksomhedsovertagelser og sammenlægninger af virksomheder.
Meddelelsespligt Bekendtgørelsen fastlægger regler for  

 virksomheders pligt til at meddele Konkurrencestyrelsen, når de har  

 indgået en fusion eller gennemført en virksomhedsovertagelse  

 eller en sammenlægning.
 Meddelelse skal jf. § 1, stk. 1, fremsendes til  

 Konkurrencestyrelsen inden 4 uger efter, at fusionen, virksomhedsovertagelsen  

 eller sammenlægningen er gennemført, dvs. at købet i  

 forbindelse med virksomhedsovertagelsen eller sammenlægningen er  

 afsluttet og fusionen er godkendt i de respektive virksomheders kompetente  

 organer, hvad enten godkendelsen sker på generalforsamlingen eller i  

 bestyrelsen, jf. aktieselskabslovens § 134 h.
 Der er dog ikke meddelelsespligt, hvis fusionen,  

 virksomhedsovertagelsen eller sammenlægningen af virksomheder er mellem  

 moder- og dattervirksomheder eller mellem dattervirksomheder i samme koncern,  

 jf. § 1 , stk. 2.
 Meddelelsespligten gælder ifølge § 1, stk. 3,  

 hvor mindst én af de deltagende virksomheder er beliggende i Danmark.  

 Dette indebærer, at meddelelsespligten omfatter såvel danske og  

 udenlandske virksomheders fusioner, opkøb eller sammenlægninger  

 med virksomheder beliggende i Danmark som danske virksomheders fusioner,  

 opkøb eller sammenlægninger med virksomheder beliggende i  

 udlandet.
Meddelelsespligtens omfang Meddelelsespligtens omfang er i bekendtgørelsen  

 fastlagt ved anvendelse af udtrykkene "deltagende" og "tilknyttede"  

 virksomheder.
 Ved "deltagende" virksomheder forstås i  

 denne bekendtgørelse de virksomheder som er direkte involverede i  

 fusionen, virksomhedsovertagelsen eller sammenlægningen.
 Ved "tilknyttede" virksomheder forstås  

 virksomheder som angivet i bekendtgørelse nr. 1030 af 17.12.1997, som  

 er direkte eller indirekte finansielt forbundne med de deltagende  

 virksomheder eller som sammen med de deltagende virksomheder er undergivet en  

 fælles ledelse.
Der er i § 2, 1. pkt., angivet en nedre grænse for  

 meddelelsespligtens omfang, som betyder, at denne alene omfatter fusioner  

 mv., hvor de deltagende og de tilknyttede virksomheders omsætning  

 tilsammen overstiger 50 mio.kr.
Såfremt de pågældende  

 virksomheder er del af en koncern, er det således koncernens  

 omsætning, der lægges til grund ved afgørelsen af, om der  

 foreligger meddelelsespligt.
Ved beregning af de deltagende virksomheders  

 samlede omsætning henvises til Erhvervsministeriets  

 bekendtgørelse nr. 1030 af 17. december 1997.
For kreditinstitutter og andre finansielle virksomheder,  

 der ikke anvender omsætning, er der i samme bekendtgørelse i  

 stedet fastlagt særlige regler for opgørelse af disse  

 virksomheders indtægter.
Desuden er der for forsikringsselskaber  

 anvendt værdien af de tegnede bruttopræmier i stedet for  

 omsætning.
 Der skal jf. § 2, 2. pkt., ikke ske meddelelse om fusioner  

 mv., såfremt højst én af de deltagende virksomheder har  

 en omsætning på over 10 mio., og de øvrige deltagende  

 virksomheder hver for sig har en omsætning under 10 mio. kr.
Fusioner, overtagelser og sammenlægninger af  

 virksomheder I bekendtgørelsens §§ 3 og 4 er begreberne fusioner  

 og virksomhedsovertagelser nærmere defineret.
 Ved en fusion forstås i overensstemmelse med aktie-  

 og anpartslovens regler at et selskab uden likvidation opløses ved  

 overdragelse af samtlige selskabets aktiver og passiver til et andet selskab,  

 eller at to eller flere selskaber sammensmeltes til et nyt selskab.
En virksomhedsovertagelse foreligger, når en  

 virksomhed eller personkreds overtager så stor en andel af en anden  

 virksomheds kapital eller stemmerettigheder, at der opnås bestemmende  

 indflydelse på virksomhedens dispositioner Sammenlægninger af virksomheder, jf.  

 bekendtgørelsens § 5, drejer sig om virksomhedskoncentrationer, som  

 ikke kan siges at være en fusion i selskabsretlig forstand eller en  

 decideret virksomhedsovertagelse, men udgør en varig  

 sammenlægning af virksomheder til en ny struktur i erhvervslivet.  

 Eksempler herpå kan være en sammenlægning af  

 andelsselskaber, en sammenlægning af erhvervsdrivende foreninger eller  

 en sammenlægning af enkeltmandsejede virksomheder.
 Der er ikke tale om en varig sammenlægning,  

 når to eller flere virksomheder eksempelvis går sammen om  

 udførelse af arbejder omkring et konkret projekt, som afsluttes inden  

 for et begrænset tidsrum.
 Meddelelsespligten omfatter også tilfælde,  

 hvor en ledelse overtager en virksomhed (management buy-out), men på  

 grund af de gældende tærskelværdier vil der ofte ikke  

 skulle ske meddelelse om overtagelsen.
Bestemmende indflydelse Bestemmende indflydelse jf. § 6 foreligger, når en  

 virksomhed:
1)	besidder flertallet af stemmerettighederne i en anden  

 virksomhed, 2)	som medindehaver har ret til at udnævne eller afsætte et  

 flertal af medlemmerne i en anden virksomheds bestyrelse, direktion eller  

 tilsvarende organ, 3)	som medindehaver har ret til at udøve en bestemmende  

 indflydelse over virksomheden på grundlag af vedtægterne eller  

 gennem aftale med virksomheden i øvrigt, 4)	som medindehaver råder over flertallet af stemmerettighederne  

 i virksomheden på grundlag af aftale med andre indehavere af  

 stemmerettigheder eller 5)	udøver en bestemmende indflydelse over virksomheden gennem  

 besiddelse af aktier, anparter eller anden form for ansvarlig  

 kapital.
Øvrige bestemmelser Meddelelsen om fusioner mv. skal jf. § 7 foretages af den  

 fortsættende/overtagende virksomhed på alle virksomheders vegne.  

 Ved sammenlægninger af virksomheder skal meddelelse herom foretages af  

 en af de sammenlagte virksomheder.
Til brug for meddelelsen skal anvendes  

 skema K2, som er vedlagt, jf. § 8.
 Besvarelsen af skema K2 kan suppleres med dokumenter og  

 andre bilag, som de berørte virksomheder mener kan have betydning for  

 meddelelsespligten.
 Ved opgørelsen af markedsandele i skema K2, er det  

 tilstrækkeligt at angive et skøn over markedsandele.
 Opmærksomheden henledes på bestemmelsen i  

 bekendtgørelsens § 9, hvorefter den, der forsætligt eller groft  

 uagtsomt undlader meddelelse efter bekendtgørelsens § 1, jf. lovens §  

 23, stk. 1, nr. 3, straffes.
Endvidere henledes opmærksomheden på, at i  

 medfør af konkurrencelovens § 13, stk. 1, er de meddelte oplysninger  

 ikke omfattet af lov om offentlighed i forvaltningen, hvorfor der ikke kan  

 gives aktindsigt i de meddelte oplysninger.
Derimod vil oplysninger om de  

 deltagende virksomheders omsætning, kapital, beskæftigelse m.v.  

 kunne indgå i offentligt tilgængelige oversigter over fusioner og  

 virksomhedsovertagelser i Danmark.
 Spørgsmål vedrørende meddelelse om  

 fusioner, virksomhedsovertagelser og sammenlægninger af virksomheder  

 kan rettes til Konkurrencestyrelsen, tlf. 33 17 70  

 00.
 Meddelelsen med bilag indsendes til:
Konkurrencestyrelsen Nørregade 49 1165 København K.
