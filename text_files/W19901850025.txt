 Landsskatteretten ophævede den i medfør af kommuneskattelovens § 23 A,  

 stk. 1, ansatte dækningsafgiftspligtige forskelsværdi for en ejendom, idet  

 den del af forskelsværdien, der kunne henføres til den erhvervsmæssigt  

 benyttede del af ejendommen, ikke kunne antages at overstige halvdelen af  

 forskelsværdien.
 A klagede over den af skyldrådet ved 18. alm. vurdering pr. 1. januar 1986  

 foretagne ansættelse af den dækningsafgiftspligtige forskelsværdi til 900.000  

 kr.
 Ejendomsværdien var ansat til 1.900.000 kr. og grundværdien til 300.700  

 kr.
Ejendommen omfattede et samlet grundareal på 388 (m2). Bebyggelsen, der  

 var opført i 1893, med om/tilbygning i 1981/82, omfattede en 3 1/2 etages  

 udlejningsejendom med et bebygget areal på ca. 137 (m2), sammenbygget med en  

 40 (m2) stor sidebygning i et plan.
Endvidere var der et 2 1/2 etages baghus  

 med et bebygget areal på 120 (m2), der var udlejet.
Af ejendommens samlede  

 etageareal på 710 (m2) anvendtes 286 (m2) til erhvervsformål, medens de  

 resterende 424 (m2) anvendtes til beboelse.
 Til støtte for påstanden henviste klageren til, at mindre end halvdelen af  

 den samlede forskelsværdi kunne henføres til den erhvervsmæssigt udnyttede  

 del af ejendommen, hvorfor ansættelsen af dækningsafgiftspligtig  

 forskelsværdi burde ophæves.
 Landsskatteretten bemærkede, at bestemmelserne om dækningsafgiftspligtig  

 forskelsværdi for ejendomme, der anvendes erhvervsmæssigt, var fastsat i  

 kommuneskattelovens § 23 A, stk. 1, med følgende ordlyd:
»I primærkommunerne kan kommunalbestyrelsen bestemme, at der som  

 bidrag til de udgifter, ejendomme, der anvendes til kontor, forretning,  

 hotel, fabrik, værksted og lignende øjemed, medfører for kommunen, skal  

 svares dækningsafgift af sådanne ejendommes forskelsværdi.
Af ejendomme, der  

 delvis anvendes som anført, svares dækningsafgift dog kun, når den del af  

 forskelsværdien, der vedrører den til de nævnte formål anvendte del af  

 ejendommen, udgør mere end halvdelen af forskelsværdien for hele  

 ejendommen.« Endvidere bemærkede retten, at spørgsmålet om, hvorvidt en ejendom eller  

 en del af denne efter sin anvendelse er omfattet af ovennævnte bestemmelser,  

 træffes af den primærkommune, hvori ejendommen er beliggende, med  

 ankemulighed til Indenrigsministeriet.
Efter kommuneskattelovens § 23 A, stk.  

 5, skal vurderingsrådet på kommunalbestyrelsens begæring foretage de  

 fordelinger af ejendomsværdien og grundværdien, der er nødvendige for  

 beregningen af den omhandlede dækningsafgiftspligt.
Klager over  

 vurderingsrådets fordelinger kan med hjemmel i vurderingslovens § 33, stk. 2,  

 og § 42 indbringes til pådømmelse af skyldrådet og Landsskatteretten.
 Landsskatteretten havde besigtiget ejendommen og efter de herved  

 konstaterede forhold om ejendommens beliggenhed, bebyggelsens størrelse,  

 standard og vedligeholdelsesstand samt ejendommens anvendelse, sammenholdt  

 med oplysninger om lejeniveau for henholdsvis erhvervslokaler og  

 beboelseslejemål, fandt retten ikke grundlag for at antage, at den del af  

 forskelsværdien, der kunne henføres til den erhvervsmæssigt benyttede del af  

 ejendommen, oversteg halvdelen af forskelsværdien for hele ejendommen.
 Den foretagne ansættelse af dækningsafgiftspligtig forskelsværdi blev  

 derfor ophævet.
