 Efter § 6 i justitsministeriets bekendtgørelse nr. 299 af 30. maj 1973 om  

 brandværnsforanstaltninger ved afbrænding af halm, affald, bål og fyrværkeri  

 m.v. må der ikke afbrændes raketter og andet fyrværkeri i mindre afstand end  

 100 m fra bl.a. bygninger med let antændeligt tag.
 Som anført i justitsministeriets cirkulæreskrivelse af 30. november 1976  

 om fyrværkeri medfører den nævnte afstandsregel, at afbrænding af fyrværkeri  

 i områder med stråtækte huse normalt vil være forbudt.
 Af hensyn til reglens håndhævelse vil det kunne være uheldigt, at der  

 inden for områder, hvor afstandsreglen i øvrigt fører til, at afbrænding af  

 fyrværkeri ikke er tilladt, findes enkelte steder, hvor raketter m.v. frit  

 kan afskydes, fordi der er mere end 100 m til bygninger med letantændeligt  

 tag og lignende.
Justitsministeriet skal derfor henlede opmærksomheden på, at det vil være  

 muligt gennem en politibekendtgørelse efter § 7 i lov nr. 21 af 4. februar  

 1871 indeholdende bestemmelser om politiet uden for København og § 9 i lov af  

 11. februar 1863 om Københavns politi, midlertidigt at forbyde affyring af  

 raketter m.v. i bestemte områder.
Ved en sådan politibekendtgørelse opnås  

 dels en underretning af offentligheden om, i hvilke konkrete områder i den  

 enkelte politikreds affyring af raketter m.v. er forbudt, dels at området for  

 forbudet i samlede bebyggelser med stråtag og lignende afgrænses mere  

 hensigtsmæssigt, end det er muligt ved en direkte anvendelse af  

 afstandsreglen i justitsministeriets bekendtgørelse. » P.M.V.
 E.B.
