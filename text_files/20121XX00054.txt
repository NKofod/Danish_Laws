Skriftlig fremsættelse (10. oktober 2012) Erhvervs- og vækstministeren: (Ole Sohn):
 Herved tillader jeg mig for Folketinget at fremsætte:
Forslag til lov om ændring af lov om VækstFonden (VækstFondens bestyrelsessammensætning og kapitalforvalterrolle m.v.) (Lovforslag nr.
L 27) Vækstfonden spiller en væsentlig rolle i forhold til at styrke markedet for risikovillig kapital og medfinansiere vækst og fornyelse i iværksættervirksomheder og små og mellemstore virksomheder.
Generelt har Vækstfonden over de seneste år fået en stadig vigtigere rolle ift. gennemførelse af politiske initiativer og styrkelse af markedet for risikovillig kapital  ikke mindst i lyset af krisen.
Vækstfondens aktiviteter er udvidet betydeligt med bl.a. styrkelse og udvidelse af Vækstkautionsordningen og Kom-i-gang-lån og som sekretariat for Dansk Vækstkapital.
Senest har Vækstfonden som opfølgning på Udviklingspakken, som et bredt politisk flertal bestående af regeringen (Socialdemokraterne, Socialistisk Folkeparti og Radikale Venstre) og Venstre, Dansk Folkeparti, Liberal Alliance og Konservative indgik 2. marts 2012, fået hjemmel til at kunne optage lån for at kunne tilbyde ansvarlige lån til private virksomheder.
Det overordnede formål med lovforslaget er at opdatere og præcisere lov om Vækstfonden, så loven bliver mere retvisende i forhold til Vækstfondens allerede eksisterende aktiviteter.
Lovforslaget skal også ses i sammenhæng med regeringsgrundlaget, hvor der står, at »det skal afdækkes, om der skal ske ændringer i f.eks.
Vækstfondens muligheder for at tilføre virksomhederne risikovillig kapital.« Med lovforslaget får Vækstfonden mulighed for at udføre tjenesteydelser.
Vækstfonden vil f.eks. kunne være kapitalforvalter, i de tilfælde, hvor fonden har særlige forudsætninger for det, og hvor fonden kan udføre tjenesteydelsen uden at konkurrere med det almindelige kommercielle marked.
Samtidig fjernes indstillingsretten til Vækstfondens bestyrelse for Danmarks Vækstråd og Rådet for Teknologi og Innovation med henblik på at professionalisere bestyrelsen og forenkle udpegning af bestyrelsesmedlemmerne.
Endelig foretages der en række ajourføringer af lovteksten, herunder ift.
EU-lovgivning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
