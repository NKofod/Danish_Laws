Skriftlig fremsættelse (28. marts  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
 Forslag til lov om ændring af  

 skattekontrolloven, kildeskatteloven, kursgevinstloven og  

 aktieavancebeskatningsloven. (Indberetning vedrørende  

 børsnoterede aktier, indbetaling af foreløbig skat,  

 overgangsregler for selskabers kursgevinstbeskatning og opgørelse  

 efter fondskodeprincippet ved afståelse af næringsaktier).
(Lovforslag nr.
L 199).
Lovforslaget går ud på at udvide  

 indberetningspligten vedrørende børsnoterede aktier deponeret  

 her i landet.
Forslaget indebærer, at det pengeinstitut m.v., der  

 administrerer depotet, skal foretage indberetning om udbytte af de deponerede  

 aktier samt indberette en specificeret beholdningsoversigt, som indeholder  

 oplysninger om den enkelte akties kursværdi og udtagelse af aktier fra  

 depotet.
 Formålet med forslaget er for det første at  

 gøre det enklere at selvangive aktieudbytte.
Aktieudbytte fra udenlandske selskaber kan i dag ikke  

 selvangives på den fortrykte selvangivelse.
Den aktionær, der  

 modtager udenlandsk udbytte, må derimod anvende en udvidet  

 selvangivelse bilagt en særlig selvangivelsesblanket for udenlandsk  

 indkomst.
Mange aktionærer i selskaber, der er  

 hjemmehørende her i landet, modtager i disse år, i forbindelse  

 med eksempelvis fusioner eller aktieombytninger på tværs af  

 landegrænserne, aktier i udenlandske selskaber.
Dette er bl.a.  

 tilfældet i forbindelse med de omstruktureringer, der er  

 gennemført inden for den finansielle sektor.
De danske aktionærer, der hidtil har selvangivet  

 udbytte fra aktier udstedt her i landet, må således som  

 følge af sådanne omstruktureringer anvende en udvidet  

 selvangivelse.
På denne baggrund har den finansielle sektor efterspurgt  

 en indberetningsordning for udenlandsk udbytte.
Med den foreslåede indberetningsordning vil  

 aktieudbytte af børsnoterede aktier kunne fortrykkes på  

 selvangivelsen.
Det betyder for aktionærer med udenlandske  

 børsnoterede aktier, at udbytte herfra kan selvangives ved brug af den  

 fortrykte selvangivelse.
 Formålet med den foreslåede udvidelse af  

 indberetningspligten vedrørende børsnoterede aktier er for det  

 andet at give den skattepligtige et bedre grundlag for at selvangive  

 aktieavancer og samtidig forbedre skattemyndighedernes muligheder for at  

 kontrollere beskatningen heraf.
 Baggrunden for forslaget er blandt andet den  

 landsdækkende kontrolundersøgelse af private investorers  

 aktiehandler, som ligningsmyndighederne har gennemført for  

 indkomstårene 1996 og 1997, der medførte, at ca. 25 pct. af de  

 undersøgte investorer fik ændret ansættelsen.
Indberetningen vedrørende børsnoterede  

 aktier foretages i dag som en uspecificeret indberetning af den samlede  

 kursværdi for aktier i depotet.
Med den foreslåede udvidelse af  

 indberetningspligten, hvorefter depotføreren skal indberette  

 oplysninger om den enkelte aktie, vil skattemyndighedernes grundlag for at  

 vurdere selvangivelsen forbedres.
Det vil endvidere på selvangivelsen kunne  

 anføres, at skattemyndighederne har modtaget oplysninger om, at der er  

 udtaget aktier fra depotet.
Skatteyderen bliver herved gjort opmærksom  

 på, at der i året er indtruffet hændelser, som kan have  

 udløst en skattepligtig indkomst, som skal selvangives.
Told·Skat vil via internettet give skatteyderen adgang til  

 de indberettede oplysninger, hvor der ligeledes vil være adgang til en  

 model til beregning af aktieavancer.
Det vil herefter være muligt at  

 overføre resultatet af avanceberegningen direkte til  

 selvangivelsen.
 Der vil endvidere være mulighed for senere at  

 udbygge den nu foreslåede indberetningsordning til et mere omfattende  

 system til beregning af aktieavancer, såfremt der på et tidspunkt  

 skulle være et politisk ønske herom.
 Det foreslås, at indberetning om udbytte skal ske  

 første gang i januar 2002 vedrørende aktieudbytte udloddet i  

 kalenderåret 2001, mens indberetning af oplysninger om  

 kursværdien af børsnoterede aktier og udtagelse af aktier fra  

 depotet første gang skal ske senest i januar 2003 vedrørende  

 aktier deponeret i kalenderåret 2002.
Forslaget skønnes at medføre engangsudgifter  

 for Told·Skat i 2001 på 13 mill. kr. til edb-udvikling.
Herudover  

 skønnes forslaget at medføre årlige driftsudgifter  

 på 0,2 mill. kr.
 Som udgangspunkt har den foreslåede  

 indberetningsordning ingen provenumæssige konsekvenser, men ordningen  

 må antages at modvirke fejl ved selvangivelsen af aktieudbytte og  

 -avance, hvorved undgås et utilsigtet provenutab.
 De nye oplysninger, der skal indberettes, er i forvejen  

 tilgængelige for de virksomheder, som skal foretage indberetningen, men  

 selve udvidelsen af indberetningen vil medføre en mindre administrativ  

 merbelastning for finanssektoren.
I overensstemmelse med min orientering af 10. januar 2001  

 til Folketingets Skatteudvalg (alm. del - bilag 221) indeholder lovforslaget  

 i øvrigt et forslag om justering af kildeskattelovens § 59,  

 således at fristen for frivillig indbetaling af foreløbig skat  

 uden rentetillæg er samme dag for alle skattepligtige personer, d.v.s.  

 i praksis den 31. december i det kalenderår, indkomståret  

 vedrører.
Reglen bringes hermed i overensstemmelse med gældende  

 praksis for indbetalinger foretaget af personer med forskudt  

 indkomstår.
 Endelig indeholder forslaget justeringer af  

 kildeskatteloven, kursgevinstloven og aktieavancebeskatningsloven.
 Idet jeg i øvrigt henviser  

 til lovforslagets bemærkninger, skal jeg anbefale forslaget til  

 Folketingets velvillige behandling.
