Fremsat den 6. oktober 1999 af justitsministeren (Frank  

 Jensen) Forslag til Lov om ændring af lov om offentlige  

 indsamlinger (Forbud mod pyramidespil) § 1 I lov om offentlige indsamlinger, jf. lovbekendtgørelse nr. 623 af  

 15. september 1986, foretages følgende ændringer:
 1. Lovens titel affattes således:
»Lov om offentlige indsamlinger og pyramidespil« 2. Før § 1 indsættes som  

 kapiteloverskrift:
»Kapitel 1 Offentlige indsamlinger« 3. Efter § 5 indsættes:
»Kapitel 2 Pyramidespil § 5 a.
Pyramidespil er forbudt.
Ved pyramidespil forstås  

 et pyramidisk opbygget arrangement, hvor 1)	deltagelse kræver indskud af penge eller andre  

 økonomiske værdier, 2)	deltagerne stilles mulighed for økonomisk vinding i udsigt,  

 og 3)	en sådan vinding hovedsageligt hidrører fra indskud fra  

 deltagere, der efterhånden indtræder i arrangementet.« 4. Før § 6 indsættes som  

 kapiteloverskrift:
»Kapitel 3 Straf og ikrafttræden m.v.« 5. § 6 affattes således:
 »§ 6. Overtrædelse af § 1, stk. 1, § 2 og  

 § 4, 2. pkt., straffes med bøde, medmindre højere straf er  

 forskyldt efter den øvrige lovgivning.
 Stk. 2. Den, der udbyder pyramidespil, jf. § 5 a,  

 straffes med bøde, hæfte eller under skærpende  

 omstændigheder med fængsel indtil 2 år, medmindre  

 højere straf er forskyldt efter den øvrige lovgivning.
 Stk. 3. Strafansvaret efter stk. 2 gælder  

 også for udbud, der finder sted i udlandet, i det omfang udbyderen og  

 de personer, spillet udbydes til, er bosat i Danmark.
 Stk. 4. I forskrifter, der udfærdiges i medfør af  

 § 3, kan der fastsættes straf af bøde for  

 overtrædelse af bestemmelser i forskrifterne.
Stk. 5. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.« § 2 Loven træder i kraft dagen efter bekendtgørelsen i  

 Lovtidende.
§ 3 Loven gælder ikke for Færøerne og Grønland, men  

 kan ved kgl. anordning sættes i kraft for Grønland med de  

 afvigelser, som de særlige grønlandske forhold tilsiger.
Bemærkninger til lovforslaget Almindelige bemærkninger 1. Lovforslagets formål og baggrund 1.1. Formålet med lovforslaget Formålet med lovforslaget er at forbyde de  

 såkaldte »pyramidespil«.
Der sigtes herved til pyramidisk opbyggede arrangementer,  

 hvor der sker en omfordeling af værdier inden for pyramiden.
Ved  

 sådanne spil kan bagmændene tjene meget store beløb ved at  

 udnytte ofte uerfarne og letsindige unge mennesker, der ved udsigten til en  

 hurtig gevinst - men uden at være tilstrækkeligt opmærksom  

 på risikoen for tab - lader sig lokke til at satse store beløb.  

 Hvervningen af deltagere, der således skyder penge i spillet, kan ske i  

 forbindelse med en pågående markedsføring, der  

 sætter de pågældende under et betydeligt pres for at  

 deltage og for efterfølgende at hverve nye deltagere.
Arrangementer af denne art, der bortset fra omfordelingen  

 af værdier er uden reelt indhold, tjener ikke noget  

 anerkendelsesværdigt formål.
Spillene må karakteriseres som  

 en skadelig virksomhed, og de bør derfor efter Justitsministeriets  

 opfattelse forbydes.
1.2. Pyramidespil Pyramidespil er ikke spil i traditionel forstand, idet  

 muligheden for gevinst hverken beror på tilfældigheder eller  

 på deltagernes dygtighed, men derimod på antallet af deltagere,  

 som efterhånden indtræder i pyramiden.
Begrebet »pyramidespil« er  

 imidlertid almindeligt brugt om de arrangementer, som ønskes omfattet  

 af lovforslaget, og udtrykket er derfor bibeholdt i lovforslaget.
Pyramidespil dækker over en række forskellige  

 konstruktioner, herunder traditionelle kædebreve, der  

 grundlæggende er kendetegnet ved, at deltagerne indgår i et  

 pyramidisk opbygget arrangement.
Pyramidestrukturen indebærer, at en  

 initiativtager (pyramidens top) skaber kontakt til deltagere (pyramidens 1.  

 led), som hver især skaber kontakt til yderligere deltagere (pyramidens  

 2. led) og så fremdeles.
Strukturen kan opbygges på forskellige  

 måder, f.eks. kan der være tale om, at nogle deltagere eller led  

 i pyramiden kun hverver én ny deltager.
Grundlaget for  

 initiativtagerens og deltagernes indtjening skabes imidlertid ved, at i hvert  

 fald nogle af deltagerne skaber kontakt til mere end én ny deltager.  

 På denne måde vokser pyramiden og vil - såfremt kæden  

 ikke brydes - efterhånden kunne komme til at omfatte et meget stort  

 antal deltagere.
Pyramidespil er herudover kendetegnet ved, at der fordres  

 indskud af kapital, som bevæger sig fra bunden af pyramiden mod toppen.  

 Der sker ingen, eller kun en mindre betydningsfuld omsætning af varer,  

 andre formuegoder eller arbejds- og tjenesteydelser.
Den reelle  

 omsætning består i salg af »forhandlerrettigheder« og fordeling  

 af »medlemsbonus«.
Formålet med arrangementet er at opnå en  

 økonomisk gevinst for deltagerne ved hvervning af yderligere  

 medlemmer.
Oftest sker der således ingen værditilvækst som  

 følge af deltagernes aktiviteter, men alene en omfordeling af kapital  

 internt i pyramiden.
Fordelingen kan ske ved, at deltagerne sender  

 beløb direkte mellem hinanden (decentral udbyttefordeling) eller ved,  

 at midler sendes via ledelsen i organisationen til deltagerne (central  

 udbyttefordeling).
Arrangementet kan i princippet fortsætte i det  

 uendelige.
Imidlertid vil der som følge af deltagermultiplikationen i  

 pyramiden i løbet af kort tid kunne opstå rekrutteringsproblemer  

 og dermed risiko for tab i det senest hvervede led.
I praksis sker der  

 således det, at arrangementerne hurtigt »udtørrer« med den  

 konsekvens, at deltagerne i det senest hvervede led mister deres indskud af  

 ofte meget store beløb.
1.3. Historisk baggrund Pyramidisk opbyggede arrangementer har været kendt i  

 en lang årrække.
 I flere tilfælde er kædebrevsarrangementer af  

 domstolene blevet anset for en overtrædelse af indsamlingsloven.
Indsamlingsloven fra 1934 indeholdt med nogle få  

 undtagelser et forbud mod offentlig indsamling uden Justitsministeriets  

 tilladelse.
Ved en gennemgribende revision af indsamlingsloven i 1971  

 gennemførtes i princippet en fri adgang til at iværksætte  

 offentlige indsamlinger.
Der indsattes dog i lovens § 2 et forbud mod  

 visse typer af offentlige indsamlinger, herunder indsamling ved anvendelse af  

 kædebreve.
Af bemærkningerne til lovforslaget fremgår, at  

 forbudet mod indsamling ved anvendelse af kædebreve skyldtes, at man  

 fandt denne indsamlingsform uheldig, og at den ikke havde været anvendt  

 ved indsamlinger til velgørende eller almennyttige formål.
 Traditionelt har der været tale om egentlige  

 kædebrevsarrangementer, hvor deltagerne ved brev er blevet opfordret  

 til at yde et bidrag til et tidligere led i kæden og samtidig sende  

 opfordringen til at deltage videre til andre.
Arrangementerne har imidlertid gennem årene  

 ændret karakter.
Hvervningen foregår nu ofte uden anvendelse af  

 traditionelle kædebreve.
I stedet sker hvervning f.eks. under  

 møder eller via elektroniske medier.
Samtidig er der i de seneste  

 år fremkommet pyramidearrangementer, der fremstår bedre  

 organiserede end tidligere.
Ofte betegnes medlemskab som opnåelse af  

 sælgerrettigheder, ligesom udlodningen af de indsamlede beløb  

 sker centralt og ikke ved, at de underste led direkte sender indskuddene til  

 højere placerede deltagere.
 Som følge af den mere udbredte anvendelse af  

 EDB-teknologi og de markant lavere omkostninger ved fremstilling af flot  

 markedsføringsmateriale, fremstår udbyderne nu også mere  

 professionelle og markedsfører sig ofte som store anerkendte  

 selskaber.
Om udbredelsen af pyramidespil har anklagemyndigheden  

 oplyst, at politiet i perioden fra januar 1997 til april 1999 har modtaget 76  

 anmeldelser vedrørende 9 forskellige arrangementer.
Politiet har alene  

 vedrørende det største af disse pyramidespil modtaget 45  

 anmeldelser fordelt på 32 politikredse, og det antages, at  

 organisationens medlemstal overstiger 1200 personer.
1.4. Anden relevant lovgivning Visse bestemmelser i straffeloven kan i nogle situationer  

 tænkes anvendt overfor pyramidespil.
Der er således i retspraksis  

 eksempler på domfældelse for overtrædelse af straffelovens  

 § 279 om bedrageri i tilfælde, hvor udbyderne skaffer nye  

 deltagere til arrangementet under foregivende af, at der udbydes et  

 skriftligt materiale med instruktion om, hvordan man nemt tjener penge, men  

 hvor det viser sig, at materialet, som man betaler for, blot indeholder  

 anvisning om, at man kan følge samme fremgangsmåde som  

 udbyderen.
Straffelovens § 202 om den, som erhvervmæssigt udnytter  

 andres ukyndighed, uforstand eller uerfarenhed til at forlede dem til  

 spekulationsforretninger, samt § 282 om åger ses ikke at have  

 været bragt i anvendelse på sådanne arrangementer i  

 retspraksis.
 De pyramidespil, der udbydes, har oftest haft en  

 sådan form, at anklagemyndigheden efter en konkret vurdering ikke har  

 fundet grundlag for at rejse tiltale for overtrædelse af  

 straffeloven.
Også markedsføringslovens bestemmelser kan  

 efter omstændighederne finde anvendelse.
Indebærer et  

 pyramidespil en overtrædelse af reglerne i markedsføringsloven,  

 kan spillet forbydes ved dom eller ved et foreløbigt forbud nedlagt af  

 Forbrugerombudsmanden.
Det har imidlertid i praksis vist sig vanskeligt at  

 identificere en procespart, som et forbud kan forkyndes for.
1.5. Lovforslagets baggrund Som nævnt ovenfor under punkt 1.3. er  

 kædebrevsarrangementer i retspraksis blevet henført under  

 indsamlingsloven. Østre Landsret har imidlertid i marts 1999 frifundet  

 de tiltalte i en sag om pyramidespil for overtrædelse af  

 indsamlingsloven.
Frifindelsen var begrundet i, at deltagerne blev hvervet  

 som medlemmer, uden at de på noget tidspunkt ved brev blev opfordret  

 til at deltage.
Retten fandt derfor ikke, at forholdet kunne sidestilles med  

 indsamling ved anvendelse af kædebreve.
 Efter Østre Landsrets afgørelse mangler der  

 en klar hjemmel til at straffe udbydelsen af sådanne pyramidespil.  

 Hensigten med dette lovforslag er at tilvejebringe denne hjemmel, idet det  

 som nævnt er Justitsministeriets opfattelse, at pyramidespil bør  

 være forbudt.
Pyramidespillene er ofte rettet mod unge, der netop er  

 blevet myndige, og som på grund af deres uerfarenhed fristes af  

 muligheden for en hurtig gevinst, selv om de løber en risiko, og selv  

 om en eventuel gevinst i givet fald opnås på andre fremtidige  

 deltageres bekostning.
Også andre befolkningsgrupper kan tænkes  

 at lade sig friste af en sådan gevinstmulighed.
En oplysende indsats blandt de unge, som spillene typisk  

 er rettet imod, er meget væsentlig.
Justitsministeriet vil derfor  

 henlede Det Kriminalpræventive Råds opmærksomhed på  

 behovet for oplysning om spillenes uheldige konsekvenser.
En effektiv  

 information til de unge kan også gives på andre måder,  

 f.eks. ved lokale initiativer på skoler og andre uddannnelsessteder.
Justitsministeriet finder imidlertid, at en effektiv  

 bekæmpelse af pyramidespillene tillige forudsætter et forbud mod  

 spillene.
Når det samtidig tages i betragtning, at de arrangementer,  

 der ønskes omfattet af et forbud, er uden et reelt  

 erhvervsmæssigt indhold, men alene har en omfordeling af værdier  

 for øje - og oftest til fordel for en lille gruppe af professionelle  

 bagmænd, der bevidst spekulerer i at rette spillene mod uerfarne unge,  

 finder Justitsministeriet det ubetænkeligt at forbyde spillene.
Forbudet mod pyramidespil foreslås indsat i  

 indsamlingsloven, jf. lovbekendtgørelse nr. 623 af 15. september 1986.  

 Pyramidespil vil typisk have karakter af pengeindsamlinger.
Bestemmelserne om  

 pyramidespil indsættes imidlertid i et særligt kapitel i  

 indsamlingsloven bl.a. for at understrege, at det ikke er afgørende  

 for forbudet, om der foreligger et arrangement, som kan karakteriseres som en  

 indsamling.
2. Andre landes lovgivning Et forbud mod pyramidespil vil harmonere med  

 retsstillingen i de øvrige nordiske lande.
I Norge indeholder lotteriloven således et forbud  

 mod at oprette eller deltage i pyramidespil, lykkekæder,  

 kædeforretninger eller lignende tiltag, hvor penge eller andre  

 værdier efterhånden omsættes inden for en ubestemt kreds af  

 personer.
Strafferammen går op til 3 års fængsel.
Også i Sverige er reglerne indsat i lotteriloven,  

 hvorefter der ikke kan gives tilladelse til kædebrevsspil og lignende  

 spil.
Kædebrevsspil defineres i loven som et spil, hvor  

 gevinstmuligheden hovedsagligt beror på antallet af deltagere, som  

 efterhånden indtræder i spillet.
Strafferammen går under  

 skærpende omstændigheder op til 2 års fængsel.  

 Udbydelse af pyramidespil er endvidere af domstolene blevet bedømt som  

 en overtrædelse af straffelovens bestemmelser om dobbleri og groft  

 dobbleri, hvor strafferammen går op til 4 års fængsel.
 Pyramidespil er i Finland omfattet af indsamlingsloven,  

 hvorefter det er forbudt at fremme og deltage i indsamling af penge ved  

 hjælp af kædebreve eller lignende, hvor deltagerne bliver lovet  

 en del af de indsamlede penge eller en anden økonomisk fordel.  

 Strafferammen går op til fængsel i 6 måneder.
Justitsministeriet har desuden indhentet oplysninger om  

 retstilstanden i Tyskland og i Østrig.
I Østrig har en konkret  

 sag for nylig givet anledning til en ændring af lovgivningen.
Efter den  

 østrigske straffelov straffes den, der starter, organiserer eller i  

 øvrigt i vindingsøjemed udbreder pyramidespil, under  

 skærpende omstændigheder med fængsel i indtil 3 år.
 I Tyskland er udbydelsen af pyramidespil med central  

 udbyttefordeling strafbar efter lov om illoyal konkurrence (Gesetz gegen den  

 unlauteren Wettbewerb), såfremt udbyderen søger erhverv derved.  

 Strafferammen går op til fængsel i 2 år.
3. Lovforslagets indhold Lovforslaget rummer to elementer: Dels et forbud mod  

 pyramidespil, dels en bestemmelse om strafansvar for den, der udbyder  

 pyramidespil.
3.1. Forbudets rækkevidde Pyramidespil defineres i forslaget som »et pyramidisk  

 opbygget arrangement, 1)	hvor deltagelse kræver indskud af penge eller andre  

 økonomiske værdier, 2)	hvor deltagerne stilles mulighed for økonomisk vinding i  

 udsigt, og 3)	hvor en sådan vinding hovedsageligt hidrører fra  

 indskud fra deltagere, der efterhånden indtræder i  

 arrangementet.« Forbudet mod pyramidespil er således rettet mod  

 arrangementer, hvor det centrale er, at der løbende indtræder  

 nye medlemmer, og hvor det, man reelt opnår ved indbetaling af sit  

 indskud, er retten til at hverve nye medlemmer, jf. ovenfor under punkt  

 1.
Traditionelle kædebrevsarrangementer vil være  

 omfattet af forbudet mod pyramidespil.
Justitsministeriet har på den  

 baggrund overvejet, om bestemmelsen i indsamlingslovens § 2, 2. pkt.,  

 hvorefter indsamling ved anvendelse af kædebreve ikke må finde  

 sted, bør ophæves som overflødig.
Det er  

 Justitsministeriets opfattelse, at denne indsamlingsform er uheldig, selv om  

 betingelserne for at anvende den nye bestemmelse i § 5 a ikke  

 måtte være opfyldt, f.eks. fordi der ikke stilles  

 økonomisk vinding i udsigt.
Bestemmelsen foreslås derfor  

 opretholdt.
Kan et kædebrevsarrangement henføres til den nye  

 bestemmelse i § 5 a, forudsættes det, at der alene straffes efter  

 denne bestemmelse.
Udenfor det område, som tilsigtes reguleret af  

 lovforslaget, falder pyramidisk opbyggede salgsorganisationer.
Systemerne  

 betegnes ofte som Multi Level Marketingsystemer (MLM) eller Network Marketing  

 (NM). Sådanne systemer er karakteriseret ved et pyramidisk opbygget  

 forhandlernet, hvor de enkelte forhandlere - udover eventuelt direkte salg -  

 opnår provision af de nedre forhandlerleds omsætning.
På  

 denne måde opfordres deltagerne til at skaffe nye medlemmer, hvorved  

 pyramiden vokser.
Pyramidestrukturen er i disse tilfælde fundamentet  

 for selve arrangementet, men er ikke den primære årsag til  

 indtjeningen.
Det er ikke med denne afgrænsning, hvorefter de  

 pyramidiske opbyggede salgsorganisationer holdes uden for lovforslaget,  

 tilsigtet at tage stilling til reguleringen af sådanne arrangementer i  

 øvrigt.
Der kan således være en række problemer af  

 navnlig markedsføringsmæssig karakter forbundet med disse  

 arrangementer.
Regulering heraf hører imidlertid ikke naturligt hjemme  

 i indsamlingsloven eller i anden lovgivning under Justitsministeriets  

 område.
 Det er samtidig væsentligt at fremhæve, at  

 visse arrangementer, der fremstår som pyramidisk opbyggede  

 salgsorganisationer efter en konkret vurdering vil kunne være omfattet  

 af lovforslaget.
 I en række tilfælde indgår der  

 således i de pyramidisk opbyggede salgsorganisationer elementer, som er  

 karakteristiske for pyramidespil, f.eks. indbetaling af indskud - enten  

 direkte for at opnå en forhandlerrettighed eller ved et krav om  

 indkøb af en vis mængde varer, andre formuegoder eller arbejds-  

 og tjenesteydelser - samt opnåelse af bonus for hvervning af nye  

 medlemmer.
Ved vurderingen af, hvorvidt et arrangement, der giver sig  

 ud for at være en pyramidisk opbygget salgsorganisation, er omfattet af  

 forbudet mod pyramidespil, er navnlig spørgsmålet om betaling af  

 indskud væsentligt.
Et stort indskud vil alene kunne være  

 udslagsgivende, medens et lille eller intet indskud i kombination med faste  

 minimumskøb vil kunne have samme vægt i vurderingen.
Betaling af  

 et indskud for opnåelse af en »forhandlerrettighed« er imidlertid ikke  

 i sig selv ensbetydende med, at der er tale om pyramidespil.
Drejer det sig  

 om betaling for opnåelse af rettigheden til at forhandle et reelt  

 produkt, vil betalingen herfor kunne være et led i et sædvanligt  

 erhvervsmæssigt forhold.
Er det produkt, der forhandles, værdiløst  

 eller står værdien af produktet i væsentlig misforhold til  

 indskuddet, er betalingen af et indskud omvendt et moment, der taler for at  

 anse forholdet for omfattet af lovforslagets forbud.
Det vil således  

 navnlig være tilfældet, hvor det er retten til at hverve nye  

 medlemmer, der betales for, eller hvor denne rettighed indgår som et  

 væsentligt element i det produkt, der forhandles.
Selv om der ved betalingen opnås ret til at  

 forhandle et reelt produkt, er dette omvendt ikke altid ensbetydende med, at  

 der er tale om en reel salgsorganisation.
Indtjeningen ved forhandlingen af  

 produktet kan således tænkes at have en underordnet betydning i  

 forhold til den indtjening, der hidrører fra hvervningen af nye  

 deltagere.
Dette vil f.eks. kunne være tilfældet, hvis  

 salgsorganisationens ekspansive udbygning står i et misforhold til  

 mulighederne for at afsætte produktet.
I så fald vil hvervningen  

 af nye deltagere - og ikke salg af det pågældende produkt -  

 fremstå som den dominerende aktivitet i selskabet.
Hidrører en bonusudbetaling til deltagerne i  

 pyramiden primært fra fortjenesten ved varesalget, taler det for at  

 anse arrangementet for en reel salgsorganistaion.
Det vil også  

 være tilfældet, hvor en bonus vedrører fortjensten fra  

 nedre leds salg.
Hidrører bonusudbetalingen derimod primært fra  

 nye deltageres indskud, taler det for at anse arrangementet for et  

 pyramidespil.
Også i andre tilfælde vil en pyramidisk  

 opbygget salsgorganisation kunne være omfattet af forbudet mod  

 pyramidespil.
Der må ved afgørelsen heraf foretages en  

 helhedsvurdering af arrangementet, hvor det ikke er arrangementets  

 betegnelse, men det reelle indhold, der er afgørende.
 Om afgrænsning af pyramidespil i øvrigt  

 henvises til bemærkningerne til lovforslagets § 1, nr. 3.
3.2. Strafansvar Den strafbare handling består i at udbyde  

 pyramidespil.
Det indebærer, at det ikke kun er arrangørerne,  

 der kan straffes, men også de personer, som senere udbyder spillet til  

 nye deltagere.
En deltager i spillet vil således kunne straffes i det  

 omfang, den pågældende udbyder spillet med henblik på at  

 hverve nye deltagere.
Overtrædelsen fuldbyrdes ved udbydelsen.
Der  

 foreligger således en fuldbyrdet overtrædelse, selv om det ikke  

 lykkes at hverve (nye) deltagere.
Justitsministeriet har overvejet, om det ligeledes  

 bør være strafbart at organisere og forberede pyramidespil.
Da  

 straffelovens almindelige regler om forsøg finder anvendelse, jf.  

 nedenfor under pkt. 3.3., vil handlinger, der foretages forud for selve  

 udbydelsen - som f.eks. tilrettelæggelse af hvervemøder,  

 lokaleleje mv. - kunne være strafbare som forsøg.
Handlinger,  

 der går ud på at organisere og forberede pyramidespil, vil  

 således typisk være forsøgshandlinger i forhold til  

 udbydelsen, og Justitsministeriet har derfor fundet det unødvendigt at  

 medtage disse handlinger i gerningsindholdet.
 Med hensyn til de subjektive betingelser for strafansvar  

 gælder den almindelige regel i straffelovens § 19, således  

 at der kan straffes, ikke blot hvis der foreligger forsætligt forhold,  

 men også hvis der foreligger uagtsomhed.
 Justitsministeriet har overvejet, om kriminaliseringen  

 bør udstrækkes til selve det at deltage i et pyramidespil,  

 således at indbetalingen af indskud til initiativtagerne eller  

 tidligere led i pyramiden i sig selv gøres strafbar, uanset om  

 deltageren har udbudt spillet til andre.
Den omstændighed, at spillet er forbudt, og at der  

 er tale om en uønsket aktivitet, kan tale for, at det også skal  

 være muligt at straffe dem, der alligevel deltager.
Fra et  

 beslægtet område kan nævnes, at deltagelse i utilladt  

 hasardspil på offentligt sted er strafbar efter straffelovens  

 § 204, stk. 3.
 Justitsministeriet har imidlertid fundet det rigtigst ikke  

 at udstrække kriminaliseringen til den blotte deltagelse i spillet.
Dette hænger sammen med, at forbudet mod  

 pyramidespil bl.a. er begrundet i hensynet til at beskytte de ofte uerfarne  

 unge mennesker, der lader sig friste af spillet, og at de  

 pågældende, når arrangementet opdages, typisk har mistet de  

 betydelige beløb, som de har skudt ind i spillet.
Det  

 forudsættes i den forbindelse, at selve det at foretage et indskud og  

 dermed deltage i pyramidespillet ikke anses som forsøg på at  

 udbyde spillet til andre.
Det skal fremhæves, at det straffri område for  

 deltagere er begrænset til den blotte deltagelse.
Udbreder en deltager  

 spillet ved at hverve nye deltagere, vil der således være tale om  

 at »udbyde pyramidespil«, hvilket er strafbart efter den nye bestemmelse.  

 Også forsøg og medvirken vil i den forbindelse være  

 strafbart.
 Spørgsmålet om konfiskation ved pyramidespil  

 afgøres efter straffelovens almindelige konfiskationsregler, herunder  

 straffelovens § 75. I det omfang en deltager i pyramidespil måtte  

 have et erstatningskrav i anledning af deltagelsen, afgøres  

 spørgsmålet om, hvorvidt et eventuelt konfiskeret beløb  

 kan anvendes til dækning af erstatningskravet, ligeledes efter de  

 almindelige regler herom i straffelovens § 77.
Det må antages, at en person, der har deltaget i en  

 forbudt aktivitet som pyramidespil, normalt ikke vil kunne kræve sit  

 indskud dækket i et konfiskeret udbytte.
Justitsministeriet har derfor  

 overvejet, om der burde medtages en særlig bestemmelse om, at  

 beløb, der konfiskeres i forbindelse med pyramidespil, skal  

 tilbageføres til deltagerne.
Imod en sådan bestemmelse taler imidlertid, at  

 pyramidespil generelt er en uønsket aktivitet, og at det er et led i  

 spillet, at de enkelte deltagere efterfølgende skal udbrede spillet  

 til nye deltagere.
Desuden taler præventive hensyn imod at  

 indføre en særlig adgang til tilbagesøgning for  

 deltagerne, ligesom en sådan særlig bestemmelse må antages  

 at medføre betydelige praktiske problemer vedrørende  

 fordelingen af det konfiskerede beløb.
Det vil således  

 være meget vanskeligt og ressourcekrævende at fastlægge,  

 hvem der i givet fald skal have andel i et konfiskeret beløb, idet  

 deltagerne typisk vil udgøre en meget stor og ubestemt kreds af  

 personer, ligesom det måtte sikres, at der kun skete tilbagebetaling  

 til dem, der ikke selv efterfølgende har udbudt eller forsøgt  

 at udbyde spillet til andre.
 Justitsministeriet har på den baggrund ikke fundet  

 anledning til at foreslå en særlig bestemmelse om, at  

 beløb, der konfiskeres i forbindelse med pyramidespil, skal  

 tilbageføres til deltagerne.
3.3. Sanktionen Indsamlingsloven indeholder i dag alene hjemmel til  

 bødestraf.
Dette er efter Justitsministeriets opfattelse  

 utilstrækkeligt ved pyramidespil.
Som anført ovenfor kan  

 arrangørerne ved sådanne spil tjene meget store beløb ved  

 at udnytte ofte uerfarne og letsindige unge mennesker, der ved udsigten til  

 en hurtig gevinst - men uden at være tilstrækkeligt  

 opmærksomme på tabsrisikoen - lader sig lokke til at satse store  

 beløb, eventuelt i forbindelse med en pågående  

 markedsføring, der sætter de pågældende under et  

 betydeligt pres for at deltage og for efterfølgende at hverve nye  

 deltagere.
Efter omstændighederne kan den udnyttelse, der finder sted i  

 forbindelse med pyramidespil, antage ågerlignende karakter.
 Det foreslås på den baggrund, at udbud af  

 pyramidespil straffes med bøde, hæfte eller under  

 skærpende omstændigheder med fængsel indtil 2 år.
 Fængselsstraf tænkes navnlig anvendt i forhold  

 til mere professionelle arrangører (bagmænd), hvor spillet efter  

 antallet af deltagere og størrelsen af de involverede  

 pengebeløb og den måde, det markedsføres på,  

 må anses for erhvervsmæssigt.
Et strafmaksimum på 2 års fængsel skal  

 navnlig ses i lyset af den mulighed for meget store økonomiske  

 gevinster/tab, som spillene giver, sammenholdt med den udnyttelse af  

 deltagerne, der ofte finder sted.
Samtidig bringes sanktionen herved på  

 et niveau, der i højere grad end hidtil svarer til niveauet i de  

 øvrige nordiske lande.
Skærpelsen af strafferammen indebærer tillige,  

 at der åbnes mulighed for i videre omfang at kunne anvende  

 retsplejelovens bestemmelser om straffeprocessuelle indgreb.
Desuden vil  

 forsøg derved blive gjort strafbart, jf. straffelovens § 21,  

 stk. 3, og ovenfor under pkt. 3.2. Dette vil gælde, uanset at  

 strafferammen alene indeholder mulighed for fængsel under  

 skærpende omstændigheder.
Der vil således også kunne  

 straffes for forsøg, selv om der ikke foreligger skærpende  

 omstændigheder.
 For deltagere, der udbreder spillet ved at hverve (et  

 mindre antal) nye deltagere, bør der efter Justitsministeriets  

 opfattelse normalt kun kunne blive tale om bødestraf.
 Justitsministeriet har ikke fundet grundlag for at  

 hæve strafferammen for andre overtrædelser af  

 indsamlingsloven.
 Der er desuden i lovforslaget medtaget en bestemmelse om  

 straf for juridiske personer.
3.4. Forbudets geografiske rækkevidde Indsamlingsloven indeholder ikke bestemmelser, der  

 fastlægger lovens geografiske anvendelsesområde.
Det må  

 derfor bero på en fortolkning af loven og dens enkelte bestemmelser, om  

 lovens bestemmelser alene gælder på indsamlinger, der finder sted  

 på dansk område, eller om lovens bestemmelser i et vist omfang  

 også gælder for indsamlinger, der foregår i udlandet.
Efter Justitsministeriets opfattelse må det antages,  

 at indsamlingsloven er begrænset til indsamlinger, der finder sted her  

 i landet.
Handlinger i udlandet vil således kun være omfattet af  

 loven, hvis de knytter sig til en indsamling i Danmark.
En person, der fra  

 f.eks.
Tyskland foranstalter en indsamling i Danmark ved telefoniske  

 henvendelser, vil således være omfattet af loven, selv om  

 telefonopkaldene foretages fra tysk område.
 I forbindelse med kriminaliseringen af pyramidespil  

 må der tages stilling til den geografiske udstrækning af dette  

 forbud.
Fastsættes der ikke særlige bestemmelser  

 herom, må det i overensstemmelse med det ovenfor anførte  

 antages, at forbudet er begrænset til at gælde for udbud af  

 pyramidespil, der finder sted her i landet.
Forbudet vil således ikke  

 blot omfatte den, der under ophold her i landet udbyder spillet, men  

 også den, der under ophold i udlandet derfra udbyder spillet i Danmark,  

 f.eks. ved telefonisk eller elektronisk henvendelse til personer, som den  

 pågældende ønsker at hverve som deltagere.
Udbud af pyramidespil i Danmark vil også kunne ske  

 via Internettet.
Selv om både udbyderen og den web-server, der  

 benyttes, befinder sig i udlandet, må et udbud efter  

 Justitsministeriets opfattelse (også) anses for foretaget her i landet  

 - og dermed være omfattet af forbudet - hvis udbudet specifikt tager  

 sigte på brugere i Danmark (f.eks. gennem særlige  

 foranstaltninger, der specielt retter sig imod de danske  

 Internet-brugere).
 Udbud af pyramidespil, der efter det foran anførte  

 foretages i Danmark, er undergivet dansk straffemyndighed efter reglerne i  

 straffelovens § 6 (eventuelt sammenholdt med § 9).
Finder spillet derimod i det hele sted i udlandet, hvilket  

 vil være tilfældet, hvis både udbyderen og de personer, der  

 udbydes til, befinder sig uden for Danmark, må forholdet antages at  

 falde uden for det gældende geografiske anvendelsesområde for  

 indsamlingsloven.
Dette gælder i hvert fald, hvis hverken udbydere  

 eller deltagere har tilknytning til Danmark.
Det må imidlertid antages,  

 at det også gælder i tilfælde, hvor udbydere og deltagere  

 er danskere, der har har taget midlertidigt ophold i udlandet f.eks. i  

 forbindelse med ferie eller kursus.
Det afgørende for spillets  

 lovlighed vil i sådanne tilfælde være lovgivningen i det  

 pågældende land og ikke den danske indsamlingslov.
 Justitsministeriet har derfor overvejet, om lovens  

 anvendelsesområde bør udstrækkes, således at det  

 sikres, at også udbud af pyramidespil i udlandet i et vist omfang er  

 omfattet.
Det foreslåede forbud mod pyramidespil i Danmark vil  

 kunne medføre, at arrangørerne flytter spillene til andre  

 lande, f.eks. ved at arrangere rejser for herboende til udlandet.
Det er  

 efter Justitsministeriets opfattelse væsentligt at sikre, at forbudet  

 mod pyramidespil ikke kan omgås ved at henlægge spillene til en  

 lokalitet uden for landets grænser og så i øvrigt  

 gennemføre spillene over for en dansk deltagerkreds.
Justitsministeriet finder det derfor rigtigst at medtage  

 en bestemmelse i forslagets § 6, stk. 3, om, at strafansvaret  

 tillige skal gælde i tilfælde, hvor udbud af pyramidespil finder  

 sted i udlandet, hvis udbyderen er bosat i Danmark, og de personer, spillet  

 udbydes til, omfatter personer, der er bosat i Danmark.
Handlingen vil i  

 medfør af straffelovens § 8, nr. 2, høre under dansk  

 straffemyndighed, uanset om handlingen er strafbar efter lovgivningen i det  

 land, hvor den har fundet sted.
Det skal fremhæves, at der alene er tale om en  

 begrænset udvidelse af lovens geografiske anvendelsesområde  

 på dette punkt.
Udvidelsen angår alene de klare  

 omgåelsestilfælde.
I det omfang enten udbyderen eller de  

 personer, spillet udbydes til, er bosat uden for Danmark, vil udbyderen ikke  

 være omfattet af strafansvaret, når spillet i det hele finder  

 sted i udlandet.
 4. Lovforslagets økonomiske og administrative konsekvenser  

 mv.
 Forslaget forventes ikke at få økonomiske og  

 adminstrative konsekvenser for det offentlige af betydning.
 Lovforslaget har ingen miljømæssige  

 konsekvenser.
 EU-retten vil ikke være til hinder for et forbud mod  

 pyramidespil som det foreslåede.
Uanset om foranstaltning af pyramidespil måtte kunne  

 karakteriseres som en økonomisk aktivitet omfattet af EF-traktaten, er  

 der Justitsministeriets opfattelse, at et forbud som det foreslåede er  

 tilladt efter EU-retten.
Forbudet gælder uden forskelsbehandling  

 på grund af nationalitet, det varetager hensynet til beskyttelse af  

 forbrugerne (potentielle deltagere i spillet) og samfundsordenen.
Der er  

 således tale om hensyn, der efter EF-domstolens praksis kan  

 retfærdiggøre forbud mod lotterier m.v., jf.
EF-domstolens dom  

 af 24. marts 1994 i sag C-275/92, Schindler, Sml.
I, s. 1039, og dom af 21.  

 september 1999 i sag C-124/97, Läärä.
5. Hørte myndigheder og organisationer Lovforslaget har været sendt til høring hos:  

 Præsidenterne for Østre og Vestre Landsret, præsidenten  

 for Sø- og Handelsretten, præsidenterne for Københavns  

 Byret og for retterne i Århus, Odense, Ålborg og Roskilde, Den  

 Danske Dommerforening, Dommerfuldmægtigforeningen, Rigsadvokaten,  

 Rigspolitichefen, Politidirektøren i København, Foreningen af  

 Politimestre i Danmark, Politifuldmægtigforeningen, Politiforbundet i  

 Danmark, Dansk Kriminalpolitiforening, Advokatrådet, Det Danske Center  

 for Menneskerettigheder, Det Danske Handelskammer, Dansk Handel og Service,  

 Dansk Markedsføringsforbund og Forbrugerrådet.
Vurdering af konsekvenser af lovforslag Positive konsekvenser/mindreudgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og   

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget er foreneligt med EU-retten, jf. afsnit  

 4.
Bemærkninger til lovforslagets enkelte  

 bestemmelser Til § 1 Til nr. 1, 2 og 4.
Lovens overskrift ændres således, at det af  

 overskriften fremgår, at loven dels vedrører offentlige  

 indsamlinger (lovens hidtidige anvendelsesområde), dels vedrører  

 pyramidespil.
Samme opdeling kommer til udtryk i opdelingen i kapitler,  

 således at kapitel 1 vedrører offentlige indsamlinger, kapitel 2  

 vedrører pyramidespil, og kapitel 3 vedrører fælles  

 bestemmelser om straf og ikrafttræden m.v.
 Det ønskes herved tydeliggjort, at pyramidespil er  

 forbudt, uanset om spillet har en sådan form, at det kan karakteriseres  

 som en indsamling, jf. herved ovenfor under pkt. 1.5., og uanset om  

 hvervningen foregår offentligt.
Hvervningen af deltagere til et pyramidespil vil normalt  

 indebære, at senere led i kæden er ophavsmanden ubekendt.  

 Pyramidespil vil derfor typisk indebære, at der reelt er offentlig  

 adgang til deltagelse i spillet.
Med anbringelsen af bestemmelserne om  

 pyramidespil i et selvstændigt kapitel understreges det imidlertid, at  

 pyramidespil er forbudt, uanset om det foregår offentligt eller under  

 mere lukkede former.
Det er Justitsministeriets opfattelse, at de samme  

 beskyttelseshensyn gør sig gældende, uanset hvor spillet  

 udbydes.
Til nr. 3 Om pyramidespillets struktur og afgrænsningen  

 overfor pyramidesalg henvises til lovforslagets almindelige  

 bemærkninger.
 Tre elementer kendetegner de pyramidiske arrangementer,  

 som ønskes omfattet af forbudet.
 Den første betingelse, der stilles for at anse et  

 pyramidearrangement for omfattet af forbudet, er, at deltagelse kræver  

 indskud af penge eller andre økonomiske værdier.
Kræves der et indskud i form af penge som betingelse  

 for at deltage, vil betingelsen være opfyldt, uanset hvor lille et  

 beløb, der er tale om.
Indskud kan endvidere antage form af et krav om  

 minimumskøb af varer, andre formuegoder eller arbejds- og  

 tjenesteydelser til en pris, der klart overstiger markedsprisen.
Ved indskud  

 af andet end penge, må det ligeledes bero på en konkret  

 vurdering, om indskuddet har en økonomisk værdi.
Indskud, der  

 består i genstande af en helt ubetydelig værdi, f.eks.  

 glansbilleder eller postkort, forudsættes ikke omfattet af  

 forbudet.
Den anden betingelse, der skal være opfyldt, er, at  

 deltagerne stilles mulighed for økonomisk gevinst i udsigt.
Der  

 kræves ikke en sikker udsigt til økonomisk gevinst.
Det vil  

 således være tilstrækkeligt, at der er en chance herfor.  

 Gevinsten kan bestå i penge eller i andre - ikke helt ubetydelige -  

 værdier, jf. ovenfor.
Afgørende er alene, om deltagerne stilles  

 en vinding i udsigt, ikke om de rent faktisk opnår den.
Det er  

 endvidere uden betydning, om der er tale om central eller decentral  

 udbyttefordeling, hvorfor også traditionelle kædebreve er  

 omfattet.
 Den tredje betingelse er, at den økonomiske vinding  

 hovedsageligt hidrører fra indskud fra deltagere i arrangementet.  

 Denne betingelse indebærer, at forbudet alene rettes mod de pyramidiske  

 arrangementer, hvor aktiviteten i pyramiden hovedsageligt består i at  

 hverve nye medlemmer med henblik på at opnå indskud fra  

 disse.
Uden for lovforslagets område falder således  

 som omtalt under punkt 3 egentlige salgsorganisationer, der er pyramidisk  

 opbygget.
Afgrænsningen mellem sådanne salgsorganisationer og  

 pyramidespil vil bero på en konkret vurdering af det enkelte  

 arrangement.
Det er ikke afgørende, hvad arrangementet kaldes, men  

 derimod hvad det reelt indeholder.
 Til nr. 5.
Den strafbare handling er at udbyde pyramidespil.
Det er  

 således uden betydning for fuldbyrdelsen af gerningsindholdet, at det  

 ikke lykkes at hverve deltagere til spillet - f.eks. fordi politiet kommer  

 til stede, eller ingen ønsker at deltage.
 At udbydelsen er strafbar indebærer også, at  

 det ikke kun er arrangørerne, der kan straffes, men også den  

 enkelte deltager, som udbyder spillet til nye deltagere.
Straffelovens almindelige regler om medvirken og  

 forsøg finder endvidere anvendelse.
En udbyder vil således kunne  

 straffes, hvis den pågældende foretager forsøgshandlinger,  

 der sigter mod at udbyde spillet.
Selve deltagelsen i pyramidespillet foreslås ikke  

 omfattet af det strafbare område.
En deltager vil således alene  

 kunne straffes, hvis den pågældende udbyder spillet til andre  

 eller foretager forsøgshandlinger, der sigter mod at udbyde spillet.  

 Det er i den forbindelse forudsat, at en deltagelse, der alene består i  

 at indbetale indskud til et tidligere led i pyramiden eller til  

 initiativtageren, ikke er omfattet af det strafbare område for  

 forsøg.
 Måden, hvorpå spillet udbydes, er uden  

 betydning i forhold til afgrænsningen af det strafbare område.  

 Det er således uden betydning, om det sker ved anvendelse af brev, ved  

 personlig kontakt, møder, via elektroniske medier eller på anden  

 måde.
Der skabes med bestemmelsen mulighed for at idømme  

 frihedsstraf, ligesom der skabes mulighed for at straffe udbud af  

 pyramidespil i udlandet, i det omfang de involverede har bopæl her i  

 landet.
Der henvises herom til lovforslagets almindelige  

 bemærkninger.
 Endvidere indsættes der med forslaget en almindelig  

 bestemmelse om strafansvar for selskaber m.v., som også gælder i  

 forhold til de øvrige bestemmelser i indsamlingsloven.
Til § 2 Det foreslås, at loven træder i kraft dagen  

 efter bekendtgørelsen i Lovtidende.
Til § 3 I bestemmelsen fastsættes det, at loven ikke  

 gælder for Færøerne og Grønland, men at den ved  

 kgl. anordning kan sættes i kraft for Grønland med de  

 afvigelser, som de særlige grønlandske forhold tilsiger.  

 Bestemmelsen svarer til hovedlovens bestemmelse herom.
Bilag Lovforslaget sammenholdt med gældende lov Gældende formulering Lovforslaget 1. Lovens titel affattes således:
»Lov om offentlige indsamlinger og  

 pyramidespil« 2. Før § 1 indsættes som  

 kapiteloverskrift:
 § 1. En offentlig indsamling skal anmeldes til politiet, inden  

 den iværksættes.
»Kapitel 1 Offentlige indsamlinger« Stk. 2. En indsamling er offentlig, såfremt opfordring  

 til at yde bidrag rettes til andre end personer, der er indbyderne personlig  

 bekendte, eller som har særlig tilknytning til de personer eller  

 institutioner, til hvis fordel indsamlingen sker.
§ 2. Offentlig gade- og husindsamling ved personlig eller  

 telefonisk henvendelse må ikke finde sted.
Det samme gælder  

 indsamling ved anvendelse af kædebreve.
 § 3. Justitsministeren fastsætter regler om  

 fremgangsmåden ved offentlige indsamlinger og om den kontrol, som skal  

 udøves med anvendelsen af de indsamlede midler.
§ 4. Indsamling til støtte for politiske partier er  

 ikke omfattet af loven.
Offentlig gade- og husindsamling til dette  

 formål må dog ikke finde sted.
 § 5. Loven gælder ikke for:
 1)	Indsamlinger af brugte ting af ringe værdi.
 2)	Indsamlinger, der udelukkende finder sted ved indendørs  

 gudstjenester eller møder, og som forestås af vedkommende  

 kirkesamfund eller mødearrangør.
 3)	Indsamlinger gennem dagblade til almenkendte, velgørende  

 institutioner, såfremt der af det indsamlende blad gives kvittering til  

 bidragsyderne gennem offentliggørelse af bidragslister og der fra de  

 modtagende institutioner gives kvittering, som offentliggøres af  

 bladet.
 3. Efter § 5 indsættes:
Kapitel 2 Pyramidespil § 5 a.
Pyramidespil er forbudt.
Ved pyramidespil forstås  

 et pyramidisk opbygget arrangement, hvor 1)	deltagelse kræver indskud af penge eller andre  

 økonomiske værdier, 2)	deltagerne stilles mulighed for økonomisk vinding i udsigt,  

 og 3)	en sådan vinding hovedsageligt hidrører fra indskud fra  

 deltagere, der efterhånden indtræder i arrangementet.« 4. Før § 6 indsættes som  

 kapiteloverskrift:
»Kapitel 3 Straf og ikrafttræden m.v.« 5. § 6 affattes således:
 § 6. Overtrædelse af § 1, stk. 1, § 2 og  

 § 4, 2. pkt., straffes med bøde, medmindre højere straf er  

 forskyldt efter den øvrige lovgivning.
 »§ 6. Overtrædelse af § 1, stk. 1, § 2 og  

 § 4, 2. pkt., straffes med bøde, medmindre højere straf er  

 forskyldt efter den øvrige lovgivning.
 Stk. 2. I forskrifter, der udfærdiges i medfør af  

 § 3, kan der fastsættes straf af bøde for  

 overtrædelse af bestemmelser i forskrifterne.
 Stk. 2. Den, der udbyder pyramidespil, jf. § 5 a,  

 straffes med bøde, hæfte eller under skærpende  

 omstændigheder med fængsel indtil 2 år, medmindre  

 højere straf er forskyldt efter den øvrige lovgivning.
 Stk. 3. Strafansvaret efter stk. 2 gælder  

 også for udbud, der finder sted i udlandet, i det omfang udbyderen og  

 de personer, spillet udbydes til, er bosat i Danmark.
 Stk. 4. I forskrifter, der udfærdiges i medfør af  

 § 3, kan der fastsættes straf af bøde for  

 overtrædelse af bestemmelser i forskrifterne.
