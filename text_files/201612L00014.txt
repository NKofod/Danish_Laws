Fremsat den 5. oktober 2016 af transport- og bygningsministeren (Hans Christian Schmidt) Forslag til Lov om ændring af postloven (Ændring af betegnelsen for B-breve og afskaffelse af udligningsordningen) § 1 I postloven, lov nr. 1536 af 21. december 2010, som ændret ved § 1 i lov nr. 172 af 26. februar 2014 om ændring af postloven og § 46 i lov nr. 524 af 29. april 2015 om alternativ tvistløsning i forbindelse med forbrugerklager (forbrugerklageloven), foretages følgende ændringer:
 1. I § 3, stk. 4, indsættes som 2. pkt.:
»1. pkt. gælder dog ikke for tilladelser, som udstedes efter den 1. januar 2020.« 2. I § 15, stk. 4, ændres »B-breve« til: »breve«.
 3. I § 18, stk. 1, indsættes efter 1. pkt.:
»Det gælder nettoomkostninger til og med regnskabsåret 2016 hos den befordringspligtige postvirksomhed.« § 2 Loven træder i kraft den 1. januar 2017.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Regeringen (Venstre), og Socialdemokratiet, Dansk Folkeparti, Liberal Alliance, Radikale Venstre, Socialistisk Folkeparti og Det Konservative Folkeparti har den 3. maj 2016 indgået en aftale om at gennemføre en række justeringer af befordringspligten med henblik på at fremme udviklingen af postmarkedet og sikre den landsdækkende befordringspligt for perioden 2017-2019. Aftalen er vedlagt som bilag 2.
Ved aftalen afskaffes betegnelsen »B-brev«.
Da betegnelsen fremgår af postlovens § 15, stk. 4, hvorefter transportministeren godkender takstfastsættelsen for indenlandske, frimærkefrankerede B-breve på op til 50 g, der sendes som enkeltforsendelse, skal loven ændres.
Herudover er det i aftalen bestemt, at udligningsordningen afskaffes.
Udligningsordningen er reguleret i postloven, herunder primært lovens § 18. Den befordringspligtige postvirksomhed vil med lovændringen ikke kunne fremsætte anmodninger under ordningen vedrørende regnskabsåret 2017 og frem.
Anmodninger fra den befordringspligtige postvirksomhed fra tidligere regnskabsår vil blive behandlet af myndigheden i henhold til gældende regler, også selvom behandlingen først kan tilendebringes i årene efter 2017.
Desuden indsnævres anvendelsesområdet for § 3, stk. 4, idet det i dag er fastsat, at det er en betingelse for at få en tilladelse til erhvervsmæssig postbefordring, at en virksomhed forpligter sig til at bidrage til udligningsordningen.
Med lovforslaget bestemmes, at denne betingelse ikke gælder for tilladelser, som udstedes efter den 1. januar 2020. I perioden til og med 2019 vil alle virksomheder, der har opnået tilladelse til at drive postvirksomhed, skulle bidrage til ordningen, uanset hvornår de har opnået tilladelsen.
En række justeringer af befordringspligten, som følger af den politiske aftale af 3. maj 2016, kan gennemføres administrativt af transport- og bygningsministeren, jf. postlovens § 15, stk. 1. I praksis gennemføres ændringer i henhold til § 15, stk. 1, på baggrund af politisk aftale.
Justeringerne drejer sig om afskaffelse af A-brevet som befordringspligtigt produkt, afskaffelse af betegnelsen »B-brev«, der fremover blot hedder »brev«, og justering af servicekravet for breve, så disse leveres inden for 5 dage mod i dag 4 dage.
Desuden reduceres antallet af omdelingsdage til 5 hverdage om ugen, og Post Danmark får adgang til at undlade omdeling på mellemdage, dvs. dage der falder mellem to dage, hvor der ikke omdeles post.
Hertil kommer en præcisering af, at postleveringen sker til modtagerens folkeregisteradresse, og at Post Danmark A/S kan opkræve et gebyr ved eftersendelsen af posten til f.eks. en fritidshusadresse.
 De nævnte ændringer er gennemført administrativt pr. 1. juli 2016 ved, at Trafik- og Byggestyrelsen har udstedt en ny individuel tilladelse til Post Danmark A/S.
2. Ændring af betegnelsen for B-brevet 2.1.1. Gældende ret Ved postloven fra 2010 blev der indført krav om, at den befordringspligtige postvirksomheds takster skal være omkostningsægte, gennemsigtige og ikke-diskriminerende.
Kravet havde udgangspunkt i Artikel 12 i Rådets direktiv 2008/6/EF om ændring af direktiv 97/67/EF.
Af forbrugerbeskyttelseshensyn blev det dog samtidig bestemt, at taksten for indenlandske, frimærkefrankerede B-breve på op til 50 g, som sendes som enkeltforsendelse, som den eneste af Post Danmark A/S takster forinden skal være godkendt af Trafik- og Byggestyrelsen, jf. § 15, stk. 4. Styrelsen har i 2014 og 2015 godkendt ansøgninger fra Post Danmark A/S om forhøjelse af taksten på B-brevet.
2.1.2. Ministeriets overvejelser og den foreslåede ordning Som følge af den politiske aftale af 3. maj 2016 udgår betegnelsen »B-brev« og afløses af betegnelsen »brev«.
Da betegnelsen »B-breve« anvendes i lovens § 15, stk. 4, skal loven tilpasses den ændrede betegnelse.
Der tilsigtes ikke nogen ændring i øvrigt, udover betegnelsen ændres fra »B-brev« til »brev«.
Forpligtelsen for Post Danmark A/S til at indhente godkendelse af taksten for almindelige breve på op til 50 gram hos Trafik- og Byggestyrelsen består således fortsat.
3. Ophævelse af udligningsordningen 3.1.1. Gældende ret Ved postloven fra 2010 blev der indført en udligningsordning til finansiering af befordringspligten, jf. § 18. Af § 18, stk. 1, fremgår, at såfremt den befordringspligtige postvirksomhed ved udførelsen af de befordringspligtige posttjenester dokumenterer nettoomkostninger, som udgør en urimelig økonomisk byrde,  kan disse udækkede nettoomkostninger på visse nærmere betingelser deles mellem samtlige postvirksomheder, som tilbyder posttjenester omfattet af befordringspligten (breve og pakker), således at de øvrige postvirksomheder derved bliver forpligtet til at bidrage økonomisk til opretholdelsen af befordringspligten.
Såfremt den befordringspligtige postvirksomhed ønsker dækning fra udligningsordningen for nettoudgifter i et givet år, skal virksomheden senest samtidig med aflæggelsen af sit årsregnskab fremsætte og dokumentere dette ønske over for Trafik- og Byggestyrelsen.
Den befordringspligtige postvirksomhed skal i den forbindelse dokumentere, at der ved opfyldelsen af den landsdækkende befordringspligt findes særlige, ikke-kompenserede nettoomkostninger ved den pågældende posttjeneste, som udgør en urimelig økonomisk byrde.
Trafik- og Byggestyrelsen beregner på baggrund af opgørelsen af nettoomkostningerne de øvrige postvirksomheders bidrag til ordningen.
Grundlaget for beregningerne vil være den befordringspligtige postvirksomheds dokumenterede opgørelse af nettoomkostninger for det pågældende år, som efterprøves af styrelsen.
Der henvises i øvrigt til bilag 1 i Trafik- og Byggestyrelsens bekendtgørelse nr. 725 af 24. juni 2011 om en udligningsordning til finansiering af befordringspligten, som indeholder en nærmere beskrivelse af proceduren.
 Det fremgår af postlovens § 3, stk. 4, at meddelelse af en tilladelse til udførelse af erhvervsmæssig postbefordring er betinget af, at den ansøgende virksomhed forpligter sig til at bidrage til udligningsordningen i postlovens § 18, medmindre virksomheden er pålagt befordringspligt.
3.1.2. Ministeriets overvejelser og den foreslåede ordning Ved den politiske aftale af 3. maj 2016 afskaffes udligningsordningen med virkning fra 2017.
 Ved lovforslaget indsnævres anvendelsesområdet for den gældende bestemmelse i § 18, stk. 1, således, at de i stk. 1, 1. pkt., nævnte nettoomkostninger kun omfatter nettoomkostninger til og med regnskabsåret 2016 hos den befordringspligtige postvirksomhed.
 Det foreslås derfor, at § 18, stk. 1, 1. pkt., ændres således, at dette fremgår af bestemmelsen.
 Som en konsekvens af ændringerne vedrørende udligningsordningen ændres den nugældende § 3, stk. 4, således, at tilladelser udstedt efter 1. januar 2020 ikke vil være betinget af, at virksomheden skal bidrage til udligningsordningen.
Post Danmark A/S har for både regnskabsåret 2014 og 2015 fremsat ønske om bidrag fra udligningsordningen for så vidt angår breve.
Post Danmark har også mulighed for i år 2017 at anmode om bidrag fra ordningen for regnskabsåret 2016, når virksomhedens regnskab for 2016 foreligger.
En eventuel anmodning fra Post Danmark om bidrag for 2016 vil i henhold til de gældende regler indebære, at bidragene fra postvirksomhederne vedrørende dette år vil skulle betales i 2019.
 Eventuelle anmodninger fra den befordringspligtige virksomhed vil følge nedenstående eksempel på procedure.
 Med virkning fra regnskabsåret 2017 vil det ikke længere være muligt for den befordringspligtige postvirksomhed at anmode om bidrag fra ordningen.
 Når behandlingen af fremsatte anmodninger om bidrag fra udligningsordningen er fuldt gennemført, vil Trafik- og Byggestyrelsens bekendtgørelse nr. 725 af 24. juni 2011 om en udligningsordning til finansiering af befordringspligten blive ophævet.
4. Økonomiske og administrative konsekvenser for det offentlige Lovforslaget forventes ikke at få økonomiske konsekvenser for det offentlige.
Ophævelsen af udligningsordningen vil indebære administrative lettelser for Trafik- og Byggestyrelsen, som ikke længere skal administrere ordningen.
5. Økonomiske og administrative konsekvenser for erhvervslivet Lovforslaget vil få positive økonomiske og administrative konsekvenser for nogle postvirksomheder og negative økonomiske konsekvenser for den befordringspligtige postvirksomhed fra regnskabsåret 2017, jf. afsnit 3.
6. Administrative konsekvenser for borgerne Lovforslaget vil ikke have administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
 9. Hørte myndigheder og organisationer mv.
 Et udkast til lovforslag har i perioden fra den 5. juli 2016 til den 12. august 2016 været sendt i høring hos følgende myndigheder og organisationer mv.:
 3F, AE (Arbejderbevægelsens erhvervsråd), Arbejdsgiverforeningen for Transport og Logistik, Bladkompagniet A/S, Coop Danmark A/S, Danmarks Rederiforening, Dansk Blindesamfund, Dansk Erhverv, Danske Fragtmænd, Danske Handicaporganisationer (DH), Dansk Magasinpresses Udgiverforening, Dansk Standard, Danske Bank A/S, Danske Lokalaviser - Provinsens Distriktsblade, Danske Medier, Danske Regioner, Danske Specialmedier, Danske Speditører (DASP), Det Centrale Handicapråd, DI (Dansk Industri), Distributionsservice A/S, DSK (De Samvirkende Købmænd), DTL (Dansk Transport og Logistik), FDIH (Foreningen for Distance- og Internethandel), Finansrådet, FK Distribution A/S, Forbrugerombudsmanden, Forbrugerrådet TÆNK, GLS Denmark A/S, HK/Post & Kommunikation, Håndværksrådet, International Transport Danmark (ITD), KL, Kreativitet & Kommunikation, Landbrug og Fødevarer, Landsforeningen Landsbyerne i Danmark, LO (Landsorganisationen i Danmark), Post Danmark A/S, Realkreditrådet, Offentligt Ansattes Organisationer, Sammenslutningen af Danske Småøer, Specialmedierne, UGEAVISERNE og ÆldreSagen.
 Ved høringsfristens udløb er der alene modtaget svar fra Dansk Blindesamfund, Dansk Erhverv, Dansk Industri, Danske Medier, DTL (Dansk Transport og Logistik), Forbrugerombudsmanden, Post Danmark A/S, Sammenslutningen af Danske Småøer og ÆldreSagen.
 Høringsparterne har ikke haft bemærkninger til selve lovforslaget, men har i sine høringssvar alene kommenteret og fremsat synspunkter rettet mod den bagved liggende politiske aftale.
Bemærkninger til lovforslagets enkelte bestemmelser Til § 1 Til nr. 1 Den gældende postlov bestemmer i § 3, stk. 4, at meddelelse af tilladelse til erhvervsmæssig postbefordring er betinget af, at virksomheden forpligter sig til at bidrage til den udligningsordning, der er nævnt i postlovens § 18, medmindre virksomheden er pålagt befordringspligt, jf. postlovens § 14.
 Da udligningsordningen bliver afskaffet med udgangen af 2016, foreslås det, at anvendelsesområdet for den gældende § 3, stk. 4, indsnævres, således at bestemmelsen ikke gælder for tilladelser til erhvervsmæssig postbefordring, som udstedes efter den 1. januar 2020. Det foreslås derfor, at gældende § 3, stk. 4, ændres således, at dette direkte fremgår af bestemmelsen.
 Der henvises i øvrigt til de almindelige bemærkninger i pkt. 1 og i pkt. 3.1.2.
Til nr. 2 Den gældende postlov bestemmer i § 15, stk. 4, at transportministeren godkender takstfastsættelsen for indenlandske, frimærkefrankerede B-breve på op til 50 g.
Da B-breve er omtalt i lovteksten i lovens § 15, stk. 4, som omhandler proceduren for takstfastsættelse for breve op til 50 gram, skal denne bestemmelse ændres.
Der tilsigtes ikke nogen ændring vedrørende proceduren for takstfastsættelse i øvrigt.
 Der henvises i øvrigt til de almindelige bemærkninger i pkt. 2.1.2.
 Til nr. 3.
 Den gældende postlovs § 18, stk. 1, bestemmer, at udækkede nettoomkostninger ved varetagelsen af befordringspligten på visse nærmere betingelser deles mellem samtlige postvirksomheder, som tilbyder posttjenester omfattet af befordringspligten (breve og pakker). Forslaget om at indsnævre anvendelsesområdet for den gældende bestemmelse i § 18, stk. 1, således, at de i stk. 1, 1. pkt., nævnte nettoomkostninger kun vedrører nettoomkostninger til og med regnskabsåret 2016 hos den befordringspligtige postvirksomhed, er en følge af, at udligningsordningen afskaffes med virkning fra 1. januar 2017.
 Det foreslås derfor, at § 18, stk. 1, 1. pkt., ændres således, at dette direkte fremgår af bestemmelsen.
 Der henvises i øvrigt til de almindelige bemærkninger i pkt. 3.1.2.
Til § 2 Det foreslås, at loven træder i kraft den 1. januar 2017.
Til § 3 Loven gælder ikke for Færøerne og Grønland.
Bilag 1 Lovforslaget sammenholdt med gældende lov Bilag 2 Aftale om befordringspligten 2017-2019 på et liberaliseret postmarked 3. maj 2016 Regeringen (Venstre), og Socialdemokratiet, Dansk Folkeparti, Liberal Alliance, Radikale Venstre, Socialistisk Folkeparti og Det Konservative Folkeparti er enige om at gennemføre en række justeringer af befordringspligten med henblik på at fremme udviklingen af postmarkedet og sikre den landsdækkende befordringspligt for perioden 2017-2019.
Baggrunden er de ændrede kommunikationsvaner i samfundet.
Borgere og virksomheder kommunikerer i stigende grad elektronisk i stedet for at sende fysiske breve.
Det offentlige kommunikerer også elektronisk med borgere og virksomheder.
Som en konsekvens er antallet af breve faldet med 68 pct. og antallet af A-breve med 82 procent i forhold til år 2000. På pakkeområdet vokser mængderne, og der er der intens konkurrence blandt flere distributører i hele landet.
Udviklingen på pakkemarkedet er især drevet af den stadigt voksende e-handel.
Markedsudviklingen med et drastisk fald i mængden af fysiske breve har givet sig meget mærkbart udslag i Post Danmarks økonomi.
Resultatet af virksomhedens primære drift har således været negativt med i alt ca. ¾ mia. kr. for perioden 2012-2015.
Det er derfor hensigten at lempe befordringspligten, dels for at tilpasse den til den faktiske efterspørgsel efter posttjenester i samfundet, dels for at få balance i Post Danmarks økonomi og dermed sikre virksomhedens mulighed for at løfte befordringspligten på et forretningsmæssigt grundlag.
Det er nødvendigt, hvis befordringspligten fortsat skal varetages efter udgangen af 2016, hvor Post Danmarks nuværende forpligtelse udløber.
 Parterne har drøftet udformningen af den kommende befordringspligt for 2017-2019 og er enige om, at der foretages justeringer på følgende områder:
Udpegning af befordringspligtig virksomhed Post Danmark varetager befordringspligten i perioden 2017-2019. Post Danmark har tilkendegivet, at virksomheden med de i denne aftale anførte ændringer af vilkårene vil være indstillet herpå.
Ophævelse af befordringspligten på A-breve Pligten for Post Danmark til at levere breve fra dag-til-dag (A-breve) ophæves.
I stedet forventer Post Danmark at tilbyde et ikke-befordringspligtigt hastebrev med dag-til-dag befordring, der skal indleveres på et postcenter, en erhvervsindlevering eller på et posthus.
B-brevet bliver herefter standardbrevet med et servicekrav på omdeling inden for 5 hverdage, jf. nedenfor om justering af servicekravet for B-breve.
Betegnelsen »B-brev« afskaffes i forhold til kunderne.
En afledt konsekvens vil være, at ankommende brevforsendelser fra udlandet fremover behandles på samme måde som det indenlandske standardbrev (B-brevet) med omdeling inden for 5 dage efter, at brevet er modtaget hos Post Danmark.
I forhold til forsendelser fra andre EU lande vil Post Danmark indføre en ny befordringspligtig EU-ekspresforsendelse, som afsender frit kan vælge i stedet for standardbrevet.
Hermed opfyldes kvalitetsstandarderne i forhold til Verdenspostkonventionen og EUs postdirektiv.
Justering af servicekravet for B-breve Servicekravet for B-breve ændres, således at brevene leveres inden for 5 dage mod i dag 4 dage.
Kun omdeling til folkeregisteradressen Postleveringen omfatter kun omdeling til modtagerens folkeregisteradresse.
Hvis postmodtageren ønsker sin post eftersendt til f.eks. sit sommerhus, vil Post Danmark fortsat kunne tilbyde dette, men mod betaling af et gebyr.
Ikke omdeling på mellemdage Post Danmark kan i dag undlade omdeling af forsendelser grundlovsdag og juleaftensdag.
 Post Danmark vil fremover endvidere kunne undlade postomdeling på mellemdage, f.eks. fredag efter Kristi Himmelfartsdag.
Reduktion af antal omdelingsdage til 5 dage Antallet af omdelingsdage reduceres til 5 hverdage om ugen.
Afskaffelse af udligningsordningen Udligningsordningen, jf. postlovens § 18, afskaffes.
Postnumre til mindre øer De 23 mindre øer, som i dag ikke har eget postnummer, får mulighed for, om ønsket, at få eget postnummer.
Konsekvenser for Post Danmark Post Danmark gennemfører endvidere inden for den gældende postlov tiltag, som skal bidrage til at reducere virksomhedens omkostninger og øge indtjeningen.
 Det sker ved en mindre reduktion i antal posthuse med fuld service, prisstigning på distribution af dagblade, forbedring af pakkeforretningen, forbedring af IT og overhead samt tilpasning af overenskomster og andre aftaler.
 Med nærværende aftale opnår Post Danmark en forbedring i rammevilkårene, så varetagelsen af den landsdækkende befordringspligt sikres frem til og med 2019.
 Post Danmark har tilkendegivet, at virksomheden for så vidt angår portoen for B-breve, der sendes som enkeltforsendelser, alene forventer moderate prisstigninger over de kommende år baseret på de nuværende forventninger til markedsudviklingen.
Aftalen er indgået uden, at aftaleparterne har indflydelse på SKATs eventuelle praksisændring af moms udlægningsreglerne.
Det er Post Danmarks forventning, at SKAT i det videre forløb indgår i seriøse drøftelser  inden for lovens rammer  om at finde praktiske løsninger, som i realiteten friholder Post Danmark for de negative følgevirkninger af en eventuel afskaffelse af reglen.
Proces Transport- og bygningsministeren fastsætter administrativt vilkårene for opfyldelse af befordringspligten i henhold til bemyndigelsen til ministeren i postlovens § 15, stk. 1.
Dog skal afskaffelse af udligningsordningen ændres ved lov.
Transport- og bygningsministeren fremsætter forslag om ændring af postloven i efteråret 2016 med virkning fra 1. januar 2017.
 Der er rejst spørgsmål om hensigtsmæssigheden af administrationen af Robinsonlisten (fritagelse for adresseret reklamepost). Der vil på baggrund af henvendelser fra Post Danmark og andre aktører på markedet blive rettet henvendelse til Erhvervs- og Vækstministeriet.
 Forligskredsen konstaterer, at Post Danmark fortsat vil bibeholde de røde postkasser og opfordrer virksomheden til fortsat at anvende de traditionelle postfarver i forhold til den privatkundevendte del af virksomheden.
Afslutning Statens aftale med Post Danmark om varetagelse af befordringspligten løber som hidtil for en 3-årig periode, og udløber således med udgangen af 2019. Forligskredsen mødes i god tid inden udløbet af den nævnte aftale for at drøfte udviklingen på postmarkedet og befordringspligten efter 2019. Såfremt udviklingen på postmarkedet og konsekvenserne for Post Danmarks økonomi vedr. varetagelse af befordringspligten tilsiger det, mødes forligskredsen på et tidligere tidspunkt.
