Fremsat den 23. februar 2016 af Christina Egelund (LA), Simon Emil Ammitzbøll (LA), Henrik Dahl (LA) og Anders Samuelsen (LA) Forslag til folketingsbeslutning om afskaffelse af sommerhusreglen Folketinget pålægger regeringen inden udløbet af 2016 at fremsætte lovforslag, der afskaffer den nuværende sommerhusregel, hvor det kræver en særlig tilladelse fra det danske justitsministerium, før udlændinge kan få lov til at købe sommerhuse i Danmark, også selv om der er tale om EU-borgere.
Med en afskaffelse af den omtalte regel tilvejebringes muligheden for, at udenlandske købere kan erhverve et sommerhus på dansk jord på lige vilkår med danske købere.
Bemærkninger til forslaget Beslutningsforslaget er en uændret genfremsættelse af beslutningsforslag nr.
B 40, folketingsåret 2011-12. Der henvises til www.folketingstidende.dk, Folketingstidende 2011-12, sektion A, B 40 som fremsat, sektion B, betænkning over B 40, og sektion F, møde 65 kl. 11.37 og møde 91 kl. 10.06.
Efter gældende dansk og europæisk ret kan danskere, der ønsker at købe et sommerhus i vores europæiske nabolande, gøre det.
Anderledes står det til for de udlændinge, som ønsker at købe sommerhus i Danmark.
Det kan nemlig ikke lade sig gøre, fordi vi siden Danmarks indtrædelse i Det Europæiske Fællesskab i 1973 har haft et forbehold, der betyder, at kun folk bosat i Danmark må købe sommerhus i landet, medmindre der er indhentet en særlig tilladelse fra det danske justitsministerium.
Dette »femte« danske EU-forbehold er ikke bare dobbeltmoralsk, det er også utidssvarende og stammer fra en tid, hvor man frygtede, at vesttyskere ville opkøbe hele den jyske vestkyst.
Det er ikke det billede, der tegner sig i dag, hvor kystnære sommerhuse bl.a. også kan købes i Polen og Baltikum.
I dag udtrykker reglen en beklagelig afvigelse i forhold til Danmarks frihandelstradition.
En afskaffelse af forbeholdet vil bidrage til ny dynamik på boligmarkedet og sætte gang i vækst og beskæftigelse.
Det er nu, mens sommerhuspriserne er i bund, at reglen skal afskaffes, så der kan åbnes op for nye potentielle købere.
Dermed opstår en fornyet mulighed for at skabe omsætning i lokalsamfundet, hvor billedet i dag  især i ydreområderne  er præget af adskillige tomme sommerhuse, der er til salg.
Skriftlig fremsættelse Christina Egelund (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af sommerhusreglen.
(Beslutningsforslag nr.
B 71) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
