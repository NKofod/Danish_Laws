Bekendtgørelse om særlige gymnasiale fag m.v. til brug for eux-forløb I medfør af § 4, stk. 3, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 927 af 3. juli 2017, som ændret ved lov nr. 142 af 28. februar 2018, fastsættes efter bemyndigelse:
 § 1. Der er følgende særlige gymnasiale fag til brug for eux-forløb:
 1) Biologi B.
 2) Engelsk B.
 3) Informatik B.
 4) Teknikfag B byggeri og energi.
 5) Teknikfag B udvikling og produktion.
 6) Teknikfag B digitalt design og udvikling.
 7) Teknikfag B proces, levnedsmiddel og sundhed.
 8) Teknologi B.
 9) Virksomhedsøkonomi B.
Stk. 2. Undervisningstiden i timer a 60 minutter er 210 for engelsk B, 225 for virksomhedsøkonomi B og 200 for de øvrige fag.
For erhvervsområdeprojektet efter lovens § 3, stk. 1, nr. 3, er undervisningstiden 20 timer a 60 minutter.
 § 2. Et fag efter § 1, stk. 1, skal eller kan indgå i eux-forløb, hvis det fremgår af reglerne for den pågældende erhvervsuddannelse.
 Stk. 2. Det fremgår af reglerne for den enkelte erhvervsuddannelse, om og i hvilket omfang den i § 1, stk. 2, anførte undervisningstid afkortes efter § 3, stk. 4, i loven, når faget m.v. indgår i det pågældende eux-forløb.
 § 3. Institutionen tilrettelægger undervisningen i fagene og erhvervsområdet i henholdsvis merkantile og tekniske eux-forløb i overensstemmelse med de læreplaner med blandt andet mål og indhold for fagene m.v., som er fastsat og offentliggjort samtidigt med bekendtgørelsen på ministeriets hjemmeside www.uvm.dk med virkning fra bekendtgørelsens ikrafttrædelsestidspunkt.
 § 4. Bekendtgørelsen træder i kraft den 1. juli 2018, jf. dog stk. 3.
 Stk. 2. Bekendtgørelse nr. 172 af 23. februar 2015 om særlige gymnasiale fag m.v. til brug for erhvervsuddannelser ophæves.
 Stk. 3. § 1, stk. 2, 2. pkt., og, for så vidt angår erhvervsområdet, § 3 træder først i kraft den 1. august 2018.
