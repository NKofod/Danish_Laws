Skrivelse om, hvorvidt et medlem af et Ø-udvalg, der har modtaget et bødeforelæg for overtrædelse af §§ 39 og 52 i affaldsbekendtgørelsen, jf. § 110, stk. 1, jf. § 43 i bekendtgørelse om miljøbeskyttelse, er valgbar (Valgbarhedsnævnets skrivelse af 6. oktober 2008 til et byråd) Ved brev af 17. juni 2008 har X Kommunalbestyrelse i henhold til § 101, stk. 4, i lov om kommunale og regionale valg, indberettet til Valgbarhedsnævnet, at pågældende N.N. har modtaget et bødeforelæg af 28. august 2007 for overtrædelse af §§ 39 og 52 i affaldsbekendtgørelsen, jf. § 110, stk. 1, jf. § 43 i bekendtgørelse om miljøbeskyttelse.
 Det fremgår af sagen, at den pågældende, der er medlem af kommunens Ø-udvalg, den  i tidsrummet mellem kl. 08.00 og 11.00 på en mark ved .. i X Kommune har foretaget afbrænding af en campingvogn og en 24 fods glasfiberbåd med kraftig røgudvikling til følge.
 Forseelsen er straffet med en bøde på 5.000 kroner.
 I den anledning skal man meddele, at Valgbarhedsnævnet finder, at den begåede handling  uanset de krav, der må stilles til personer, der beklæder hverv som medlem af kommunale råd, herunder Ø-udvalg  ikke i almindeligt omdømme gør den pågældende uværdig til at være medlem af Ø-udvalget, jf. den kommunale og regionale valglovs § 4.
 Den pågældende må derfor anses for valgbar.
