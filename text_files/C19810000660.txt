1. I medfør af bank- og sparekasselovens § 5, stk. 2,  

 og § 54, stk. 6, samt aktieselskabslovens § 147 har industriministeren  

 udstedt bekendtgørelse nr. 13 af 12. januar 1981 om filialer af udenlandske  

 banker og sparekasser.
I bekendtgørelsen findes bestemmelser OM adgang til at  

 oprette filialer her i landet og kapitalkravet i forbindelse hermed, OM  

 tilladelse og registrering, OM ledelse, OM egenkapital og likviditet, OM  

 regnskab og revision og OM opløsning samt endelig straffebestemmelser.
2. Det synspunkt, der ligger til grund for  

 bekendtgørelsen, er, at filialer af udenlandske banker eller sparekasser  

 principielt behandles som selvstændige danske banker eller sparekasser, selv  

 om filialerne er retligt uselvstændige dele af hovedvirksomheden.
Formålet  

 hermed er at sikre, at filialerne virker på vilkår svarende til dem, der  

 gælder for indenlandske banker eller sparekasser.
Bekendtgørelsen indeholder alene særregler, som er nødvendiggjort af  

 filialforholdet.
I øvrigt gælder for filialerne bestemmelserne i bank- og  

 sparekasseloven, jfr. lovens § 5, stk. 1, samt bestemmelserne i  

 aktieselskabslovens §§ 147-152 om filialer af udenlandske aktieselskaber.
3. Aktieselskabslovens § 147 giver et udenlandsk  

 aktieselskab, der er lovligt bestående i sit hjemland, adgang til at drive  

 virksomhed gennem en herværende filial, såfremt dette er hjemlet i  

 international aftale eller ved bestemmelser fastsat af industriministeren,  

 eller såfremt ministeren giver tilladelse hertil.
Denne bestemmelse, omfatter  

 også sparekasser, jfr. bank og sparekasselovens § 5, stk. 1, 2. pkt.
Bekendtgørelsens §§ 2 og 3, jfr. § 1, indeholder derfor betingelser for  

 oprettelse af filialer af banker og sparekasser hjemmehørende henholdsvis i  

 EF-lande og i andre lande.
Filialer af banker og sparekasser hjemmehørende i  

 EF, kan drive bank- og sparekassevirksomhed her i landet uden at være et  

 aktieselskab eller en selvejende institution, dog under forudsætning af at  

 banken og sparekassen har særskilt egenkapital.
I medfør af § 20, jfr. § 19 i  

 bekendtgørelse nr. 118 af 12. marts 1973 om valutaforhold med senere  

 ændringer kræves industriministeriets tilladelse til direkte investering her  

 i landet i form af tilførsel af midler til etablering og drift af en filial.  

 Denne tilladelse er en forudsætning for, at filialkapitalen kan indbetales,  

 og dermed for at filialen kan registreres hos registreringsmyndigheden.
4. En filial kan ifølge bekendtgørelsens § 5 drive  

 virksomhed her i landet gennem flere forretningssteder.
Det er herved  

 forudsat, at en udenlandsk bank eller sparekasse kun kan oprette en  

 herværende filial, og at virksomhed flere steder her i landet kun kan udøves  

 gennem forretningssteder, der er underlagt filialen, og som er registreret  

 som henhørende til filialen.
Bank- og sparekasselovens og bekendtgørelsens  

 bestemmelser om egenkapital, likviditet, regnskab m. m. finder således  

 anvendelse på den herværende virksomhed i sin helhed.
5. Det i bekendtgørelsens § 6 indeholdte krav om en  

 indbetalt filialkapital på 5 mill. kr. svarer til kapitalkravet ved stiftelse  

 af en dansk bank eller sparekasse.
Filialkapitalen skal indbetales på samme  

 måde som kapitalindskud efter aktieselskabsloven, dvs. i kontanter eller helt  

 eller delvis i andre formueværdier.
6. Uanset bank- og sparekasselovens § 2, 1. pkt.,  

 hvorefter banker og sparekasser er forpligtede og eneberettigede til i deres  

 navn henholdsvis at benytte ordet »bank« og ordet  

 »sparekasse« alene eller i sammensætning, kan filialer af banker og  

 sparekasser hjemmehørende i EF-lande benytte det samme navn, som banken eller  

 sparekassen bruger i den medlemsstat, hvori den er hjemmehørende.
Såfremt der  

 er forvekslingsrisiko med et andet her i landet anvendt navn, kan tilsynet  

 med banker og sparekasser kræve en forklarende tilføjelse til navnet, jfr.  

 bekendtgørelsens § 2, stk. 3.
7. Vedtægtsbestemmelserne i bank- og sparekasselovens  

 kapitel 3 og bestemmelserne i kapital 4 om ledelse finder på grund af  

 filialforholdet kun anvendelse for så vidt angår bestemmelserne i kapitel 4,  

 afsnit C.
Kravene til filialbestyreres myndighed og bopæl findes i  

 aktieselskabslovens § 149, stk. 1 og 2, jfr. § 176, og bekendtgørelse nr. 63  

 af 24. februar 1977 om fravigelse af bopælskrav m. v. i aktieselskabsloven og  

 anpartsselskabsloven.
Efter bank- og sparekasselovens § 20, stk. 1, kræves to medlemmer af  

 ledelsen til at tegne banken eller sparekassen.
Ifølge aktieselskabslovens §  

 149 ledes en filial af en eller flere filialbestyrere, og filialen tegnes af  

 filialbestyrerne hver for sig eller flere i forening.
På denne baggrund  

 stiller bekendtgørelsens § 12 krav om, at en filial af en udenlandsk bank  

 eller sparekasse skal ledes af to eller flere filialbestyrere.
 8. Bekendtgørelsens § 15 definerer en filials  

 egenkapital, og det er denne egenkapital, der efter bank- og sparekasselovens  

 § 21 skal udgøre mindst 8 pct. af filialens gælds- og garantiforpligtelser.  

 Det er ligeledes denne egenkapital, der, i det omfang bank- og  

 sparekasseloven lader egenkapitalen være målestok for en banks eller  

 sparekasses aktiviteter, er afgørende for omfanget af en filials aktivitet,  

 jfr. nedenfor under pkt. 9.
 9. Reglerne i bank- og sparekasselovens kapitel 6 om  

 midlernes anbringelse og likviditet finder direkte anvendelse på filialer.  

 Man henleder særlig opmærksomheden på, at forbudet, i bank- og  

 sparekasselovens § 24, stk. 2, mod erhvervelse eller belåning af mere end 30  

 pct. af aktiekapitalen i en bank eller garantikapitalen i en sparekasse, også  

 omfatter dispositioner fra den udenlandske bank eller sparekasse eller andre  

 selskaber eller virksomheder, der er i koncern med denne, således at  

 koncernens, herunder den herværende filials, samlede erhvervelse eller  

 belåning er begrænset til 30 pct.
10. Bekendtgørelsens kapitel 5 om regnskab og revision  

 stiller videregående krav end dem, der stilles i aktieselskabslovens § 151,  

 stk. 5, til filialer af udenlandske aktieselskaber i almindelighed.
Dette er  

 fornødent for at bringe bank- og sparekasselovens regler om egenkapital,  

 likviditet m. m. i anvendelse på filialer.
11. Reglerne i bank- og sparekasselovens kapital 8 om  

 anvendelse af årsoverskud forudsættes ikke at finde anvendelse på filialer af  

 udenlandske banker eller sparekasser.
Dette hindrer ikke, at filialer  

 foretager henlæggelser, der vil kunne regnes med til egenkapitalen.
 12. Bekendtgørelsens §§ 19-25 erstatter  

 slettelsesreglerne i aktieselskabslovens § 152 med et sæt opløsningsregler  

 for derved at kunne gennemføre den nødvendige kontrol med filialvirksomhedens  

 afvikling.
 13. Denne vejledning afløser handelsministeriets  

 vejledning af 13. december 1974 vedrørende bestemmelser om filialer af  

 udenlandske banker og sparekasser.
