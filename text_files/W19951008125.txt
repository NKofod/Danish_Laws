Forsikringstager var ikke part og dermed ikke klageberettiget i en sag  

 om størrelsen af et gebyr i forbindelse med tilbagekøb af en  

 pensionsforsikring.
Spørgsmål om ekspeditionstid henvist til  

 Erhvervsministeriet.
K har i skrivelse af 13. juli 1994 klaget over, at Finanstilsynet ved  

 skrivelse af 8. juli 1994 (j.nr. 6664-0114) har afvist at foretage sig  

 yderligere i anledning af en klage over et forsikringsselskabs beregning af  

 tilbagekøbsværdien på en pensionsforsikring.
Tilsynet havde i afgørelsen  

 henvist til, at beregningen var sket i overensstemmelse med de for selskabet  

 gældende regler.
Endvidere har klageren klaget over Finanstilsynets  

 ekspeditionstid.
 Sagens omstændigheder:
I anledning af at klageren K har ønsket sin pensionsforsikring - tegnet i  

 A Pension, forsikringsaktieselskab - udbetalt, meddelte selskabet ham den 24.  

 marts 1994, at tilbagekøbsværdien pr. 1. januar 1994 udgjorde 93% af depotet  

 på 972.796 kr. eller 904.700 kr.
Selskabet henviste samtidigt til de årligt  

 fremsendte depotoversigter, hvor omkostningerne ved tilbagekøb ifølge  

 selskabet havde været oplyst.
Dagen efter modtog han selskabets opgørelse  

 over, hvad han ville få udbetalt, når der var taget højde for skat og  

 afgifter til staten.
Forsikringen ophævedes herefter den 30. marts 1994.
Den 6. april 1994 indbragte K sagen for Finanstilsynet og gjorde  

 indsigelse, fordi selskabet alene havde udbetalt 904.700 kr. af depotet på  

 972.796 kr. og således havde beregnet sig et gebyr på 7% eller på 68.096 kr.  

 for at udbetale forsikringen.
Efter K's opfattelse var det  

 konkurrenceforvridende, når selskabet på den måde tvinger forsikringstagerne  

 til at blive i selskabet, hvilket selskabet var klar over.
K henviste  

 endvidere til, at han også havde forskellige pensionsordninger i  

 pengeinstitutter.
De opkræver ikke et tilsvarende gebyr, men derimod et  

 gebyr, der står i et rimeligt forhold til omkostningerne ved ophævelse eller  

 flytning af pensionsordningen.
Endelig henviste han til, at selskabet  

 stillede ham i en vanskelig situation, fordi han på grund af sin alder havde  

 været nødt til at ophæve forsikringen nu.
Hvis han havde ventet, ville det  

 udbetalte beløb på grund af hans alder have været endnu mindre.
I Finanstilsynets afgørelse af 8. juli 1994, hvor en af Finanstilsynet fra  

 selskabet indhentet redegørelse var vedlagt, udtalte tilsynet »at de i  

 redegørelsen beskrevne regler for beregning af tilbagekøbsværdier... er i  

 overensstemmelse med de for selskabet på det tidspunkt gældende regler«.  

 Finanstilsynet anså herefter sagen for afsluttet.
Afgørelsen indeholdt  

 sædvanlig vejledning om klage til Erhvervsankenævnet.
 I skrivelsen af 13. juli 1994 til Erhvervsankenævnet har klageren i det  

 væsentlige gentaget, hvad han har fremført over for Finanstilsynet.
 Finanstilsynet har i en redegørelse for sagen af 19. september 1994  

 udtalt:
 »...Finanstilsynet har konstateret, at gebyret er i overensstemmelse  

 med det for selskabet gældende beregningsgrundlag, jf. §§ 30 og 31 i lov om  

 forsikringsvirksomhed... Finanstilsynet finder ikke, at klageren er part i  

 spørgsmålet om Finanstilsynets godkendelse af dette gebyr, og man skal i den  

 forbindelse henvise til Erhvervsankenævnets kendelse i sagen...92-54.508.
 For god ordens skyld skal man dog anføre, at det nævnte gebyr ikke blot,  

 som antaget af klageren ...skal dække ekspeditionsomkostningerne ved  

 genkøbet, men tillige er beregnet til at dække ubetalte  

 erhvervelsesomkostninger samt kurs- og  

 forsikringsrisici...Forsikringsselskabernes genkøbsgebyr er således ikke  

 direkte sammenligneligt med bankernes gebyrer, idet den såkaldte  

 rentemarginal indgår på væsensforskellig vis.
Vedrørende ...klage over Finanstilsynets ekspeditionstid skal man beklage,  

 at sagsbehandlingstiden har taget længere tid end normalt.
Det skal dog  

 anføres, at der ikke blot er tale om en videresendelse af klagen til  

 selskabet, men at Finanstilsynet i sådanne sager tager stilling til hvilke  

 spørgsmål, man anmoder selskabet om at besvare.
Finanstilsynets påstand i sagen er på denne baggrund, at den  

 afvises.« I en supplerende skrivelse af 21. oktober 1994 har klageren fastholdt  

 klagen.
Klageren mener, at et gebyr på 7.687 kr., og ikke et gebyr på 7%  

 eller 68.096 kr., ville have været rimeligt.
Klageren har i den forbindelse  

 henvist til, at selskabets gebyr ved ophævelse kort tid efter udbetalingen  

 til ham blev nedsat væsentligt.
 Ankenævnet udtaler:
Finanstilsynets afgørelse af 8. juli 1994 er truffet af tilsynet efter det  

 tekniske grundlag, som Finanstilsynet har godkendt over for A Pension som led  

 i tilsynsvirksomheden bl.a. med pensionskasser i medfør af lov om  

 forsikringsvirksomhed.
Efter § 240 c, stk. 6, i denne lov, der trådte i kraft  

 den 1. august 1993, er alene det pågældende selskab, i dette tilfælde A  

 Pension, part.
Det medfører, at kun A Pension kan klage til Finanstilsynet  

 eller indbringe en eventuel afgørelse truffet af Finanstilsynet for  

 Erhvervsankenævnet.
Derimod er klageren, uanset at regelsættet har betydning  

 for ham som kunde, ikke klageberettiget.
Derfor har Finanstilsynet ikke haft lovmæssigt grundlag til over for  

 klageren at tage stilling til det materielle indhold af dennes klage, ligesom  

 Erhvervsankenævnet er afskåret herfra.
Det tilføjes, at nævnet har forstået,  

 at klageren ikke bestrider, at gebyrets størrelse var i overensstemmelse med  

 Finanstilsynets godkendelse af det beregningsmæssige grundlag på det  

 pågældende tidspunkt, men at gebyret, af de grunde, som klageren har anført,  

 burde have været væsentligt lavere.
Ankenævnet skal samtidig henlede opmærksomheden på, at tilsynet med  

 Finanstilsynets almindelige virksomhed hører under Erhvervsministeriet, som  

 Finanstilsynet ligeledes administrativt er underlagt.
Nævnet må derfor  

 henvise klagen over ekspeditionstiden i Finanstilsynet til  

 Erhvervsministeriet.
