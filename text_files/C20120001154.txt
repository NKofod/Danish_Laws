Skrivelse om ændring af vejledning om supplerende dagpenge I vejledning nr. 95 af 21. november 2011 om supplerende dagpenge, som ændret ved skrivelse nr. 3 af 12. januar 2012, foretages følgende ændring:
 1. Afsnittet Til § 4, stk. 1, affattes således:
»Tidsbegrænsningen gælder alle medlemmer, der har lønarbejde på nedsat tid og modtager supplerende dagpenge.
Det er således uden betydning, om medlemmet er fuldtids- eller deltidsforsikret, eller om medlemmet arbejder med eller uden opsigelsesvarsel.
Tidsbegrænsningen gælder kun dagpenge og ikke andre ydelser, der udbetales fra a-kassen.
Hvad tæller med i tidsbegrænsningen? Uger, hvor der udbetales supplerende dagpenge i forbindelse med påbegyndelse eller afslutning af et arbejde.
 Uger, hvor der udbetales supplerende dagpenge i forbindelse med hjemsendelser og arbejdsfordelinger.
 Uger, hvor der udbetales supplerende dagpenge samtidig med, at der er sket belægning på baggrund af både arbejde og andre belægninger, fx på grund af sygdom.
 Uger, hvor der udbetales supplerende dagpenge samtidig med, at medlemmet er i et arbejde, hvor der ydes offentligt tilskud til lønnen.
Uger, hvor der udbetales supplerende dagpenge samtidig med, at et medlem får erstatning for løn for udført arbejde.
Der kan være tale om en virksomhed, som er gået konkurs, og hvor medlemmet ikke har fået løn for udført arbejde, men får erstatning fra Lønmodtagernes Garantifond.
 Uger, hvor der udbetales supplerende dagpenge, og hvor medlemmet i en opsigelsesperiode er fritstillet og derfor får løn i opsigelsesperioden.
Hvad tæller ikke med i tidsbegrænsningen? Uger, hvor der ikke forekommer beskæftigelse, og der derfor udbetales fulde dagpenge.
 Uger, hvor der ikke udbetales fulde dagpenge som følge af tekniske belægninger, jf. §§ 8 og 9.
 Uger, hvor der ikke udbetales fulde dagpenge som følge af fx overskydende timer, pensionsfradrag, fradrag for selvstændig bibeskæftigelse, eller fradrag for borgerlige ombud og hverv, medmindre disse kan sidestilles med lønarbejde.
 Uger, hvor medlemmet får erstatning for manglende overholdelse af opsigelsesvarsel fra Lønmodtagernes Garantifond.
Uger, hvor medlemmet får erstatning for uberettiget bortvisning.« 2. Skrivelsen finder anvendelse fra den 2. januar 2012.
