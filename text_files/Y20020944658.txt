Fri telefon 2002 Told- og Skattestyrelsen er blevet spurgt om reglerne for beskatning og  

 indberetning af værdi af fri telefon og datakommunikation for 2002.
Ligningsrådet har fastsat værdi af fri telefon for  

 indkomståret 2002 til 3.000 kr, jf.
Told- og Skattestyrelsens  

 cirkulære 2001-45.
Med virkning fra 1. januar 2002 er værdi af fri telefon gjort til  

 B-indkomst, jf. bekendtgørelse nr. 980 af 16. november 2001.  

 Arbejdsgiveren skal derfor ikke længere indeholde A-skat mv. i  

 værdi af fri telefon.
Arbejdsgiveren skal dog fortsat indberette  

 værdi af fri telefon, skattekontrollovens (lovbekendtgørelse nr.  

 726 af 13. august 2001) § 7 A, stk. 2,  nr. 15.
Den ansatte skal selvangive værdi af fri telefon, men kan reducere  

 den skattemæssige værdi med husstandens privat afholdte  

 telefonudgifter, dvs udgifter til samtale og abonnement.
Overstiger de privat  

 afholdte telefonudgifter 3.000 kr i 2002, bliver der således intet at  

 selvangive.
Ved lov 263 af 8. maj 2002 (hjemme-pc-ordning samt skattefrihed for  

 arbejdsgiverbetalt datakommunikation) er der indsat en ny bestemmelse i  

 ligningslovens § 16, stk. 13, hvorefter arbejdsgiverbetalt datakommunikation  

 i forbindelse med en hjemmearbejdsplads er gjort skattefri, med virkning fra  

 1. januar 2002. Det er en forudsætning for skattefriheden, at den  

 ansatte via datakommunikationsforbindelsen kan få adgang til  

 arbejdsgiverens interne netværk.
Det betyder på den ene side, at  

 det ikke er nok, at den ansatte har adgang til arbejdsgiverens hjemmeside,  

 hvor almindelige internetbrugere også har adgang.
På den anden  

 side er det heller ikke et krav, at den ansatte har adgang til alle  

 arbejdsgiverens interne systemer.
Skattefriheden gælder den enkelte datakommunikationsforbindelse i  

 forbindelse med en hjemmearbejdsplads.
Kan forbindelsen også anvendes  

 til telefoni, vil en sådan anvendelse være skattefri, jf.  

 bemærkningerne til lovforslaget punkt 3.2. Skattefriheden kan  

 imidlertid ikke udstrækkes til andre arbejdsgiverbetalte  

 telefonforbindelser, der ikke giver adgang til arbejdsgiverens netværk.  

 Arbejdsgiver kan således ikke samtidigt skattefrit stille en  

 mobiltelefon, eller en fastnetsforbindelse til sommerhuset til  

 rådighed.
 Det er Told og Skattestyrelsens opfattelse, at arbejdsgiveren ikke har  

 indberetningspligt i de tilfælde, hvor en arbejdsgiverbetalt  

 datakommunikationsforbindelse  er omfattet af den nye bestemmelse i  

 ligningslovens § 16, stk. 13. Værdi af fri telefon er som anført  

 B-indkomst med virkning fra 1. januar 2002, og indberetningspligten efter  

 skattekontrollovens § 7 A, stk. 2, nr. 15, omfatter alene værdi af fri  

 telefon, som nævnt i ligningslovens § 16, stk. 3, nr. 3, jf.  

 ligningslovens § 16, stk. 1.
