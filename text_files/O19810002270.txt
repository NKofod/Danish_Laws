Regelfastsættelse i henhold til arbejdsløshedsforsikringsloven Rettet henvendelse til arbejdsministeriet om den regelfastsættelse, som arbejdsministeriet og arbejdsdirektoratet foretager i henhold til loven om arbejdsformidling og arbejdsløshedsforsikring.
(J. nr. 1981-1036-02) Den 4. september 1981 skrev jeg således til arbejdsministeriet:
 »I en skrivelse af 27. maj 1981 til socialministeriet rejste ombudsmanden forskellige principielle spørgsmål vedrørende den regelfastsættelse, socialministeriet foretager i henhold til og/eller i tilslutning til bistandsloven, herunder spørgsmålet om, hvornår sådanne regler bør gives i cirkulæreform, og hvornår de bør gives i form af en bekendtgørelse (ombudsmandens beretning for 1980 s. 677-86; min bemærkning).
 I forbindelse med min behandling af en konkret sag (vedr. arbejdsministeriet; min bemærkning) er jeg blevet opmærksom på, at der synes at kunne rejses et tilsvarende spørgsmål i forhold til den regelfastsættelse, arbejdsministeriet og arbejdsdirektoratet foretager i henhold til loven om arbejdsformidling og arbejdsløshedsforsikring.
Idet jeg henviser til bestemmelsen i ombudsmandslovens § 6, stk. 5, finder jeg at burde anmode arbejdsministeriet om at fremkomme med en udtalelse foreløbig om 1. hvilke retningslinier der efter arbejdsministeriets og arbejdsdirektoratets praksis følges ved valget mellem cirkulære- og bekendtgørelsesform, 2. hvilke retningslinier der følges ved afgørelsen af, om en forskrift, der ikke er fastsat i bekendtgørelsesform, bør optages i Ministerialtidende, og 3. hvorledes der sker offentliggørelse af forskrifter, der hverken søges optaget i Lovtidende eller i Ministerialtidende.
« I den anledning meddelte arbejdsministeriet mig følgende i en skrivelse af 16. december 1981:
 » arbejdsministeriet (skal) indledningsvis oplyse, at man - både i ministeriet og i arbejdsdirektoratet - i de senere år har overvejet den praksis, der i en årrække har været fulgt vedrørende udarbejdelse og offentliggørelse af forskrifter inden for arbejdsløshedsområdet, og her ganske særligt inden for arbejdsløshedsforsikringsområdet.
 Hidtidig praksis har i øvrigt været, at retningslinier, der er udstedt af arbejdsministeriet, er blevet udformet enten som bekendtgørelser, der på sædvanlig vis har været offentliggjort i Lovtidende, eller som cirkulærer, der er blevet offentliggjort i Ministerialtidende.
Med hensyn til retningslinier udarbejdet af arbejdsdirektoratet var praksis indtil for et par år siden, at alle retningslinier blev udarbejdet som cirkulærer til arbejdsløshedskasserne og arbejdsformidlingskontorerne; dette er sket, både når retningslinierne er blevet udstedt på baggrund af en bemyndigelse i loven, og når retningslinierne har været af vejledende og orienterende karakter.
Der er ikke sket offentliggørelse af arbejdsdirektoratets cirkulærer i Ministerialtidende.
 Allerede for et par år siden stod det imidlertid både arbejdsministeriet og arbejdsdirektoratet klart, at den ovenfor beskrevne praksis ikke var fyldestgørende; det var i denne forbindelse særlig klart, at der måtte udarbejdes nye retningslinier vedrørende arbejdsdirektoratets praksis, både med hensyn til den form hvorunder retningslinier hidtil var blevet udarbejdet, og med hensyn til den offentliggørelse der fandt sted.
 Herefter fastsattes i 1979 følgende principper:
 1) Retningslinier, der udstedes af arbejdsdirektoratet i medfør af en direkte bemyndigelse i loven, skal udformes som bekendtgørelser og offentliggøres i Lovtidende.
 2) Andre retningslinier (vejledende/fortolkende/oplysende) udformes (fortsat) som cirkulærer, der udsendes til de direkte brugere, nemlig arbejdsløshedskasserne og arbejdsformidlingskontorerne.
 Et konstateret behov for dels at sanere de af direktoratet gennem en årrække udsendte cirkulærer vedrørende arbejdsløshedsforsikringen, dels nærmere at overveje offentliggørelsesproblemet, har efter en række overvejelser ført til, at arbejdsdirektoratet i maj 1981 har udsendt en »regelsamling for arbejdsløshedsforsikringen«.
Denne regelsamling er naturligvis primært tænkt som et redskab for de arbejdsløshedskasser og arbejdsformidlingskontorer, som i det daglige administrerer arbejdsløshedsforsikringen (disse organisationer er af samme grund gratis »tvangsabonnementer« på regelsamlingen). Regelsamlingen, som løbende ajourføres af arbejdsdirektoratet i samarbejde med Schultz Forlag, sælges herudover i fri handel, og er således offentlig tilgængelig.
Det er endnu ikke muligt at sige noget om udbredelsen, men det forventes, at i hvert fald en række biblioteker vil anskaffe den.
 Til ombudsmandens enkelte spørgsmål skal ministeriet herefter bemærke:
 ad spørgsmål 1.
 Der henvises til det ovenfor oplyste om, hvorledes valget mellem bekendtgørelser og cirkulærer finder sted.
 ad spørgsmål 2.
Med henvisning til det ovenfor nævnte er det ministeriets opfattelse, at de af arbejdsdirektoratet udarbejdede retningslinier, der herefter udformes som cirkulærer, ikke i almindelighed bør optages i Ministerialtidende, men i stedet skal »offentliggøres« i den tidligere nævnte regelsamling.
Begrundelsen for dette standpunkt er, at mængden af cirkulærer gør, at en offentliggørelse i Ministerialtidende vil føre til, at Ministerialtidende bliver enten for omfattende eller for ufuldstændig, samt at en stor del af cirkulærerne er af en så teknisk karakter, at de kun kan have interesse for brugerne.
 De af arbejdsministeriet udarbejdede cirkulærer vil som hidtil blive offentliggjort i Ministerialtidende.
 ad spørgsmål 3.
Den eneste offentliggørelse, der i dag finder sted af regler, der hverken søges optaget i Lovtidende eller Ministerialtidende, er udsendelse til regelsamlingens abonnenter.
Ministeriet finder ikke, at der er nogen betænkeligheder ved en sådan offentliggørelse.« I en skrivelse af 31. marts 1982 til arbejdsministeriet anerkendte jeg modtagelsen af ministeriets skrivelse og meddelte, at jeg ikke foretog videre i sagen på det foreliggende grundlag.
Jeg rettede i en samtidig skrivelse henvendelse til justitsministeriet om offentliggørelse af administrativt fastsatte (tjeneste)forskrifter m.v. på anden måde end ved optagelse i Ministerialtidende.
Denne sag vil blive omtalt i min beretning for året 1982.
