Værdiansættelse af warrants Reference : LL § 16, stk. 1, og stk. 3 LV A.B.1.9 S.G.1.1 Ligningsrådet blev spurgt:
 Spørgsmål:
Kan selskabets direktør D, få tildelt warrents uden  

 skattemæssige konsekvenser, hverken på tidspunktet for tildeling  

 af warrents eller på tidspunktet for udnyttelse af de tildelte  

 warrents? Svar:
På tildelingstidspunktet må direktør D anses at have  

 modtaget et lønaccessorium svarende til kr. 60 for hver warrant, der  

 tildeles vederlagsfrit.
På tidspunktet for udnyttelsen af de tildelte  

 warrants udløses ingen beskatning.
Såvel warrants som de ved  

 udnyttelsen erhvervede aktier er omfattede af  

 aktieavancebeskatningsloven.
 Sagsfremstilling og begrundelse:
Selskabet S A/S planlægger at tildele selskabets ledende  

 medarbejdere et antal warrants.
Antallets størrelse er ikke  

 fastlagt.
Det fremgår af udkast til warrantsaftale, at medarbejderen kan  

 nytegne aktier i selskabet i perioden 2/10-97 til 1/10-98 til en kurs  

 på 400 med tillæg af 0,333 pct. pr. påbegyndt måned  

 fra tildelingsdagen 1/10-94 til meddelelse gives om udnyttelse af  

 aktietegningsrettighederne.
Hver warrant a kr. 100 giver ret til tegning af  

 aktier for i alt nom. kr. 100 i selskabet.
 Det fremgår af warrantsaftalen, at tegningskursen på 400 med  

 tillæg af 0,333 pct. pr. påbegyndt måned reguleres,  

 såfremt der i løbetiden foretages udbytteudlodninger,  

 kapitalforhøjelse eller kapitalnedsættelse, eller såfremt  

 selskabet udbyder konvertible obligationer, nye tegningsrettigheder eller  

 lignende.
 Tegningsrettigheden kan ikke gøres til genstand for  

 pantsætning eller udlæg, ligesom den ikke kan overdrages uden  

 bestyrelsens samtykke.
Af warrantsaftalen fremgår følgende i § 10, stk.
A - D:
A. "Såfremt selskabet opsiger warrantsejeren fra dennes stilling og  

 opsigelsen ikke skyldes warrantsejerens misligholdelse af  

 ansættelsesforholdet, herunder tilfælde hvor warrantsejeren  

 undlader at opfylde sine daglige pligter, har warrantsejeren fortsat ret til  

 at tegne aktier i overensstemmelse med nærværende aftale  

 (warrantsaftalen)." Selskabet/selskabets aktionærer har dog i denne situation en ret til  

 at købe aktierne/aktietegningsrettighederne af warrantsejeren for  

 værdien i handel og vandel, jf. pkt D.
B. "Såfremt warrantsejeren selv opsiger sin stilling, uden at dette  

 skyldes væsentlig misligholdelse af ansættelsesforholdet fra  

 selskabets side, og såfremt warrantsejeren bortvises af selskabet  

 på grund af warrantsejerens misligholdelse af  

 ansættelsesforholdet, er selskabets aktionærer i forhold til  

 pågældendes forholdsmæssige andel af aktiekapitalen  

 berettiget til at erhverve warrantsejerens aktietegningsrettigheder for et  

 beløb svarende til den skat, der ved overdragelsen udløses for  

 warrantsejeren." C. "I tilfælde af warrantsejerens død har warrantsejerens  

 bo/dennes arvinger ret til at tegne aktier i overensstemmelse med  

 nærværende aftale (warrantsaftalen)." Selskabet/selskabets aktionærer har dog i denne situation en ret til  

 at købe aktierne/aktietegningsrettighederne af boet/arvingerne for  

 værdien i handel og vandel, jf. pkt.
D.
 Ligningsrådets bemærkninger:
Det er telefonisk oplyst, at de omhandlede warrants endnu ikke er tildelt,  

 idet man afventer Ligningsrådets besvarelse.
Det lægges til  

 grund, at warrantsaftalens § 3 vil blive tilrettet med den faktiske,  

 fremtidige tildelingsdato, og at løbetiden fortsat vil være 4  

 år fra tildelingsdatoen.
Det er Ligningsrådets opfattelse, at warrantsejeren, uanset de i  

 warrantsaftalens § 10, pkt.
A, B og C nævnte køberettigheder for  

 selskabet/selskabets aktionærer, må anses at have erhvervet  

 endelig ret til de udstedte warrants på tildelingstidspunktet.
Det lægges til grund, at warrants påtænkes tildelt  

 vederlagsfrit.
De tildelte warrants skal således  

 værdiansættes på tildelingstidspunktet, idet disses  

 værdi udgør et lønaccessorium, der er skattepligtigt  

 efter ligningslovens § 16.
 Ved værdiansættelsen af de tildelte warrants skal der efter  

 Ligningsrådets opfattelse tages udgangspunkt i aktiernes aktuelle  

 markedskurs på tildelingstidspunktet.
 I forespørgslen er aktiernes markedskurs anslået til 400,  

 hvilken kurs er lagt til grund i forbindelse med en aktieombytning mellem  

 uafhængige parter i maj 1993. Denne kurs lægges i det  

 følgende til grund for værdiansættelse af de omhandlede  

 warrants idet bemærkes, at Ligningsrådet ikke er anmodet om en  

 udtalelse om aktiernes markedskurs.
 Ved værdiansættelsen af de pågældende warrants  

 bør der efter Ligningsrådets opfattelse, idet der ikke er  

 forelagt Rådet holdepunkter for en anden beregningsmetode, lægges  

 særlig vægt på exerciseprisen i forhold til aktiernes  

 markedskurs på tildelingstidspunktet, warrantens løbetid og det  

 på værdiansættelsestidspunktet aktuelle  

 lånerenteniveau efter skat.
 Ligningsrådet finder, at lånerenteniveauet før skat  

 passende kan ansættes til diskontoen + 4 pct..
Efter Ligningsrådets opfattelse vil warrantens værdi  

 være baseret på en kapitalisering af rentefordelen ved udskudt  

 aktieinvestering.
Det er endvidere Ligningsrådets opfattelse, at jo  

 lavere exerciseprisen er i forhold til aktiernes markedskurs på  

 tildelingstidspunktet, jo højere er warrantens værdi.
 Hvis det eksempelvis lægges til grund, at exerciseprisen er 464 (400  

 + 0,333 pct. pr. mdr. i 48 mdr.), kursværdien af en aktie er 400,  

 løbetiden er 4 år (48 mdr.) og diskontoen er 5 pct., kan  

 værdien af en warrant, der giver ret til at tegne en aktie,  

 skønsmæssigt ansættes til 60 kr.
 Ved dette skøn er anvendt følgende beregningsmodel:
(HxLxR)/100 = F, hvor H er den underliggende akties handelsværdi i procent af  

 exerciseprisen (400 udgør 86 pct. af 464, dvs. at H = 86), L er  

 løbetiden angivet i måneder (48), R er diskontoen på  

 tildelingstidspunktet (5 pct.) + 4 pct. reduceret med 50 pct., svarende til  

 lånerenten efter skat (4,5 pct.), "der pr. måned udgør  

 0,37 pct., dvs.
R = 0,37", og F er en warrants værdi i procent af  

 markedskursen på en aktie (15,27 pct, af 400).
 Ligningsrådets svar:
På ovennævnte baggrund, er det Ligningsrådets  

 opfattelse, at direktør D på tildelingstidspunktet må  

 anses at have modtaget et lønaccessorium, svarende til kr. 60 for hver  

 warrant, der tildeles vederlagsfrit.
På tidspunktet for udnyttelsen af  

 de tildelte warrants udløses ingen beskatning.
Såvel warrants,  

 som de ved udnyttelsen erhvervede aktier er omfattet af  

 aktieavancebeskatningsloven.
