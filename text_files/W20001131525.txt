TV 2 bragte en udsendelse, hvori klagerne udtalte sig om  

 socialrådgiveres rolle i forbindelse med socialt bedrageri.
Klagerne  

 anførte, at de var blevet misinformeret om udsendelsens indhold og  

 formål, og at deres udtalelser ved redigering og klipning var blevet  

 forvansket.
Pressenævnet fandt ikke, at klagernes udtalelser var bragt  

 i en fordrejet eller vildledende sammenhæng, eller at TV 2 havde  

 tilsidesat god presseskik.
Kendelse fra Pressenævnet i sag nr.  

 37/2000 [K1] og [K2] har klaget til Pressenævnet over en  

 udsendelse bragt i TV 2 den 17. januar 2000, idet de mener, at god presseskik  

 er tilsidesat.
 Af udsendelsen, der hedder "Snyd på statens  

 regning", der blev sendt den 17. januar 2000 på TV 2, fremgår  

 bl.a., at:
Speak: "Hvert år udbetaler det offentlige  

 mere end et hundrede milliarder kroner i sociale ydelser.
Det er en fjerdedel  

 af alle de penge, danskerne hvert år betaler i skat.
Hvem der kan  

 få hjælp, og hvor meget de kan få bliver afgjort i  

 kommunernes socialforvaltninger.
I socialforvaltningerne er der ansat  

 socialrådgivere.
De skal kontrollere at borgerne får den  

 hjælp, de har ret til og ikke mere.
Alligevel bliver der begået  

 socialt bedrageri for milliarder af kroner hvert år.  

 Socialrådgivere har vidst, at nogle klienter begik socialt bedrageri,  

 men de har intet gjort ved det, selvom det er deres pligt.
Det er  

 Folketinget, der laver lovene.
Spørgsmålet er, om  

 socialrådgiverne følger dem.
 Rektor, Den Sociale Højskole: Jeg vil gerne  

 byde velkommen til højskolens nyuddannede socialrådgivere.
Speak: Demission på Den Sociale  

 Højskole i Århus.
Efter tre års skolegang er de uddannet  

 socialrådgivere.
Charlotte  Nielsen, socialrådgiver: Jeg skal  

 hjælpe mine klienter.
Hjælpe de folk der har problemerne med at  

 komme videre i deres liv.
 [K2], socialrådgiver: Jeg mener absolut, at  

 min rolle er, at jeg skal ud og være de mennesker, de borgere jeg skal  

 have med at gøre skal være deres advokat.
 Astrid  Nielsen, socialrådgiver: Jeg bliver  

 klienternes advokat og ønsker også at være det.
Speak: De har et fælles mål.
De vil  

 hjælpe de svageste i samfundet.
De vil sørge for, at de svage  

 får et bedre liv.   Torben  Berg  Sørensen er sociolog.
I 20  

 år har han undervist socialrådgiverstuderende i Århus.
 Torben  Berg  Sørensen: De bliver jo netop  

 uddannet på de sociale højskoler til at tænke på  

 klienten ved at have medfølelse og et ønske om at gøre  

 noget socialt godt og tilfredsstillende.
Speak: Men jobbet som socialrådgiver handler  

 ikke kun om at gøre noget godt for klienterne.
Socialrådgiverne  

 er ansat i et offentligt system, som er styret af love og regler.
De skal  

 sikre, at lovene bliver overholdt.
De skal stille krav og kontrollere  

 klienternes oplysninger.
T.B.S.: Det er mange simpelthen ikke rustet til.  

 Uddannelsen ruster dem heller ikke nok til det.
Den negligerer den  

 problemstilling.
Majbrit  Hestbæk, socialrådgiver: Jeg  

 håber, at jeg kommer i en stilling, hvor jeg kan være klientens  

 advokat og ikke være systemets mand altså.
Det håber jeg  

 ikke.
 T.B.S.: Der er en slags holdninger i retning af at  

 være klientens advokat mod noget, som man åbenbart har behov for  

 at være advokat imod   en slags fjende.
Majbrit  Hestbæk, socialrådgiver: De  

 gange hvor jeg har oplevet systemet i forhold til folk , der synes jeg ikke,  

 at det har været særlig kønt.
Det har været  

 både for stift, og det har været for regelstyret.
 Astrid  Nielsen, socialrådgiver: Når  

 man er socialrådgiver, er der selvfølgelig nogle love og nogle  

 regler, man skal holde, men på den anden side er der også en  

 samvittighed ens egen samvittighed, og det vil altid være et  

 konfliktpunkt, tror jeg.
 [K2], socialrådgiver: Jamen, hvis lovene er  

 umenneskelige, så kan vi være nød til at bryde dem.
Speak:   Torben  Berg  Sørensen har lavet  

 undersøgelsen: Den sociale samtale.
Den viser, at  

 socialrådgivere holder fast i deres idealer fra skoletiden, når  

 de bliver ansat i kommunerne.
De kæmper imod systemet for at give  

 klienterne så gode forhold som muligt.
De vil ikke kontrollere og  

 stille krav, selvom de har pligt til det.
 T.B.S.: Socialrådgivere og sagsbehandlere har  

 nogle roller, som gør, at man er både hjælper, men man er  

 også kontrollanter, altså i almindelighed så møder  

 man et ubehag ved den rolle.
Speak: Gjellerup-parken i Århus. 80% af  

 beboerne her har en anden etnisk baggrund end dansk.
Mange af dem har aldrig  

 haft et reelt arbejde.
Det tætteste de er kommet på en  

 arbejdsgiver, er socialrådgiverne på Socialcenter-Vest, der  

 udbetaler deres kontanthjælp.
En af dem er socialrådgivernes  

 tillidsmand [K1].
[K1]: Og de har ikke prøvet andet  

 altså.
Det har været deres forsørgelsesgrundlag i langt  

 den største del af den periode, de har været i Danmark.
Så  

 derfor er det en naturlig rettighed for dem.
Speak: Antallet af flygtninge og indvandrere  

 på kontanthjælp er stigende.
Op mod en tredjedel af alle  

 langtidsledige kontanthjælpsmodtagere har en anden etnisk baggrund end  

 dansk.
Mange indvandrere har modtaget hjælp, uden der blev stillet krav  

 til dem.
Socialrådgivere har undladt at undersøge, om  

 indvandrerne reelt stod til rådighed for arbejdsmarkedet.
Særligt  

 kvinderne er der ikke blevet stillet krav til.
[K2]: De får 2-3 børn inden for en  

 relativ kort periode.
Det vil sige, hvis man sætter i gang med  

 sprogundervisning, så vil det kun være op til ½ års  

 varighed, så er der barselsorlov og sådan nogle ting, så de  

 får ikke så meget ud af den sprogundervisning, der tilbydes,  

 så vi har ikke nogen interesse i at presse folk, som vi ved, der i  

 løbet af kort tid, der vil de alligevel ikke kunne følge det  

 forløb af forskellige årsager.
T.B.S.: Den der meget høje grad af  

 forsigtighed har så betydet, at udviklende krav og forventninger har  

 man faktisk haft svært ved at fremsætte.
At mange har fået  

 lov til at sidde passivt i suppedasen i årevis.
Erfaringen viser med  

 rimelig klarhed, at for langt hovedparten så er årelang  

 passivitet ganske simpelt svækkende for en persons og en families  

 samlede sociale situation.
[K2]: Jamen, man kan jo ikke sige til folk, at de  

 skal stå til rådighed, hvis man ikke har et job til dem.
Det er  

 jo pjat.
Speak: I de seneste år har politikerne  

 tvunget socialrådgiverne til at stille krav til klienterne.
De må  

 ikke længere passivt modtage kontanthjælp.
Dermed er det blevet  

 synligt, at nogle klienter reelt ikke har stået til rådighed for  

 arbejdsmarkedet.
Derfor har de ikke ret til at få kontanthjælp,  

 men ikke alle socialrådgivere har stoppet hjælpen.  Souhail  

  Ibrahim flygtede til Danmark for 12 år siden.
Han er næstformand  

 i indvandrerorganisationen IDFAD i Århus og var med til at starte  

 folkeinformation i Gjellerup-parken.
Et sted hvor mange indvandrere  

 mødes og hjælper hinanden med at løse problemer i forhold  

 til socialforvaltningen.
I den seneste tid har de mærket, at  

 socialrådgiverne reagerer forskelligt, når en klient siger nej  

 til at blive aktiveret Souhail  Ibrahim: Nogle sagsbehandlere er mere  

 tålmodige end andre med at stoppe bistandshjælpen.
De giver et  

 andet og tredje tilbud.
Men nogle stopper den efter første tilbud om  

 arbejde.
Hvis du siger nej, stopper bistandshjælpen helt.
[K2]: Ja, det er der, der er forskel klart, fordi  

 jeg kan godt i nogle sager vælge at sige, her stopper jeg  

 hjælpen, hvor min kollega vil sige   nej, det kunne jeg aldrig finde  

 på.
Man skal i hvert fald vide, hvad det er, der gør, at man  

 stopper hjælpen for folk.
Hvad konsekvenser det har for familien.  

 Gøre sig klart, om det er det værd, kan man sige.
Så der  

 går vi selvfølgelig ind og laver nogle vurderinger.
Speak: Loven tager ikke hensyn til, hvilke  

 konsekvenser det har for en familie, hvis kontanthjælpen stoppes.
Der  

 er kun fire lovlige grunde til at lade klienter, der ikke står til  

 rådighed, fortsætte med at få kontakthjælp.
Det er  

 hvis aktiveringstilbuddet er for hårdt for klientens helbred.
Det  

 kræver en lægeerklæring.
Ved graviditet, barsel eller  

 adoption.
Hvis klienten ikke kan få passet børn, og kommunen  

 ikke kan anvise en pasningsmulighed, og hvis det arbejde klienten skal  

 udføre omfatter udvikling og fremstilling af krigsmateriel.
 [K2]: Men problemet er jo, at politikerne og  

 embedsmændene, der sidder og laver loven og vejledningen, de kender jo  

 ikke dagligdagen, så derfor bliver det meget nogle firkantede ting, som  

 vi andre vi så skal udfylde.
 Søren  Thorup: Virkeligheden er jo den, at  

 man kan vedtage nok så mange paragraffer, hvis de ikke bliver omsat i  

 praksis, så får paragrafferne ingen betydning.
Souhail  Ibrahim: Det er ikke den lov, der  

 vedtages på Christiansborg, der gælder i kommunerne.
Det er  

 sagsbehandlerens lov, der gælder.
 Anne  Worning, Socialrådgiverforeningens  

 formand: Der er jo kæmpe forskel på den måde,  

 lovgivningen bliver tænkt på på Christiansborg, og den  

 omsætning der sker ude i praksis ude hos jer på  

 arbejdspladserne.
Speak: Socialrådgiverne har mulighed for at  

 skønne i mange sager, men i nogle tilfælde giver loven ingen  

 mulighed for skøn.
Et eksempel er § 2 i Lov om aktiv socialpolitik.  

 Den siger, at enhver mand og kvinde har i forhold til det offentlige pligt  

 til at forsørge sig selv, sin ægtefælle og sine  

 børn under 18 år.
D.v.s. at begge ægtefæller skal  

 stå til rådighed for arbejdsmarkedet.
Hvis en af dem ikke  

 står til rådighed, kan ingen af dem få  

 kontanthjælp.
Souhail  Ibrahim: Nogle sagsbehandlere stopper  

 bistandshjælpen for ham, der selv har sagt nej til et jobtilbud.
Nogle  

 sagsbehandlere stopper bistandshjælpen for hele familien.
Nogle stopper  

 den for hele familien, men mod tilbagebetaling.
Du får, men mod  

 tilbagebetaling.
 [K2]: Hvis manden han ikke opfylder sin  

 forsørgelsesforpligtelse, hvis han ikke vil tage et arbejde, så  

 skal vi i konsekvens af det også stoppe hjælpen til hustruen.
Speak: Men gør i det altid? [K2]: Det kan jeg ikke love.
Nej, det gør vi  

 ikke altid.
Der kan igen være nogle situationer ikke også, hvor  

 man prøver at finde ud af at lave en ordentlig løsning på  

 noget for ikke at få ødelagt en hel masse ting.
Så derfor  

 kan man godt i nogle situationer gøre det, at man faktisk stopper  

 hjælpen til den person, som nu ikke vil arbejde og så giver  

 hjælpen til ægtefællen.
 Speak: I 1994 indskærpede Den Sociale  

 Ankestyrelse over for kommunerne, at kontanthjælpen skal stoppes for  

 begge ægtefæller, hvis den ene ikke står til  

 rådighed.
[K2]: Hvis man nu så meget firkantet på  

 reglerne, så skulle vi selvfølgelig stoppe hjælpen, fordi  

 ham eller hende her opfylder ikke kriterierne, men vi ved også, at  

 konsekvensen vil være, at det arbejde der måske er i gang i  

 forhold til familien eller i en daginstitution og sådan nogle ting, det  

 vil være ødelagt, fordi de får den mistro til  

 socialforvaltningen, som vil være ødelæggende.
Så  

 derfor er det så vigtigt, at man vurderer det fra sag til sag.
S.T.: Hvis der er store personalegrupper, som har  

 grundholdninger, som går i en anden retning end folketingets flertal,  

 så vil man opleve en træghed i at få lovgivningen  

 ført ud i livet.
Og det mener jeg, at man kan se eksempler på  

 på det sociale område.
Speak: Det sociale bedrageri har været let at  

 få øje på.
Mændene er flyttet ind i små et  

 værelses lejligheder, hvor der i forvejen boede andre skilte  

 mænd.
Mænd har været tilmeldt ubeboelige adresser.  

 Kommunens socialhjælp er sat ind på eksmandens bankkonto, de  

 såkaldte skilte par har købt huse og biler sammen og har haft  

 fælles kontokort.
 Pouli  Eriksen, skattechef: Hvis vi regner med, at  

 der er 1000   1500 sager inden vi bliver færdige med den  

 undersøgelse her, ja så kan det jo godt løbe op i  

 hundrede millioner kroner.
 Speak: Hvor risikabelt har det været  

 før i tiden at lave en proforma skilsmisse.
Souhail  Ibrahim: Der har ikke været  

 så meget tjek og kontrol med det.
Risikoen er meget lille.
[K2]: Jeg ved ikke, om jeg kan forstå, de  

 synes vi er nemme at snyde.
Men jeg tror igen, det har noget med vores kultur  

 at gøre.
Vi har jo en dyb tiltro til, at når folk de skriver  

 under på, at de har forstået, at de skal give de der oplysninger,  

 så gør de det også.
Vi har jo ikke sagt til dem, og hvad  

 så, er det så rigtigt? Det kan vi jo ikke tillade os.
Det er i  

 hvert fald der, hvor min grænse den går.
Jeg vil ikke stille  

 spørgsmålstegn ved om folk, de tager på statsamterne og  

 lader sig separere og så bagefter siger, er det nu rigtigt? Det kan  

 ikke passe.
Det er ikke der, jeg skal hen.
Speak: Det, du siger, er, at hvis der er nogen  

 andre end mig, der opdager det her, så kan det blive meget dyrt for  

 jer? [K2]: Ja, for jeg kan jo ikke sidde og sige, jeg  

 tror ikke på jer, for det gør jeg altså, når de  

 fortæller mig, at de reelt stadigvæk er separeret, så er de  

 selvfølgelig det, men jeg fortæller dem, hvad konsekvensen er,  

 hvis de nu ikke er det.
Det er, at der er nogle andre, der kan komme og sige  

 hov, hov, den her holder altså ikke.
Speak: Men du ser det ikke som din opgave at  

 anmelde dem for den mistanke? [K2]: Næh..
Speak:  Ulla  Bendsen er ikke ene om at have den  

 holdning.
I Socialrådgiverforeningens etiske vejledning står der,  

 "socialrådgivere praktiserer en professionel tavshedspligt og ingen  

 oplysning givet i fortrolighed af en klient til en socialrådgiver gives  

 videre uden udtrykkelig accept fra klienten.
Tavshedspligten overholdes selv,  

 hvis gældende lovgivning strider mod dette krav." [K1], socialrådgiver: Selvfølgelig kan  

 jeg ikke sige, at det er o.k., at folk begår socialt bedrageri, men jeg  

 synes bare sommetider, at man må forstå, hvorfor folk begår  

 socialt bedrageri.
Og så kunne det jo være at i nogle  

 tilfælde, tror jeg, at jeg synes, at det er o.k., fordi de betingelser,  

 man giver de mennesker, er fuldstændig urimelige." Klagerne har anført, at indklagede ikke informerede  

 dem om sigtet med de interviews, som de deltog i, og som blev gengivet i  

 udsendelsen.
Klageren [K1] har oplyst, at interviewet med hende fandt  

 sted ved hendes afgang fra Den Sociale Højskole, og at interviewet  

 varede ca. 15-20 minutter.
Interviewet tog udgangspunkt i nogle helt  

 generelle spørgsmål om hendes faglige visioner for  

 socialrådgivererhvervet og socialrådgiverens rolle i bred  

 forstand.
Hun føler sig derfor både krænket og skuffet  

 over, at hun i udsendelsen er citeret for udtalelsen, "hvis lovene er  

 umenneskelige, så kan vi være nød til at bryde dem", for  

 udtalelsen vises i en sammenhæng, så det fremstår som om,  

 hun udtaler sig om socialt bedrageri, og at hun dermed skulle være  

 tilhænger af straffelovsovertrædelser.
Hendes udtalelse til  

 journalisten angik imidlertid ikke socialt bedrageri, men enestående  

 situationer, som f.eks. sagen om pastor  Leif  Bork  Hansen, der af  

 samvittighedsgrunde medvirkede til at skjule serbiske flygtninge.
Det er en  

 grov fordrejning, når indklagede bruger udtalelsen i en anden  

 sammenhæng, end den udtalelsen egentlig vedrørte.
Klageren [K2] har oplyst, at han forud for interviewet  

 blev informeret om, at interviewet skulle bruges til et program, som skulle  

 omhandle socialrådgiveres rolle og arbejdsvilkår samt de  

 dilemmaer, som de kan komme ud for, hvorimod han ikke blev informeret om, at  

 socialt bedrageri ville blive det overordnede tema for udsendelsen.
På  

 et tidspunkt i udsendelsen spørger journalisten ham om, "men du ser  

 ikke det som din opgave at anmelde dem for din mistanke", hvortil han svarer  

 "næh". Imidlertid fortsatte [K2] sit svar med at sige, at han havde  

 vejledt dem og fortalt dem om konsekvenserne, og at nogen andre vil komme  

 efter dem, hvis de snyder, samt at han som udgangspunkt stoler på folk,  

 men denne del af hans svar fremgik ikke af udsendelsen.
Endvidere  

 fremstår hans svar i udsendelsen som et generelt svar på et  

 generelt spørgsmål om socialt bedrageri og ikke i den rette  

 sammenhæng, der vedrørte en helt konkret problemstilling.
 Klagerne har endvidere anført, at indholdet af  

 deres udtalelser ved klipning og ved redigering er blevet forvansket, og at  

 udtalelserne i de sammenhænge de bringes virker både skadende og  

 ringeagtsforringende for klagerne og for socialrådgiverne som  

 faggruppe.
Klagerne har herudover anført, at udtalelserne fra  

 sociolog   Torben  Berg  Sørensen og fra chefkonsulent   Søren  

  Thorup burde have været forelagt for dem, således at de kunne  

 have tilbagevist deres udsagn om, at mange socialrådgivere går  

 ret langt for at udnytte lovgivningen, at nogle socialrådgivere  

 kæmper mod systemet, og at de ikke kontrollerer klienternes  

 oplysninger, som de har pligt til.
Klagernes udsagn er i stedet blevet  

 redigeret således, at de bekræfter beskyldningerne om snyd for  

 statens penge, hvilket også understreges af udsendelsens titel.
 Som optakt til udsendelsen udsendte indklagede den 10.  

 januar 2000 en pressemeddelelse, hvoraf det bl.a. fremgik, at:
"Overholder ikke loven På socialcenter Vest, der betjener Gjellerup-parken  

 i Århus, indrømmer socialrådgivernes tillidsmand [K2], at  

 de ikke altid overholder loven.
Nogle gange overtrædes loven, fordi  

 socialrådgiveren skønner, det ville få alvorlige  

 følger for klienterne, hvis den kontante hjælp blev stoppet.
Men  

 det er en familie, der ifølge loven ikke er berettiget til  

 hjælp.
I de seneste år har undersøgelser vist, at  

 samfundet er blevet bedraget af sociale klienter for milliarder af kroner.
En  

 undersøgelse TV 2 dok. har gennemført, viser, at fire ud af fem  

 kommuner er begyndt at kontrollere, om socialforvaltningernes kontrol har  

 været tilstrækkelig." Klagerne har anført, at pressemeddelelsen  

 understreger udsendelsens overordnede tema, uden at klagerne havde nogen  

 anelse om, hvad interviewene skulle bringes til, hvilket er kritisabelt,  

 også når det tages i betragtning, at udsendelsen efterlader det  

 indtryk, at klagerne tilsidesætter deres tjenestepligter, og at de er  

 medvirkende til socialt bedrageri, som er en strafbar handling.
 Klagerne har herudover anført, at udsendelsen  

 medførte, at klageren [K2] blev bedt om at fremkomme med en  

 redegørelse til socialforvaltningen i Århus Kommune om  

 baggrunden for hans udtalelser i udsendelsen, samt at socialforvaltningen,  

 efter at [K2] i detaljer havde redegjort for seks elementer i udsendelsen,  

 har indstillet til socialdirektøren, at "vi har fundet hans forhold  

 fuldstændig acceptable og i orden".
 Endelig har klagerne anført, at det ikke af  

 udsendelsen fremgik, at [K2] i sit arbejde er beskæftiget med den  

 allermest udsatte og udstødte gruppe af klienter, og at man for denne  

 persongruppe har andre muligheder for at foretage vurderinger end for de fire  

 grupperinger, der opereres med i udsendelsen, hvilket burde have  

 fremgået.
 På denne baggrund mener klagerne, at indklagede har  

 misbrugt deres tillid, og at god presseskik er tilsidesat.
Indklagede har anført, at udsendelsen omhandlede  

 socialrådgiveres arbejde, herunder den rolle de udfylder i samfundet og  

 deres selvopfattelse af denne situation.
Formålet hermed var at skabe  

 debat om, at der findes socialrådgivere, der som følge af en  

 grundholdning om, at de er klientens advokat, strækker den sociale  

 lovgivning videre end dens intentioner med henblik på i videst mulig  

 omfang at varetage klienternes interesser.
Udsendelsen sætter endvidere  

 spørgsmålstegn ved socialrådgivernes rolle i forbindelse  

 med klienters sociale bedrageri, herunder i hvilket omfang de skal orientere  

 andre herom, og pressemeddelelsen har dækning heri.
Formålet med  

 programmet var således ikke at bibringe seerne det indtryk, at danske  

 socialrådgivere medvirker til eller ser igennem fingre med, at der  

 begås socialt bedrageri.
Indklagede har endvidere anført, at klageren [K1]  

 forud for interviewet blev gjort opmærksom på, at man var i  

 færd med at lave et tv-program om socialrådgivere, og at  

 tilrettelæggerne særligt var interesseret i en stillingtagen til  

 socialrådgivernes dilemma, om socialrådgiveren skal være  

 "systemets mand" eller "klientens advokat", idet dette tema ville indgå  

 i programmet.
På denne baggrund finder indklagede ikke, at [K1] er  

 blevet misinformeret om, i hvilken sammenhæng interviewet med hende  

 skulle indgå, og udtalelsen om at "hvis lovene er umenneskelige,  

 så kan vi være nødt til at bryde dem" indgik ikke i en  

 specifik snak om pastor  Leif  Bork  Hansen, men var udtryk for en generel  

 holdning til en urimelig lovgivning.
Udtalelsen indgår endvidere i  

 programmet på et sted, hvor spørgsmålet om  

 socialrådgivernes egen opfattelse af deres rolle i samfundet behandles,  

 og programmet beskæftiger sig på dette sted ikke med  

 socialrådgiveres rolle i forbindelse med socialt bedrageri, hvorfor  

 udtalelsen ikke er anvendt på en illoyal eller krænkende  

 måde.
Hertil kommer, at [K1] i interviewet rent faktisk giver udtryk  

 for, at hun i sit fremtidige arbejde som socialrådgiver vil være  

 parat til at finde udveje, herunder at bryde loven for at skaffe rimelige  

 vilkår for sine klienter.
Det fremgår endvidere tydeligt af  

 udsendelsen, at [K1] er nyuddannet, og at hun ikke fungerer som  

 socialrådgiver, og indklagede mener derfor ikke, at det i programmet  

 fremstår, som om hun medvirker til socialt bedrageri eller ser gennem  

 fingre hermed.
Indklagede har herudover anført, at man med  

 klageren [K2] forud for det egentlige interview havde lavet et  

 research-interview, og at [K2] i den forbindelse var blevet gjort  

 opmærksom på, at programmet ville komme til at omhandle  

 socialrådgiveres administration af den sociale lovgivning, herunder  

 socialrådgivernes rolle ved tildeling af sociale ydelser samt  

 socialrådgivernes indberetning af socialt bedrageri. [K2] var endvidere  

 informeret om, at man ville stille kritiske spørgsmål omkring  

 socialrådgivernes dilemma om, hvis interesser de skal varetage, og han  

 var blevet orienteret om hovedkonklusionen i  Søren  Thorups  

 undersøgelse "Den gode balance" og om  Torben  Berg  Sørensens  

 undersøgelse og synspunkter, samt at disse ville indgå i  

 programmet.
På denne baggrund mener indklagede ikke, at [K2] er blevet  

 misinformeret om, i hvilken sammenhæng interviewet med ham skulle  

 indgå.
 Indklagede har tillige anført, at det forhold, at  

 der i programmet forekommer kritiske udtalelser fra  Søren  Thorup og  

  Torben  Berg  Sørensen om socialrådgiveres arbejde, ikke  

 medfører, at det fremstår som om, at klagerne medvirker til  

 socialt bedrageri eller ser gennem fingrene hermed.
Indklagede har endvidere anført, at  

 størstedelen af interviewet med [K2] bringes på et tidspunkt i  

 udsendelsen, hvor socialrådgiverens rolle i forbindelse med klienters  

 sociale bedrageri ikke har været behandlet og allerede af denne grund  

 afviser indklagede, at størstedelen af interviewet kan have bibragt  

 seerne det indtryk, at [K2] medvirker til socialt bedrageri eller ser gennem  

 fingrene hermed.
En lille del af interviewet med [K2] indgår i  

 sekvensen om socialt bedrageri, men indklagede finder ikke, at det på  

 grund af sammenhængen, hvori udtalelsen indgår, uberettiget  

 fremstår som om, [K2] medvirker eller ser gennem fingre med socialt  

 bedrageri. [K2] oplyser, at han ikke anser det for sin opgave at anmelde  

 klienter, som han har oplyst om pligten til at give korrekte oplysninger m.v.  

 Endvidere finder indklagede ikke, at det forhold, at [K2] medvirker i et  

 program, der omhandler socialt bedrageri, i sig selv medfører, at det  

 fremstår som om, han billiger det.
 Indklagede har endvidere anført, at man ikke har  

 redigeret interviewet med [K2] på en illoyal måde, således  

 at hans udtalelser har fået et andet udtryk end tiltænkt, og  

 indklagede har som dokumentation herfor henvist til, hvad [K2] har udtalt til  

 socialforvaltningen i Århus Kommune.
 Indklagede har tillige anført, at de udtalelser,  

 der fremkommer umiddelbart før og efter klagernes udtalelser i  

 udsendelsen, ikke vedrører klagerne, hvorfor de ikke skulle  

 forelægges for dem.
 Endelig har indklagede anført, at det fremgik af  

 programmet, at [K2] arbejder i Socialcenter Vest i Gjellerup-parken i  

 Århus, hvilket er kendt som et stærkt socialt belastet  

 område, hvorfor det i programmet ikke var nødvendigt yderligere  

 at præcisere, at [K2] arbejder med en udsat og udstødt  

 gruppe.
 På denne baggrund afviser indklagede at have handlet  

 i strid med god presseskik.
 I sagens behandling har følgende  

 nævnsmedlemmer deltaget: Per Sørensen, Finn Rowold, Tage Clausen  

 og Ole Askvig.
 Pressenævnet udtaler:
 Indledningsvis bemærkes, at Pressenævnet ikke  

 har mulighed for at foretage en bevismæssig vurdering af, hvilke  

 informationer om udsendelsens indhold og sigte, som klagerne har modtaget,  

 før de deltog i interviewene, som der bringes uddrag fra i  

 udsendelsen.
Udsendelsen omhandler et væsentligt emne, nemlig  

 socialrådgiveres arbejde og den rolle, socialrådgiverne udfylder  

 i samfundet, herunder om socialrådgiverne opfatter sig selv som  

 "systemets mand" eller som "klientens advokat". Udsendelsen omhandler  

 endvidere socialt bedrageri samt socialrådgivernes rolle i denne  

 forbindelse.
Pressenævnet finder ikke, at de udtalelser, som klagerne  

 fremkommer med i udsendelsen, er bragt i en fordrejet eller vildledende  

 sammenhæng, eller at udtalelserne ved klipning og redigering er blevet  

 forvansket.
Pressenævnet finder endvidere ikke, at det er i strid med  

 god presseskik, at udtalelserne fra sociolog  Torben  Berg  Sørensen  

 og chefkonsulent  Søren  Thorup ikke har været forelagt for  

 klagerne.
Pressenævnet finder således ikke, at indklagede har  

 tilsidesat god presseskik.
 Afsagt den 21. juni 2000.
