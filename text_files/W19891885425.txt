Landsskatteretten fandt ikke, at en ejendom, der blev anvendt til  

 kyllingeproduktion, og som havde et jordareal på godt 1 ha, kunne anses for  

 en landbrugsejendom.
Ved ansættelsen var ejendommen henført til  

 benyttelseskode 34 (visse erhvervsejendomme, hvortil ifølge vejledningen  

 bl.a. henføres hønserier, dambrug og pelsdyrfarme), og denne benyttelse blev  

 herefter stadfæstet.
 Skyldrådet havde i medfør af vurderingslovens § 33 ved 18. alm. vurdering  

 pr. 1. januar 1986 henført A's ejendom under kode 34, visse  

 erhvervsejendomme.
 A påstod ejendommens benyttelse ændret til landbrug, og den ansatte  

 ejendomsværdi 1.150.000 kr. nedsat.
Ejendommen omfattede en grundareal på 1,1150 ha og var indrettet til  

 beboelse og kyllingerugeri.
Bebyggelsen, der var opført i 1963/65, bestod af  

 en beboelsesbygning på 134 m2 og en mellembygning på 22 m2, der ligeledes  

 anvendtes til beboelse.
Endvidere var der en rugeribygning på 230 m2 samt en  

 tilbygning på 122 m2.
 Til støtte for påstanden om ændring af benyttelseskoden gjorde klageren  

 bl.a. gældende, at ejendommen var en mindre landbrugsejendom, der - på grund  

 af ejerens alder - kun havde en mindre produktion af rugekyllinger, samt at  

 ejendommen var beliggende i landzone og aldrig havde været anvendt til andet  

 end kyllingeproduktion.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed,  

 medens grundværdien ifølge samme lovs § 13, stk. 1, udgør grundens  

 handelsværdi i ubebygget stand under hensyn til beskaffenhed og beliggenhed  

 og til en i økonomisk henseende god anvendelse.
 Endvidere bemærkedes, at skyldrådet med støtte i vurderingslovens § 33,  

 stk. 1, og Statsskattedirektoratets vejledning vedrørende benyttelseskoder  

 ved 18. alm. vurdering havde henført ejendommen til kode 34. Til denne kode  

 henførtes ifølge vejledningen bl.a. hønserier, dambrug og pelsdyrfarme.
 Som konsekvens af ejendommens kodning skulle grundværdien ansættes efter  

 reglerne i vurderingslovens § 13 og 16, og i medfør af lovens § 33, stk. 2 og  

 5, skulle foretages de fordelinger af ejendomsværdi og grundværdi, som var  

 fornødne til gennemførelsen af bestemmelserne i loven om beskatning til  

 kommunerne af faste ejendomme.
Landsskatteretten besigtigede ejendommen, og efter det bl.a. herved  

 fremkomne om ejendommens beliggenhed, størrelse, anvendelse, vedligeholdelse  

 og standard, fandt retten ikke, at ejendommen i vurderingslovens forstand  

 kunne karakteriseres som en landbrugsejendom.
Det var derfor med rette, at  

 ejendommen var henført til kode 34, visse erhvervsejendomme.
Retten fandt, at den ansatte ejendomsværdi var for høj og burde nedsættes  

 til 1.050.000 kr.
Endvidere skønnedes den ansatte ejerboligværdi passende at  

 kunne nedsættes til 480.000 kr., medens grundværdien på 198.300 kr.  

 stadfæstedes.
 I konsekvens af ovenstående blev den dækningsafgiftspligtige forskelsværdi  

 nedsat fra 560.000 kr. til 510.000 kr.
 (* 1) Afgørelsen er offentliggjort i Skat 1990, nr. 1, side 39.
