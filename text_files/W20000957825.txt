Anpartsselskab Reference:
LL § 8 J SL § 6 a A ApS klagede for indkomstårene 1997 og 1998 over, at de stedlige  

 skattemyndigheder ikke havde godkendt fradag for revisorudgifter.
Det fremgår af sagens oplysninger, at A ApS (herefter benævnt  

 holdingselskabet) blev stiftet den 31. oktober 1997 ved skattefri  

 aktieombytning.
Holdingselskabet ejer 100 % af aktierne i B A/S (herefter  

 benævnt datterselskabet). Holdingselskabet erhvervede endvidere en post  

 obligationer i 1998. Det fremgår af holdingselskabets regnskab, at  

 selskabets aktivitet består i at eje datterselskabet.
Holdingselskabets  

 regnskabsmæssige indtægter for indkomståret 1997 bestod af  

 resultat fra dattervirksomheden.
For indkomståret 1998 bestod  

 holdingselskabets indtægter af resultat fra dattervirksomheden, samt  

 renteindtægter fra indestående, obligationer og tilgodehavende i  

 datterselskabet.
Holdingselskabet har ved opgørelsen af den skattepligtige indkomst  

 for indkomstårene 1997 og 1998 fratrukket eksterne udgifter på  

 henholdsvis 18.125 kr. og 9.375 kr.
Udgiften for indkomståret 1997  

 består af stiftelsesomkostninger på 11.875 kr. til advokat og  

 revisor i forbindelse med stiftelsen af holdingselskabet i 1997, samt en  

 udgift på 6.250 kr. til revision og regnskabsassistance.
For  

 indkomståret 1998 er der tale om en udgift på 9.375 kr. til  

 revisor og regnskabsassistance.
 Den kommunale skattemyndighed har fundet, at udgifterne ikke kan anses for  

 fradragsberettigede for holdingselskabet.
Man har herved bl.a. henset til, at fradrag efter statsskatteloven  

 forudsætter, at udgiften er afholdt for at erhverve, sikre og  

 vedligeholde indkomsten.
Fradragsretten betinges af, at der foreligger en  

 aktuel driftsmæssig begrundelse for at afholde udgiften, og det skal  

 således være hensynet til den løbende indtjening  

 (driften), der begrunder dispositionen, og ikke hensynet til det  

 underliggende indkomstgrundlag (formuen). Det fremgår af  

 holdingselskabets regnskaber, at holdingselskabets aktivitet består i  

 at eje datterselskabet.
Holdingselskabets beholdning af værdipapirer  

 vedrører formuen og ikke en indkomstskabende aktivitet.
Der anses  

 herefter ikke at være hjemmel til at foretage fradrag for udgifterne  

 efter statsskattelovens § 6 a.
Der henvises til Landsskatterettens kendelse  

 af 19. august 1997. (Denne kendelse er ikke offentliggjort).
Det bemærkes, at det ikke bestrides, at der i selskabsretlig  

 forstand drives erhvervsvirksomhed, jf. aktieselskabslovens § 1, stk. 1.  

 Dette indebærer dog ikke, at opgørelsen af den skattepligtige  

 indkomst skal opgøres efter andre regler end de, der gælder for  

 alle andre juridiske personer.
Da holdingselskabet udgør en  

 selvstændig juridisk enhed, hvis skattepligtige indkomst opgøres  

 uafhængigt af datterselskabets indkomst, skal holdingselskabet  

 udøve selvstændig erhvervsmæssig virksomhed for at  

 opnå fradrag efter statsskattelovens § 6 a .
 Holdingselskabets repræsentant har overfor Landsskatteretten nedlagt  

 påstand om, at holdingselskabets skattepligtige indkomst for  

 indkomstårene 1997 og 1998 ansættes som selvangivet.
Til støtte herfor er det bl.a. anført, at aktie- og  

 anpartsselskaber pr. definition udøver erhvervsmæssig  

 virksomhed, jf. § 1 i selskabslovene.
Holdingselskabets formål og  

 funktion er at eje aktierne i datterselskaberne og andre finansielle  

 værdipapirer.
Det faktum, at et selskab driver finansiel virksomhed,  

 eksempelvis holdingvirksomhed, bevirker ikke, at selskabet i  

 skattemæssig henseende ikke anses for erhvervsdrivende, ligesom  

 afkastet af værdipapirerne giver en positiv indkomst i  

 holdingselskabet.
Det bestrides, at det fremgår af holdingselskabets  

 regnskab, at der ikke drives erhvervsmæssig aktivitet.
Der  

 fremgår tværtimod, at holdingselskabet driver holdingaktivitet,  

 og at koncernens egentlige drift foregår i datterselskaberne.
Det  

 må endvidere anses for givet, at de sædvanlige  

 støttekriterier for, hvornår der foreligger erhvervsmæssig  

 virksomhed, eksempelvis indkomsterhvervelse for øje, professionelt  

 tilsnit, kvantitative krav til virksomheden, sædvanlig driftsform med  

 videre, alle er opfyldt i nærværende tilfælde.
Det må  

 således lægges til grund, at holdingselskabet driver  

 erhvervsmæssig virksomhed i skatteretlig forstand.
Udgifter til revision og regnskabsudarbejdelse m.v. må anses at  

 kunne fradrages med hjemmel i statsskattelovens § 6 a.
Der henvises i den  

 forbindelse til ligningsvejledningen 1998, E.B.5.3, hvoraf det fremgår,  

 at "... udgifter til revision af regnskab og opstilling af  

 årsopgørelse fradrages ved indkomstopgørelsen ...".  

 Udgifter til advokat og revisor, der er afholdt i forbindelse med etablering  

 af en erhvervsvirksomhed eller udvidelse af en bestående  

 erhvervsvirksomhed kan endvidere fradrages ved opgørelsen af den  

 skattepligtige indkomst efter ligningslovens § 8 J.
Bestemmelsen i  

 ligningslovens § 8 J er en særbestemmelse, der hjemler en undtagelse  

 til det almindelige princip, hvorefter virksomheders etableringsudgifter som  

 udgangspunkt ikke er fradragsberettigede.
Bestemmelsen er uddybet i  

 cirkulære nr. 72 af 17. april 1996, punkt 14.10, hvoraf det bl.a.  

 fremgår, at "begreberne etablering og udvidelse skal fortolkes bredt".  

 På denne baggrund må holdingselskabets stiftelsesudgifter til  

 revisor og advokat anses for fradragsberettigede i medfør af  

 ligningslovens § 8 J, og dette må anses at gælde, uanset om  

 udgiften i øvrigt kan henføres til holdingselskabets drift  

 eller til holdingselskabets kapitalgrundlag.
Endvidere henvises der til ligningslovens § 17 C, hvor begrænsningen  

 for udgifter til formueadministration alene gælder kapital- og  

 aktieindkomst, idet det af cirkulære nr. 72 af 17. april 1996, punkt  

 8.11 fremgår, at udgifter afholdt af et selskab er fradragsberettigede,  

 da det er anført, at "Er de nævnte udgifter afholdt af et  

 selskab, en skattepligtig fond eller forening ... er der ikke tale om  

 kapitalindkomst.
I disse tilfælde er der således fradragsret for  

 udgifterne".
Det i kendelsen af 19. august 1997 fra Landsskatteretten omhandlede  

 selskab havde ifølge sagsfremstillingen tidligere drevet  

 erhvervsmæssig aktivitet, men aktiviteten var afhændet.
Det  

 må antages, at selskabet var under afvikling.
Til forskel for det i  

 kendelsen omhandlede selskab driver holdingselskabet erhvervsmæssig  

 virksomhed, og kendelsen har derfor ikke relevans for afgørelsen af  

 nærværende sag.
 Landsskatteretten udtalte :
Landsskatteretten bemærker, at udgifter til advokat- og  

 revisorbistand kan fradrages ved indkomstopgørelsen, såfremt  

 bistanden vedrører erhvervelsen af indtægter, som skal medregnes  

 ved indkomstopgørelsen, eller afholdelsen af udgifter, som kan  

 fradrages ved indkomstopgørelsen, jf. statsskattelovens § 6, stk. 1,  

 litra a.
Såfremt bistanden vedrører rene formuedispositioner  

 eller formuesfæren/indtægtskilden, kan udgifterne ikke fradrages  

 efter statsskattelovens § 6, stk. 1, litra a.
 Landsskatteretten bemærker endvidere, at udgifter til advokat- og  

 revisorbistand, som er afholdt i forbindelse med etablering af en  

 erhvervsvirksomhed eller udvidelse af en bestående erhvervsvirksomhed,  

 kan fradrages ved opgørelsen af den skattepligtige indkomst efter  

 ligningslovens § 8 J, stk. 1.
3 retsmedlemmer, herunder retsformanden, bemærker, at  

 holdingselskabet for de omhandlede indkomstår har afholdt udgifter til  

 revision og regnskabsassistance på henholdsvis 6.250 kr. og 9.375 kr.  

 Disse retsmedlemmer finder efter det foreliggende, herunder at selskabet har  

 haft indtægter i de omhandlede indkomstår, at udgifterne må  

 anses at knytte sig til den aktuelle indkomsterhvervelse i holdingselskabet  

 og dermed har den efter statsskattelovens § 6, stk. 1, litra a,  

 fornødne tilknytning til indkomsterhvervelsen.
Disse retsmedlemmer  

 finder således, at holdingselskabets udgifter til revision og  

 regnskabsassistance for de omhandlede indkomstår er fradragsberettigede  

 efter statsskattelovens § 6, stk. 1, litra a.
Disse retsmedlemmer bemærker endvidere, at holdingselskabet for  

 indkomståret 1997  har afholdt stiftelsesomkostninger på 11.875  

 kr.
Henset til at denne udgift vedrører etableringen af  

 holdingselskabet og således ikke kan henføres til  

 holdingselskabets løbende drift, finder disse retsmedlemmer, at  

 stiftelsesomkostningerne ikke kan anses for fradragsberettigede efter  

 statsskattelovens § 6, stk. 1, litra a.
Disse retsmedlemmer finder endvidere,  

 at stiftelsesomkostningerne ikke kan anses for fradragsberettigede efter  

 ligningslovens § 8 J, stk. 1, idet begrebet erhvervsvirksomhed i  

 ligninglovens § 8 J hverken ud fra bestemmelsens ordlyd eller forarbejder kan  

 antages at omfatte et holdingselskabs besiddelse af aktier i et  

 datterselskab.
 Et retsmedlem finder, at der kan godkendes fradrag for samtlige de  

 omhandlede udgifter, da holdingselskabet må anses at drive  

 erhvervsvirksomhed.
 Der træffes afgørelse i overensstemmelse med  

 stemmeflertallet, og den påklagede ansættelse for  

 indkomståret 1997 nedsættes herefter til 11.875 kr., mens den  

 påklagede ansættelse for indkomståret 1998 nedsættes  

 til 0.
