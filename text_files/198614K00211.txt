Nr BTL 211 Betænkning over Forslag til lov om ændring af lov om kommunernes styrelse  

 (ophævelse af påtalebestemmelse)   

 Nr L 211 1986-87, 1. samling Afgivet af kommunaludvalget Afgivet: 19870423 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret skriftligt.
Herefter indstiller et FLERTAL (udvalget med undtagelse af Socialistisk Folkepartis medlemmer) lovforslaget til FORKASTELSE ved 3. behandling.
Flertallet finder ikke, at der er den tilstrækkelige baggrund for at ophæve kravet om, at der skal foreligge en begæring om påtale fra den kommunale tilsynsmyndighed, for at der kan rejses straffesag mod kommunalbestyrelsesmedlemmer for pligttilsidesættelse i forbindelse med udøvelsen af kommunale hverv.
Flertallet har herved lagt vægt på, at bestemmelsen i den kommunale styrelseslovs § 61 c om, at kommunalbestyrelsesmedlemmer kan straffes for grov pligttilsidesættelse, kun har været gældende siden juli 1984, og at der i tilsynsrådene kun har været enkelte sager vedrørende bestemmelsen.
Flertallet har endvidere lagt vægt på, at der er tale om borgerlige ombud, og at kommunalpolitikere ikke under udøvelsen af deres hverv bør leve med en risiko for grundløse, tvivlsomme eller bagatelagtige politianmeldelser, herunder anmeldelser i en politisk chikanøs hensigt.
Det var disse tungtvejende hensyn til varetagelsen af det kommunalpolitiske arbejde, der førte til kravet om påtalebegæring fra tilsynsmyndigheden, som har det fornødne kendskab til de kommunalpolitiske arbejdsvilkår.
Et MINDRETAL (Socialistisk Folkepartis medlemmer af udvalget) indstiller lovforslaget til VEDTAGELSE UÆNDRET, idet bemærkes, at udvalgsarbejdet har bekræftet, at fremstillingen i lovforslagets bemærkninger har været korrekt.
Dermed er den gældende regel i den kommunale styrelseslovs § 61 c placeret i en position, hvor dens formodede præventive værdi ikke længere eksisterer.
Den logiske konklusion må være, at påtalebestemmelsen fjernes, således som lovforslaget angiver.
En anden logisk konsekvens kan være helt at ophæve bestemmelsen om strafbarhed for kommunalbestyrelsesmedlemmers pligtforsømmelse.
Dette kunne under henvisning til de allerede trufne afgørelser af Tilsynsrådet for Ringkøbing Amt forekomme velbegrundet, idet sandsynligheden taler for, at bestemmelsen aldrig vil finde anvendelse.
Mindretallet finder imidlertid, at straffeadgangen bør bevares, idet de hensyn, som udvalget om ansvarsplacering i kommunestyret i betænkning nr. 996/1983 har anført som begrundelse for formuleringen af bestemmelsen, stadig er til stede.
KAREN HØJTE JENSEN (KF) nfmd.
FLEMMING JENSEN (KF) LIZZIE LICHTENBERG (KF) LIS AALTONEN (KF) SVEND HEISELBERG (V) NIELS ANKER KOFOED (V) MAISTED (V) STEFFENSEN (KRF) HANNE ANDERSEN (S) DORTE BENNEDSEN (S) TOVE LINDBO LARSEN (S) LERKE (S) HENNING RASMUSSEN (S) fmd.
TAANQUIST (S) AGERSCHOU (SF) TOMMY DINESEN (SF) OLE VIG JENSEN (RV) Partierne CD, FP og VS havde ikke medlemmer i udvalget.
