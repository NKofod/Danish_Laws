Skriftlig fremsættelse (1. marts 2007) Miljøministeren  

  

 (Connie Hedegaard):
 Herved tillader jeg mig for Folketinget at fremsætte:
 Forslag til lov  

 om  

 ændring af lov om miljøbeskyttelse og forskellige andre love. (Implementering  

 af miljøansvarsdirektivet).
(Lovforslag nr.
L 175).
 Forslag til lov  

 om  

 undersøgelse, forebyggelse og afhjælpning af miljøskader. (miljøskadeloven).
(Lovforslag nr.
L 176).
 De to lovforslag sigter først og fremmest mod at gennemføre  

 hovedparten af miljøansvarsdirektivet, der skal være implementeret senest den  

 30. april 2007.
 Formålet med direktivet er at sikre, at miljøskader på  

 beskyttede arter og habitater, på vandmiljøet og på jorden forebygges og  

 afhjælpes af skadevolderen.
Strategien for gennemførelsen af miljøansvarsdirektivet er  

 en tekstnær implementering af centrale begreber som begreberne  

 miljøskade og  

 afhjælpende foranstaltninger, at der etableres en mere  

 sammenhængende og  

 lettere administrerbar dansk miljøregulering, og at mere vidtgående danske  

 regler opretholdes.
Der er desuden taget udgangspunkt i det danske  

 EU-forhandlingsmandat, som der var bred opbakning til i Folketinget.
Lov om ændring af lov om miljøbeskyttelse og forskellige  

 andre love Lovforslaget indebærer, at den ansvarlige for en  

 erhvervsaktivitet, som forvolder en miljøskade eller en overhængende fare for  

 en  

 miljøskade på jord, vand eller beskyttede arter og naturtyper, skal forebygge  

 eller afhjælpe miljøskaden og afholde alle omkostninger hertil på grundlag af  

 et ubetinget ansvar (forureneren-betaler-princippet).
Det foreslås, at dette ubetingede ansvar gennemføres i  

 forhold til alle forurenende erhvervsmæssige aktiviteter og udledninger  

 reguleret af miljøbeskyttelsesloven og jordforureningsloven.
Det gennemføres  

 desuden i lov om miljø- og genteknologi, råstofloven, vandløbsloven,  

 vandforsyningsloven og i havmiljøloven for de relevante erhvervsmæssige  

 aktiviteter, der fremgår af direktivets bilag III.
 Direktivet giver mulighed for lempelser, hvilket navnlig er  

 udnyttet i forhold til udtrykkeligt tilladte udledninger eller aktiviteter.
 Det foreslås, at det ubetingede ansvar på udvalgte områder  

 fordeles mellem brugeren og producenten.
 Lovforslaget gennemfører direktivets krav om et skyldbaseret  

 ansvar for miljøskader og overhængende fare herfor på beskyttede arter og  

 naturtyper forvoldt i forbindelse med alle andre erhvervsmæssige aktiviteter.  

 Dette ansvar gennemføres i lovene om naturbeskyttelse, skove, jagt- og  

 vildtforvaltning,  

 råstoffer og om vandløb og i Tøndermarskloven.
Det foreslås, at de eksisterende tilsynsmyndigheder bliver  

 kompetent myndighed.
Når der er truffet afgørelse om, at der foreligger en  

 miljøskade eller en overhængende fare for en miljøskade og hvem der er den  

 ansvarlige, sker sagens behandling i forhold til forebyggelse eller  

 afhjælpning  

 efter forslaget til lov om undersøgelse, forebyggelse og afhjælpning af  

 miljøskader.
 Lovforslaget indeholder desuden enkelte andre, mindre  

 spørgsmål, som ikke har sammenhæng med miljøansvarsdirektivet.
Lov om undersøgelse, forebyggelse og  

 afhjælpning af miljøskade Dette lovforslag gennemfører direktivets miljøskadebegreb.  

 Der skal være tale om en vis væsentlig/betydelig skade af betydning for  

 almenvellet.
Direktivets krav til afhjælpning af en miljøskade på vand og  

 beskyttede arter og naturtyper og anvisninger om at anvende særlige metoder  

 til  

 at fastsætte omfanget og karakteren af de afhjælpende foranstaltninger  

 gennemføres.
De danske afhjælpningskrav på jord opretholdes, da de er  

 videregående.
 Det foreslås, at miljøministeren  i praksis miljøcentrene   

 bliver kompetent myndighed efter denne lov.
 Det foreslås, at sagsbehandlingen efter denne lov  

 gebyrfinansieres og at den ansvarlige skal stille sikkerhed til dækning af  

 sagsbehandlingen og håndhævelse ved selvhjælpshandlinger i overensstemmelse  

 med  

 direktivet.
 De nye regler skal kun finde anvendelse på miljøskader, der  

 forvoldes efter den 30. april 2007.
Der foreslås ikke på nuværende tidspunkt regler om  

 obligatorisk finansiel sikkerhedsstillelse i form af forsikringer eller  

 lignende.
Der vil blive nedsat en tværministeriel arbejdsgruppe med  

 deltagelse  

 af interesseorganisationer.
Arbejdsgruppen skal vurdere mulighederne for  

 finansiel sikkerhedsstillelse, når det statistiske grundlag er til stede og  

 inden for en rimelig tidshorisont i forhold til direktivets ikrafttræden.
 Idet jeg i øvrigt kan henvise til lovforslaget med  

 tilhørende bemærkninger, skal jeg anbefale forslagene til Folketingets  

 velvillige behandling.
