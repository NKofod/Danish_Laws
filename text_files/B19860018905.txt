 I henhold til § 49 i statsskatteloven, jfr. lov nr. 149 af 10. april 1922  

 om Indkomst- og Formueskat til Staten med senere ændringer, bestemmes  

 følgende:
 § 1.  Ligningskommissionen, i København og  

 Frederiksberg kommune kommunalbestyrelsen, og statskattedirektoratet,  

 bemyndiges til i et tidsrum af ikke over 4 år at bevilge henstand med  

 skattebetalingen ved påklage af en skatteansættelse.
Stk. 2.  Henstanden omfatter den del af den pålignede  

 skat, der ved årsopgørelsen/ skatteopgørelsen er fremkommet som skyldig, ikke  

 betalt skat, som kan henføres til den påklagede forhøjelse.
Henstand kan  

 gives med betaling af indkomstskat til staten, kommune og amtskommune, skat  

 af særlig indkomst, formueskat, selskabsskat og skat pålignet dødsboer,  

 sømandsskat, folkepensionsbidrag, bidrag til dagpengefonden, kirkelige  

 afgifter, skat i henhold til lov om kulbrinteindvinding, samt andre skatter  

 og afgifter, for hvilke reglerne i statsskatteloven finder tilsvarende  

 anvendelse.
 Stk. 3.  For skattepligtige efter § 2, stk. 1 og 3, i  

 lov om ansættelse og opkrævning m.v. af skat ved kulbrinteindvinding (lov nr.  

 176 af 28. april 1982, som ændret ved lov nr. 276 af 6. juni 1984), bevilges  

 henstand med betalingen af en pålignet skat eller en foreløbig kulbrinteskat  

 af statsskattedirektoratet, jfr. bekendtgørelse nr. 523 af 11. oktober 1984.
 Stk. 4.  Henstand gives ikke, hvis den skyldige skat for  

 indkomståret er under det beløb (p.t. 5.000 kr.), der i henhold til  

 kildeskattelovens § 61, stk. 3 (lovbekendtgørelse nr. 396 af 18. juli 1984)  

 er overført som tilsvar til det efterfølgende indkomstår.
 Stk. 5.  Henstanden kan i særlige tilfælde gøres  

 betinget af, at der stilles betryggende sikkerhed.
§ 2.  Ansøgning indgives til den ligningskommission,  

 der har foretaget den pågældende skatteansættelse.
I København og  

 Frederiksberg indgives ansøgning til skattedirektoratet.
 Stk. 2.  For kulbrinteskatters vedkommende indsendes  

 ansøgningen til statskattedirektoratet.
 § 3.  Ligningskommissionens afgørelser i henhold til §  

 1, stk. 1, kan påklages til vedkommende amtsskatteinspektorat, hvis afgørelse  

 kan indbringes for statsskattedirektoratet og herefter for ministeren for  

 skatter og afgifter.
 Stk. 2.  Afgørelser, som kommunalbestyrelserne i  

 København og Frederiksberg træffer i henhold til § 1, stk. 1, kan indbringes  

 for statsskattedirektoratet og herefter for ministeren for skatter og  

 afgifter.
 Stk. 3.  Statsskattedirektoratets afgørelser i henhold  

 til § 1, stk. 3, kan indbringes for ministeren for skatter og afgifter.
 § 4.  Bekendtgørelsen har virkning for ansøgninger,  

 der indgives den 1. maj 1986 og senere.
