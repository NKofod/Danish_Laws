Skriftlig fremsættelse (15. november 2017) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af integrationsloven og lov om danskuddannelse til voksne udlændinge m.fl. (Forenkling og justering af reglerne om fordeling og boligplacering af flygtninge og præcisering af personkreds for danskuddannelse m.v.) (Lovforslag nr.
L 97) Regeringen ønsker med lovforslaget at justere systemet vedrørende fordeling af flygtninge mellem kommunerne på en måde, så det forenkles og i højere grad kan håndtere udsving i landstallet.
I de seneste år har Danmark i forbindelse med de store flygtningestrømme til Europa oplevet først en markant stigning, dernæst et markant fald i antallet af flygtninge, der skal visiteres til kommunerne.
I 2016 førte de store udsving til, at skønnet over det forventede antal af flygtninge, der skulle visiteres til kommunerne i løbet af året (det såkaldte landstal), måtte justeres ad flere omgange.
De mange justeringer gav anledning til en tidskrævende og administrativ tung proces, som videre har vanskeliggjort kommunernes opgaver med planlægning af modtagelse af nye flygtninge.
Lovforslaget indeholder på den baggrund en række forslag til justering af kvotefordelingsreglerne, der har til formål at forenkle reglerne.
De enkelte forslag har været drøftet med KL, som bakker op om de foreslåede ændringer.
Endvidere er der behov for at sikre, at integrationslovens boligplaceringsordning ikke har utilsigtede virkninger.
Det skal bl.a. sikres, at personer, der er indrejst her i landet og har opholdstilladelse på baggrund af familiemæssig tilknytning, ikke kan opnå en særlig ret til en bolig efter integrationslovens regler, hvis de derefter søger asyl og får opholdstilladelse som flygtninge.
Det foreslås derfor i lovforslaget, at personkredsen for boliganvisning efter integrationsloven strammes, så der ikke opnås utilsigtede fordele ved ændring af opholdsgrundlag fra familiesammenført til flygtning i forhold til at opnå ret til en bolig efter reglerne i integrationsloven.
Herudover indeholder lovforslaget forslag om justering af særreglen om boligplacering af udlændinge fra asylcenter, som tidligere har haft en opholdstilladelse her i landet, så anvisning af en bolig ikke gælder ved kriminalitet.
Det foreslås også i lovforslaget, at det tydeliggøres, at tilflytningskommunen ikke er forpligtet til at finde en bolig til en flygtning, der flytter fra den kommune, hvortil vedkommende først er visiteret.
Herudover indeholder lovforslaget forslag til ændring af lov om danskuddannelse til voksne udlændinge m.fl., som indebærer, at danske statsborgere, som modtager tilbud om danskuddannelse, sidestilles med S-kursister (nyankomne udenlandske arbejdstagere, studerende m.v.), og dermed bl.a. er omfattet af krav om betaling af depositum for danskuddannelse samt reglerne om klippekort.
Formålet med ændringen er at sikre, at lov om danskuddannelse til voksne udlændinge m.fl. er i overensstemmelse med EU-retten.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
