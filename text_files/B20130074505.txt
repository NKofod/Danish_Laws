Bekendtgørelse om akkreditering af videregående uddannelsesinstitutioner og godkendelse af nye videregående uddannelser I medfør af § 8, stk. 2, § 12, stk. 2, § 14, stk. 2, § 20, § 21, stk. 4 og § 22, stk. 2, i lov nr. 601 af 12. juni 2013 om akkreditering af videregående uddannelsesinstitutioner fastsættes:
Kapitel 1 Institutionsakkreditering § 1. Akkrediteringsrådet træffer ud fra en helhedsvurdering afgørelse om institutionsakkreditering af videregående uddannelsesinstitutioner under Ministeriet for Forskning, Innovation og Videregående Uddannelser på grundlag af de kriterier, der fremgår af denne bekendtgørelses bilag 1.
 Stk. 2. Rådet offentliggør afgørelserne og de tilknyttede akkrediteringsrapporter.
 § 2. Uddannelsesinstitutionerne udarbejder selvevalueringsrapport, der indgives til Akkrediteringsrådet inden for en af rådet fastsat frist.
 Stk. 2. En institutionsakkreditering anses for at være påbegyndt 80 hverdage før den efter stk. 1 fastsatte frist.
 § 3. Danmarks Akkrediteringsinstitution fastsætter procedurer for behandling og vurdering af uddannelsesinstitutionernes ansøgning om institutionsakkreditering under hensyntagen til forskelle i institutionstype og -størrelse.
Stk. 2. Danmarks Akkrediteringsinstitution indhenter hos uddannelsesinstitutionen de oplysninger, som er nødvendige og tilstrækkelige for behandling og vurdering af ansøgningen og for Akkrediteringsrådets afgørelse.
Danmarks Akkrediteringsinstitution kan som betingelse for rettidig udarbejdelse af akkrediteringsrapporten fastsætte en endelig frist for modtagelse af supplerende oplysninger fra uddannelsesinstitutionerne.
 Stk. 3. Danmarks Akkrediteringsinstitution offentliggør vejledning til uddannelsesinstitutionerne samt procedurer fastsat efter stk. 1.
 § 4. Akkrediteringsrådet træffer afgørelse om positiv henholdsvis betinget positiv institutionsakkreditering eller afslag på institutionsakkreditering.
 Stk. 2. Afgørelsen meddeles uddannelsesinstitutionen og Styrelsen for Universiteter og Internationalisering senest 5 hverdage efter, at afgørelsen er truffet.
 § 5. Får en maritim uddannelsesinstitution afslag på ansøgning om institutionsakkreditering, skal institutionen senest 20 hverdage efter modtagelse af afslaget indsende en handlingsplan til Styrelsen for Videregående Uddannelser og Uddannelsesstøtte for, hvordan institutionen vil rette op på kvalitetssikringen af sine uddannelsesudbud og inden for hvilken frist.
Stk. 2. Ministeren for forskning, innovation og videregående uddannelser kan 1) pålægge uddannelsesinstitutionen konkrete initiativer og handlinger, som er nødvendige for opfyldelse af nærmere fastsatte mål for uddannelseskvaliteten, og bestemme, hvornår disse skal være gennemført, og 2) pålægge bestyrelsen for uddannelsesinstitutionen at indgå en indsatsaftale med styrelsen efter reglerne i lov om maritime uddannelser.
Kapitel 2 Uddannelsesakkreditering § 6. Akkrediteringsrådet træffer ud fra en helhedsvurdering afgørelse om akkreditering af videregående uddannelser ved uddannelsesinstitutioner under ministeren for forskning, innovation og videregående uddannelser på grundlag af de kriterier, der fremgår af denne bekendtgørelses bilag 2.
 Stk. 2. Uddannelsernes mål for læringsudbytte vurderes i forhold til typebeskrivelserne for de enkelte uddannelser, som fremgår af kvalifikationsrammen for videregående uddannelse, jf. denne bekendtgørelses bilag 3.
 Stk. 3. Rådet offentliggør afgørelserne og de tilknyttede akkrediteringsrapporter.
 § 7. Akkrediteringsrådet kan træffe afgørelse om akkreditering af universitetsuddannelser, som danske universiteter udbyder i udlandet.
 Stk. 2. Akkrediteringsrådet træffer afgørelse om akkreditering af udbud i udlandet af danske erhvervsakademiuddannelser og professionsbacheloruddannelser samt videregående voksenuddannelser (akademiuddannelser) og diplomuddannelser, jf. bekendtgørelse om udbud af danske erhvervsrettede videregående uddannelser i udlandet.
§ 8. For uddannelser, som kan føre til udøvelse af lovregulerede erhverv, der kræver autorisation, kan Akkrediteringsrådet fastsætte yderligere kriterier, som sikrer, at uddannelsen opfylder uddannelsesrelevante og lovgivningsmæssige krav knyttet til det lovregulerede erhverv.
Rådet skal forud herfor høre den myndighed, der udsteder autorisation til udøvelsen af det pågældende erhverv.
 § 9. Danmarks Akkrediteringsinstitution fastsætter procedurer for behandling og vurdering af ansøgninger om uddannelsesakkreditering under hensyntagen til forskelle i uddannelses- og ansøgningstype.
Stk. 2. Danmarks Akkrediteringsinstitution indhenter hos uddannelsesinstitutionen de oplysninger, som er nødvendige og tilstrækkelige for behandling og vurdering af ansøgningen og for Akkrediteringsrådets afgørelse.
Danmarks Akkrediteringsinstitution kan som betingelse for rettidig udarbejdelse af akkrediteringsrapporten fastsætte en endelig frist for modtagelse af supplerende oplysninger.
 Stk. 3. Danmarks Akkrediteringsinstitution offentliggør vejledning til uddannelsesinstitutionerne samt procedurer fastsat efter stk. 1.
§ 10. Akkrediteringsrådet træffer afgørelse om positiv henholdsvis betinget positiv uddannelsesakkreditering eller giver afslag på uddannelsesakkreditering.
For nye uddannelser og nye uddannelsesudbud kan rådet dog kun træffe afgørelse om positiv uddannelsesakkreditering eller give afslag på uddannelsesakkreditering.
 Stk. 2. Afgørelsen meddeles uddannelsesinstitutionen og Styrelsen for Universiteter og Internationalisering senest 5 hverdage efter, at afgørelsen er truffet.
Kapitel 3 Prækvalifikation af nye uddannelser og uddannelsesudbud § 11. De videregående uddannelsesinstitutioner ansøger Styrelsen for Universiteter og Internationalisering om prækvalifikation af nye uddannelser og uddannelsesudbud.
§ 12. Ansøgning om prækvalifikation skal indgives, før uddannelsesinstitutionen 1) opretter en ny videregående uddannelse eller erstatter et dansksproget uddannelsesudbud med udbud af samme uddannelse på et andet uddannelsessprog end dansk, 2) opretter et udbud af en videregående uddannelse, som institutionen ikke allerede er godkendt til at udbyde, 3) dublerer et eksisterende uddannelsesudbud med et nyt udbudssted i en anden by eller med et uddannelsesudbud med nyt undervisningssprog, eller 4) flytter et eksisterende uddannelsesudbud til en anden by.
 Stk. 2. Styrelsen kan i særlige tilfælde dispensere fra stk. 1, nr. 4.
§ 13. Ansøgning om prækvalifikation kan indgives 2 gange årligt.
Ansøgningerne offentliggøres efter ansøgningsfristens udløb.
 Stk. 2. Uddannelsesinstitutionens ansøgning om prækvalifikation af en ny videregående uddannelse, jf. § 12, stk. 1, nr. 1, skal indeholde:
 1) Oplysninger om uddannelsen til brug for vurdering og godkendelse samt efterfølgende optagelse i ministeriets uddannelsesregister for videregående uddannelser.
 2) Redegørelse og dokumentation for, hvordan uddannelsen opfylder kriterium 1 og 2 i bilag 4 til denne bekendtgørelse.
 Stk. 3. Uddannelsesinstitutionens ansøgning om prækvalifikation af et nyt uddannelsesudbud, jf. § 12, stk. 1, nr. 2-4, skal indeholde:
 1) Oplysninger om uddannelsesudbuddet til brug for vurdering og godkendelse samt efterfølgende optagelse i ministeriets uddannelsesregister for videregående uddannelser.
 2) Redegørelse og dokumentation for, hvordan uddannelsesudbuddet opfylder kriterium 2 i bilag 4 til denne bekendtgørelse.
Stk. 4. Ansøgning indgives digitalt.
Styrelsen for Universiteter og Internationalisering offentliggør vejledning til uddannelsesinstitutionerne samt frister for indgivelse af ansøgning.
Rådgivende udvalg for vurdering af udbud af videregående uddannelser § 14. Ministeren for forskning, innovation og videregående uddannelser nedsætter et rådgivende udvalg for vurdering af udbud af videregående uddannelser (RUVU) i medfør af § 19 i lov om akkreditering af videregående uddannelsesinstitutioner.
Stk. 2. Det rådgivende udvalg udarbejder en forretningsorden for sit virke, som bl.a. omfatter retningslinjer for mødefrekvens, sagsgange, mødeafholdelse, tavshedspligt, habilitet, organisering og samarbejde med sekretariatet.
Forretningsordnen godkendes af ministeren.
 Stk. 3. Det rådgivende udvalg sekretariatsbetjenes af Styrelsen for Universiteter og Internationalisering.
§ 15. Styrelsen for Universiteter og Internationalisering offentliggør ansøgningerne og forelægger dem for det rådgivende udvalg for vurdering af udbud af videregående uddannelser senest 15 hverdage efter ansøgningsfristens udløb.
Styrelsen for Universiteter og Internationalisering kan som betingelse for rettidig afgørelse, jf. § 17, stk. 4, fastsætte endelig frist for indgivelse af supplerende oplysninger.
 Stk. 2. Det rådgivende udvalg vurderer ansøgningerne i forhold til de relevante kriterier i denne bekendtgørelses bilag 4 og afgiver en begrundet vurdering til Styrelsen for Universiteter og Internationalisering senest 15 hverdage efter forelæggelsen efter stk. 1.
 Stk. 3. Styrelsen for Universiteter og Internationalisering udarbejder indstilling til ministeren på baggrund af det rådgivende udvalgs vurdering efter stk. 2. Ministeriet kan herunder tillige indstille, at der indhentes supplerende faglig rådgivning i medfør af § 18 i lov om akkreditering af videregående uddannelsesinstitutioner.
§ 16. Ministeren for forskning, innovation og videregående uddannelser offentliggør årligt en samlet rapport om resultater og erfaringer med prækvalifikation, herunder om det rådgivende udvalg for vurdering af udbud af videregående uddannelsers arbejde.
Rapporten sendes til Folketingets Udvalg for Forskning, Innovation og Videregående Uddannelser.
Kapitel 4 Godkendelse af uddannelser og uddannelsesudbud § 17. Ministeren for forskning, innovation og videregående uddannelser træffer på baggrund af gennemført prækvalifikation afgørelse om:
 1) Godkendelse til oprettelse af ny uddannelse eller nyt uddannelsesudbud.
 2) Foreløbig godkendelse til oprettelse af ny uddannelse eller nyt uddannelsesudbud betinget af efterfølgende positiv uddannelsesakkreditering eller institutionsakkreditering.
 3) Afslag på godkendelse til oprettelse af ny uddannelse eller nyt uddannelsesudbud.
Stk. 2. For ansøgninger efter § 12, stk. 1, nr. 3 og 4, kan ministeren i særlige tilfælde træffe afgørelse om, at den ansøgte dublering eller flytning af et godkendt uddannelsesudbud kan gennemføres uden efterfølgende uddannelsesakkreditering, uanset at uddannelsesinstitutionen ikke er positivt institutionsakkrediteret.
Det vil indgå i grundlaget for afgørelsen, om uddannelsesudbuddet, der ønskes flyttet eller dubleret, er godkendt efter positiv uddannelsesakkreditering.
Stk. 3. Foreløbig godkendelse efter stk. 1, nr. 2, bortfalder, såfremt der ikke opnås positiv uddannelsesakkreditering eller institutionsakkreditering inden for en i afgørelsen angivet tidsfrist.
Tidsfristen fastsættes under hensyntagen til tidsrammerne for igangværende institutionsakkreditering eller efterfølgende uddannelsesakkreditering.
 Stk. 4. Ministerens afgørelse om godkendelse eller foreløbig godkendelse meddeles almindeligvis uddannelsesinstitutionen senest 10 uger efter modtagelsen af ansøgningen ledsaget af de nødvendige oplysninger.
 Stk. 5. Udkast til afslag på godkendelse til oprettelse af ny uddannelse eller nyt uddannelsesudbud, jf. stk. 1, nr. 3, meddeles uddannelsesinstitutionen, der kan gøre indsigelse senest 10 hverdage efter modtagelsen heraf.
 Stk. 6. Ministerens afgørelser efter stk. 1 offentliggøres på ministeriets hjemmeside.
 § 18. Ministeren træffer afgørelse om godkendelse af eksisterende uddannelser og uddannelsesudbud efter positiv uddannelsesakkreditering.
Særlige regler om ændringer i eksisterende uddannelser og uddannelsesudbud i udlandet, som ikke er omfattet af prækvalifikation § 19. Ansøgning om ændring af eksisterende uddannelsers titel, takstindplacering, specifikke adgangskrav for uddannelser, der er omfattet af adgangsbekendtgørelse, normeret studietid eller centralt fastsatte maksimumrammer for optag indgives til Styrelsen for Universiteter og Internationalisering inden for en af styrelsen fastsat frist.
Styrelsen kan anmode Akkrediteringsrådet om bidrag til vurdering af ansøgningerne.
 Stk. 2. Uddannelsesinstitutionerne orienterer styrelsen om nedlæggelse eller  sammenlægning af eksisterende uddannelser, om skift af uddannelsessprog  til dansk samt om ændringer i eventuelle maksimumrammer for optag, som er fastsat af institutionen.
 § 20. For udbud af uddannelser i udlandet, der ikke er omfattet af prækvalifikation eller screening efter reglerne i bekendtgørelse om udbud af danske erhvervsrettede videregående uddannelser i udlandet, skal uddannelsesinstitutionen indsende oplysninger til Styrelsen for Universiteter og Internationalisering om uddannelsens danske titel, hovedområde, adgangskrav og normeret studietid med henblik på godkendelse af uddannelsen og uddannelsens optagelse i ministeriets uddannelsesregister.
Kapitel 5 Gennemgang af uddannelser med særlige kvalitetsmæssige udfordringer § 21. Ministeren for forskning, innovation og videregående uddannelser kan udtage uddannelser eller uddannelsesudbud med særlige kvalitetsmæssige udfordringer til en gennemgang.
Stk. 2. En uddannelse eller et uddannelsesudbud kan udtages til en gennemgang, hvis uddannelsen eller udbuddet set i forhold til beslægtede uddannelser afviger væsentligt på centrale indikatorer, herunder ved lav overgang til beskæftigelse, lange gennemførelsestider eller særligt stort frafald.
Udtagelse kan endvidere ske efter begrundet anmodning fra Akkrediteringsrådet, arbejdsmarkedets parter, de studerende m.fl.
 Stk. 3. For uddannelser og uddannelsesudbud, der efter forudgående høring af de berørte uddannelsesinstitutioner udtages til gennemgang, gennemfører Styrelsen for Universiteter og Internationalisering med inddragelse af Danmarks Akkrediteringsinstitution og Akkrediteringsrådet en indledende vurdering med henblik på valg af metode for gennemgangen af uddannelsen eller udbuddet.
Stk. 4. Ministeren træffer på baggrund af den indledende vurdering afgørelse om, hvorvidt uddannelsen eller uddannelsesudbuddet skal uddannelsesakkrediteres, eller om der skal gennemføres en undersøgelse af, hvorvidt udvalgte kriterier i bilag 2 fortsat er opfyldt.
Ministeren kan endvidere træffe afgørelse om, at der skal gennemføres et ministerielt tilsyn eller iværksættes en tværgående evaluering med henblik på en bredere belysning af problemstillingerne.
Kapitel 6 Klage og ikrafttræden § 22. Klager over retlige spørgsmål ved Akkrediteringsrådets afgørelser kan af parterne indbringes for Styrelsen for Universiteter og Internationalisering senest 14 dage efter, at afgørelsen er meddelt parten, jf. § 28, stk. 2, i lov om akkreditering af videregående uddannelsesinstitutioner.
 Stk. 2. Styrelsens afgørelser efter stk. 1 kan ikke indbringes for højere administrativ myndighed.
 § 23. Bekendtgørelsen træder i kraft den 1. juli 2013.
 Stk. 2. Følgende bekendtgørelser ophæves, jf. dog stk. 3 og 4:
 1) Bekendtgørelse nr. 684 af 27. juni 2008 om akkreditering og godkendelse af erhvervsakademiuddannelser og professionsbacheloruddannelser mv.
 2) Bekendtgørelse nr. 1402 af 14. december 2009 om kriterier for universitetsuddannelsers relevans og kvalitet og om sagsgangen ved godkendelse af universitetsuddannelser.
 3) Bekendtgørelse nr. 1146 af 1. oktober 2010 om kvalitetssikring af erhvervsrettet videregående uddannelse.
 Stk. 3. § 17 i den i stk. 2, nr. 1, nævnte bekendtgørelse, som ændret ved bekendtgørelse nr. 1150 af 1. oktober 2010 om ændring af bekendtgørelse om akkreditering og godkendelse af erhvervsakademiuddannelser og professionsbacheloruddannelser mv., finder dog fortsat anvendelse.
 Stk. 4. Bilag 4 i den i stk. 2, nr. 1, nævnte bekendtgørelse, som ændret ved bekendtgørelse nr. 691 af 30. juni 2009 om ændring af bekendtgørelse om akkreditering og godkendelse af erhvervsakademiuddannelser og professionsbacheloruddannelser mv., finder dog fortsat anvendelse ved Akkrediteringsrådets afgørelse om akkreditering af nye udbud i udlandet af danske erhvervsakademiuddannelser og professionsbacheloruddannelser samt videregående voksenuddannelser (akademiuddannelser) og diplomuddannelser, jf. bekendtgørelse om udbud af danske erhvervsrettede videregående uddannelser i udlandet.
