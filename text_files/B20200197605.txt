Bekendtgørelse om optagelse af lån m.v. og om strategi for finansiel risikostyring for institutioner under Uddannelses- og Forskningsministeriets område I medfør af § 19, stk. 6, i universitetsloven, jf. lovbekendtgørelse nr. 778 af 7. august 2019, § 31, stk. 1, i lov om professionshøjskoler for videregående uddannelser, jf. lovbekendtgørelse nr. 779 af 8. august 2019, § 30, stk. 1, 1. og 2. pkt., i lov om erhvervsakademier for videregående uddannelser, jf. lovbekendtgørelse nr. 786 af 8. august 2019, § 28, stk. 1, 1. og 2. pkt., i lov om medie- og journalisthøjskolen, jf. lovbekendtgørelse nr. 780 af 8. august 2019, § 7, stk. 7, 1. pkt., i lov om maritime uddannelser, jf. lovbekendtgørelse nr. 781 af 8. august 2019, § 16 c, stk. 1, i lov om videregående kunstneriske uddannelsesinstitutioner, jf. lovbekendtgørelse nr. 787 af 8. august 2019, og efter forhandling med finansministeren fastsættes efter bemyndigelse i henhold til § 1, nr. 16, § 2, nr. 18, § 5, nr. 13 og 14, § 6, nr. 16 og 17, § 7, nr. 16 og 17, og § 8, nr. 33, i bekendtgørelse nr. 1401 af 25. september 2020 om delegation af uddannelses- og forskningsministerens beføjelser til Uddannelses- og Forskningsstyrelsen:
 § 1. Bekendtgørelsen omfatter følgende institutioner:
 1) Universiteter.
 2) Professionshøjskoler.
 3) Medie- og Journalisthøjskolen.
 4) Erhvervsakademier.
 5) Maritime uddannelsesinstitutioner.
 6) Designskolen Kolding.
 7) Den frie Lærerskole i Ollerup.
 § 2. Institutionen kan alene indgå aftaler om optagelse af de lån og finansielle instrumenter, der er omfattet af bilag 1.
 Stk. 2. Institutionen kan ikke optage lån eller indgå aftale om finansielle instrumenter i andet end danske kroner eller euro, jf. stk. 1.
 § 3. Institutionen kan ikke indgå aftaler om lån, hvor lånet er afdragsfrit i hele eller dele af lånets løbetid, jf. dog stk. 2-4.
 Stk. 2.  Uddannelses- og Forskningsstyrelsen kan efter ansøgning fra institutionens bestyrelse godkende optagelse af lån med tidsbegrænset afdragsfrihed, som er begrundet i en økonomisk genopretning af institutionen eller i, at institutionen har et helt særligt investeringsbehov.
 Stk. 3. Uddannelses- og Forskningsstyrelsen lægger ved behandling af ansøgningen vægt på følgende kriterier:
 1) Institutionen har en robust egenkapital.
 2) Institutionen har robuste driftsøkonomiske forhold.
 3) Institutionen afdrager på en væsentlig del af institutionens samlede gæld.
 4) Institutionen har udarbejdet en plan for den efterfølgende periode med afdrag.
 Stk. 4. Afdragsfrihed, jf. stk. 1, omfatter ikke kortvarig betalingshenstand, der svarer til almindeligt anvendte betalingsfrister, ved optagelse af lån samt ved køb af varer og tjenesteydelser, herunder bygge- og anlægsopgaver.
 § 4. Lån m.v., som institutionen indgår aftale om med en eller flere danske myndigheder, er ikke omfattet af § 2, stk. 1, og § 3, stk. 1.
§ 5. Institutionens bestyrelse skal senest den 1. juli 2021 have fastlagt en skriftlig strategi for institutionens finansielle risikostyring.
Bestyrelsen skal senest hvert tredje år behandle og godkende strategien på ny.
 Stk. 2. Strategien efter stk. 1 skal følge de retningslinjer, som Uddannelses- og Forskningsstyrelsen fastlægger.
 Stk. 3. Ved revision af institutionens årsregnskab påser institutionens revisor, om institutionen har en skriftlig strategi for finansiel risikostyring, der er fastlagt i henhold til stk. 1 og 2, og om institutionen følger strategien.
 § 6. Bekendtgørelsen træder i kraft den 1. januar 2021.
Uddannelses- og Forskningsstyrelsen, den 13. december 2020 Hans Müller Pedersen / Helle Rosenvold Anderson Bilag 1 Lån og finansielle instrumenter omfattet af bekendtgørelsens § 2 1. Fastforrentede bank- eller realkreditlån.
2. Variabelt forrentede bank- eller realkreditlån, herunder almindelige kassekreditter.
Aftaler om fastrente i mere end 5 år skal til enhver tid kunne indfries til kurs 105 eller derunder i fastrenteperioden.
3. Variabelt forrentede bank- eller realkreditlån med fast renteloft i hele lånets løbetid eller hvor renteloft fastsættes flere gange i lånets løbetid.
Aftaler om renteloft i mere end 5 år, skal til enhver tid kunne indfries til kurs 105 eller derunder i renteloftperioden.
 4. Forhåndslån og byggekredit i forbindelse med finansiering af nybyggeri, ombygning, renovering m.v.
