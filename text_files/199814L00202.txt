Betænkning afgivet af Retsudvalget den 10. december  

 1998 Betænkning over Forslag til lov om ændring af  

 retsafgiftsloven og tinglysningsloven (Forhøjelse af afgiften på attester,  

 udskrifter m.v. og fastsættelse af afgift for elektroniske  

 forespørgsler i tinglysningsregistrene) Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
 Endvidere har udvalget modtaget  

 en skriftlig henvendelse fra Praktiserende Landinspektørers  

 Forening.
 Herefter indstiller et flertal (Socialdemokratiets, Venstres, Det  

 Konservative Folkepartis, Socialistisk Folkepartis, Centrum-Demokraternes,  

 Det Radikale Venstres og Kristeligt Folkepartis medlemmer af udvalget)  

 lovforslaget til  vedtagelse uændret.
 Et mindretal (Dansk Folkepartis, Enhedslistens og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
 Et mindretal inden for mindretallet (Dansk Folkepartis  

 medlem af udvalget) er arg modstander af nærværende lovforslag og  

 indstiller det derfor til forkastelse.
 Dansk Folkeparti kan ganske enkelt ikke se nogen  

 sammenhæng mellem Venstres og Det Konservative Folkepartis krav om  

 bedre forhold for borgerne og erhvervslivet og indgåelse af en  

 finanslovsaftale med skatteforhøjelser, som dette lovforslag er udtryk  

 for.
 Der er ikke nogen som helst fornuft i at forhøje  

 afgiften for elektroniske forespørgsler i tinglysningsregistrene fra  

 10 kr. til 30 kr.
 Det eneste, man opnår, er at støvsuge  

 skatteborgernes lommer for de få håndører, der ikke  

 allerede er opsuget af regeringen.
 Det samme gælder forhøjelserne af  

 retsafgiften på attester, udskrifter, fotokopier og lignende, som  

 foreslås forhøjet fra 100 kr. til 175 kr.
 I alt skal det hele give 21 mio. kr. ekstra i statskassen  

 årligt.
 Dansk Folkeparti finder det skandaløst, at partier  

 som Venstre og Det Konservative Folkeparti og så sandelig også  

 regeringen vil lægge stemmer til sådanne  

 skatteforhøjelser, der kommer til at ramme mange danskere.
