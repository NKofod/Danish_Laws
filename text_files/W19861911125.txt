 En ansøger, der havde søgt ungdomsydelse for hele 1982, havde undladt  

 at give oplysning om barnets forventede indkomst i ansøgningsperioden.  

 Ansøgeren fandtes forpligtet til at tilbagebetale ungdomsydelse for hele  

 1982. Det forhold, at barnets indtægt hovedsagelig var indtjent i årets  

 første 3 kvartaler kunne ikke medføre, at der var ret til ungdomsydelse for  

 det sidste kvartal af året.
 REDEGØRELSE FOR SAGEN:
En ansøger, der havde søgt om ungdomsydelse for 1982 til sit barn, havde  

 oplyst, at barnet ikke ville få indtægter i 1982. På grundlag heraf bevilgede  

 det sociale udvalg ungdomsydelse, der i januar og april kvartaler 1982  

 udgjorde 1.000 kr. pr. kvartal.
I juli og oktober kvartaler 1982 var  

 ungdomsydelsen 1.400 kr. pr. kvartal, og i december 1982 fik ansøgeren  

 udbetalt 2.400 kr. som ekstraordinær ydelse.
I 1983 blev det sociale udvalg opmærksom på, at ansøgerens barn fra 1.  

 januar til 7. oktober 1982 havde haft en arbejdsindtægt på 11.079 kr.
På  

 grund af barnets indtægt havde ansøgeren herefter ikke været berettiget til  

 ungdomsydelse, heller ikke for oktober kvartal 1982. Da ansøgeren i  

 forbindelse med udbetalingerne var orienteret om sin oplysningspligt, krævede  

 det sociale udvalg tilbebetaling af den udbetalte ungdomsydelse for 1982,  

 ialt 7.200 kr.
 Overfor amtsankenævnet var det oplyst, at den unge havde været uden  

 arbejde fra begyndelsen af oktober 1982 og indtil januar 1983, hvor han blev  

 optaget på EFG.
 AFGØRELSEN, DER KLAGES OVER:
 Amtsankenævnet tiltrådte, at ansøgeren var forpligtet til at tilbagebetale  

 den modtagne ungdomsydelse, idet pågældende ikke havde opfyldt sin  

 oplysningspligt efter § 34, stk. 1, i lov om børnetilskud og andre  

 familieydelser.
Da barnets indtægt var indtjent i årets første 3 kvartaler, var det  

 imidlertid nævnets opfattelse, at ansøgeren havde været berettiget til  

 ungdomsydelse for oktober kvartal samt en forholdsmæssig andel af den i  

 december måned udbetalte efterregulering.
Nævnet opgjorde herefter  

 tilbagebetalingskravet til 5.400 kr.
 KLAGEN TIL ANKESTYRELSEN:
 Det sociale udvalg anførte, at ansøgeren burde tilbagebetale den udbetalte  

 ungdomsydelse for hele 1982. Udvalget henviste til, at den unge i perioden 1.  

 januar - 7. oktober 1982 havde haft en arbejdsintægt af en størrelse, der  

 ikke havde berettiget til ungdomsydelse for nogen del af året, hvis der var  

 givet oplysning herom ved ansøgningens indgivelse.
 LOVGRUNDLAG:
 Lov om børnetilskud og andre familieydelser, §§ 7 og 34.
 ANKESTYRELSENS AFGØRELSE:
 Ansøgeren har ikke som anvist i børnetilskudslovens § 7, stk. 2, givet  

 oplysning om den forventede indkomst i ansøgningsperioden, hvorfor der skal  

 ske tilbagebetaling af det beløb, der er udbetalt med urette, jfr. lovens §  

 34.
Det forhold, at den unges indtægt af denne størrelse hovedsalig er  

 indtjent i de 3 første kvartaler, kan ikke medføre, at der er ret til  

 ungdomsydelse for sidste kvartal af året.
Hertil kommer, at der er søgt  

 ungdomsydelse for hele 1982.
 Dette medfører, at hele den i 1982 udbetalte ungdomsydelse skal  

 tilbagebetales til det sociale udvalg.
 Ankestyrelsen ændrer således amtsankenævnets afgørelse.
