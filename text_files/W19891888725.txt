 Ved genoptagelse af en sag om adgang til at fratrække restskat ved  

 formueopgørelsen blev praksis ændret således, at restskat hidrørende fra  

 forhøjelse af en skatteansættelse, foretaget i et indkomstår, kunne fradrages  

 i formueopgørelsen for dette år, selv om slutopgørelse, hvoraf restskattens  

 størrelse fremgik, først fremkom i det følgende indkomstår.
Ved kendelse af 11. juni 1987 i sagen LSR 1987-1-290, der er  

 offentliggjort i skat 1987, nr. 8, side 602, stadfæstede landsskatteretten en  

 ansættelse, hvorved klageren var anset for uberettiget til i formueopgørelsen  

 for 1983 at fratrække restskat med 1.682.775 kr.
Denne sag blev optaget til  

 fornyet behandling.
Det var under sagens oprindelige behandling oplyst, at klagerens  

 skattepligtige indkomst for indkomståret 1982 inden udgangen af 1983 var  

 blevet forhøjet med fortjeneste ved salg af ejendomme.
Dette havde medført en  

 restskat på 1.713.529 kr., hvoraf 1.682.755 kr. var pålignet og meddelt  

 klageren ved udsendelse af 2. slutopgørelse, dateret den 1. februar 1984,  

 medens den yderligere del af restskatten, 30.774 kr., allerede var meddelt  

 klageren ved udsendelse af 1. slutopgørelse i 1983. Under henvisning til  

 Statsskattedirektoratets cirkulære nr. 26 af 1. september 1983 havde de  

 stedlige skattemyndigheder ikke anset klageren for berettiget til at fradrage  

 restskattebeløbet på 1.682.755 kr. ved formueopgørelsen for indkomståret 1983  

 og havde derfor forhøjet hendes selvangivne formue med beløbet.
Af en udtalelse fra Statsskattedirektoratet til den nævnte sag var  

 fremgået, at en fravigelse af kravet om, at restskat skulle være pålignet for  

 at kunne fradrages i formueopgørelsen ville bryde med det almindelige princip  

 om, at et krav skulle have en fornøden klarhed, før det påhvilede debitor som  

 en aktuel gæld.
Man måtte derfor i overensstemmelse med nævnte cirkulære  

 fastholde, at restskat kun kunne fradrages i formueopgørelsen i det omfang,  

 den fremgik af slutopgørelsen (årsopgørelsen), modtaget i samme indkomstår.  

 Landsskatteretten havde tilsluttet sig denne udtalelse.
I en under genoptagelsessagens behandling afgiven udtalelse kunne  

 Statsskattedirektoratet nu tiltræde, at hidtidig praksis blev ændret således,  

 at skatter i en situation som den foreliggende kunne opføres som passiv,  

 således som påstået af klageren.
Da Landsskatteretten kunne tilslutte sig  

 dette, blev den påklagede formueansættelse nedsat med 1.682.755 kr.
 LV 1988, N 4.1.
