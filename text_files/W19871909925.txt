 Ved beregningen af betalingen for hjemmehjælp på grundlag af  

 ansøgerens aktuelle indtægt (betalingsbekendtgørelsens § 2) burde den på  

 bevillingstidspunktet gældende pensionssats anvendes for at opnå direkte  

 sammenlignelige (og aktuelle) beløb som beregningsgrundlag.
 REDEGØRELSE FOR SAGEN:
En ansøger, der led af en blødersygdom, modtog hjemmehjælp med 2 x 2 timer  

 i perioden 22. - 26. oktober 1984. Socialforvaltningen udregnede  

 egenbetalingen til 11 kr. pr. time.
Ved beregningen lagde udvalget ansøgerens  

 økonomiske forhold på betalingstidspunktet til grund, idet pågældendes  

 indkomst beregnet efter reglerne for opgørelse af socialindkomsten var varigt  

 forøget med mere end 40%, fra 0 kr. til 56.788 kr.
Det sociale udvalg fratrak  

 herefter den pr. 1. maj 1984 gældende folkepensionssats inden beregningen af  

 egenbetalingen.
 AFGØRELSEN, DER KLAGES OVER:
 Amtsankenævnet tiltrådte, at betalingen for hjemmehjælp skulle beregnes på  

 grundlag af ansøgerens aktuelle indtægt, da indtægten beregnet efter reglerne  

 for opgørelse af socialindkomst på bevillingstidspunktet var varigt forøget  

 med mere end 40% i forhold til den opgjorte socialindkomst for 1984 på 0 kr.
Nævnet fandt derimod ikke, at socialudvalget havde været berettiget til at  

 anvende det i bekendtgørelsen om betaling for hjemmehjælp § 3 omtalte fradrag  

 svarende til den pr. 1. maj 1984 gældende folkepensionssats, men at den på  

 bevillingstidspunktet gældende sats burde være anvendt.
På baggrund heraf  

 beregnede nævnet egenbetalingen for hjemmehjælp til 9 kr. pr. time.
 KLAGEN TIL ANKESTYRELSEN:
 Det Sociale udvalg anførte, at efter udvalgets opfattelse skulle man  

 benytte de pensionssatser, der var gældende den 1. maj for perioden den 1.  

 maj til den 30. april, jfr.§ 3 i bekendtgørelsen om betaling for hjemmehjælp,  

 idet der ikke i bekendtgørelsen er nævnt andre muligheder.
 Udvalget henviste desuden til, at ændringerne af betalingsreglerne for  

 hjemmehjælp pr. 30. april 1984 blev foretaget for at lette administrationen i  

 kommunerne, idet beregningen herefter kun skulle ske pr. 1. maj mod tidligere  

 tre gange om året, hvilket havde givet anledning til uforståenhed fra  

 brugernes side.
 Endelig fandt udvalget det selvmodsigende, at en person, hvis indkomst var  

 forøget med mere end 40%, skulle have hjælpen billgere end andre  

 hjemmehjælpsmodtagere ved anvendelse af amtsankenævnets beregning.
 LOVGRUNDLAG:
 Lov om social bistand, § 54.
 Socialministeriets bekendtgørelse nr. 171 af 30. april 1984 om betaling  

 for hjemmehjælp, § 2 og § 3.
 ANKESTYRELSENS AFGØRELSE:
 Ankestyrelsen tiltræder Amtsankenævnets afgørelse, hvorefter  

 egenbetalingen for hjemmehjælp til ansøgeren for perioden 22. oktober til 26.  

 oktober 1984 udgør 9 kr. pr. time.
 Ankestyrelsen finder således, at den på bevillingstidspunktet gældende  

 folkepensionssats bør anvendes, når beregning af egenbetalingen sker efter  

 bekendtgørelsens § 2, for at opnå direkte sammenlignelige (og aktuelle) beløb  

 som beregningsgrundlag.
