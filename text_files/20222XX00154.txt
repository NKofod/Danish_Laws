Skriftlig fremsættelse (14. marts 2023) Indenrigs- og sundhedsministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af sundhedsloven og lov om social service (Bemyndigelse til at indføre lavere medicintilskudsgrænser i 2023 m.v.) (Lovforslag nr.
L 55) Regeringen (Socialdemokratiet, Venstre og Moderaterne), Socialistisk Folkeparti, Danmarksdemokraterne, Radikale Venstre, Dansk Folkeparti, Alternativet og Nye Borgerlige indgik den 10. februar 2023 Aftale om Inflationshjælp.
Med aftalen blev det blandt andet besluttet at afsætte 125 mio. kr. i 2023 med henblik på midlertidigt at nedsætte den maksimale egenbetaling for tilskudsberettiget medicin.
Med vedlagte lovforslag muliggøres det, at medicintilskudsgrænserne sænkes i den resterende del af 2023, idet indenrigs- og sundhedsministeren gives bemyndigelse til i en begrænset periode at udstede regler for medicintilskuddets størrelse, der afviger fra de normale regler.
Med lovforslaget foreslås desuden, at den midlertidige nedsættelse af den maksimale egenbetaling for tilskudsberettiget medicin ikke skal indgå i beregningsgrundlaget for kompensation for sygdomsrelaterede merudgifter til kronikere, jf. serviceloven § 41 og § 100.
 Lovforslaget fremsættes med en solnedgangsklausul, hvorefter ændringerne i serviceloven foreslås ophævet den 1. januar 2024. Da hensigten med den aftalte ordning er, at den skal komme inflationsramte borgere til gavn snarest muligt, ønskes lovforslaget vedtaget med henblik på ikrafttrædelse den 3. april 2023.
 Idet jeg i øvrigt tillader mig at henvise til lovforslaget om de ledsagende bemærkninger, skal jeg hermed anbefale lovforslaget til det Høje Tinges velvillige behandling.
