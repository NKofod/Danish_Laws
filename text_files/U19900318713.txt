 Et konkursbo var indklaget for Arbejdsretten i anledning af, at en  

 fagforening havde gjort krav på over 1 million kr. som bl. a.
efterbetaling og erstatning for manglende opsigelsesvarsel, idet  

 konkursboet havde meddelt, at man alene kunne anerkende et krav på 100.000  

 kr.
Konkursboet var lovligt indkaldt til et forberedende retsmøde i sagen,  

 men gav ikke møde.
Herefter blev der ved udeblivelsesdom givet dom efter  

 klagerens påstand, idet det udtrykkeligt blev bemærket i dommen, at  

 Arbejdsretten fandtes at være kompetent til at behandle sagen.
 Det er således hermed fastslået, at Arbejdsretten som en domstol med  

 særlig sagkundskab kan behandle sager mod konkursboer, der støtter sig på  

 påstande om brud på kollektiv overenskomst, således at skifterettens  

 almindelige kompetence efter konkurslovens § 242 ikke antages at gælde i  

 disse sager.
 Følgende påstande nedlagt:
 Principalt:
 Det indklagede konkursbo betaler til Blik- og Rørarbejderforbundet i  

 Danmark på vegne dettes medlemmer kr. 1.108.911,69, som udgør efterbetaling  

 af akkordoverskud, erstatning for afbrydelse af akkord, erstatning for  

 manglende opsigelsesvarsel, løn, zonepenge, godtgørelse for første  

 ledighedsdag, uberettiget løntilbageholdelse for værnefodtøj og manglende  

 udbetaling af feriepenge og søgnehelligdagsbetaling.
 Subsidiært:
 Det indklagede konkursbo skal deltage i behandling af det af forbundet  

 rejste krav ved en faglig voldgift.
 Sagsfremstilling:
 Walther Jensen Blik og VVS ApS, var før konkursen ikke medlem af nogen  

 arbejdsgiverorganisation med hvem forbundet havde overenskomst, men  

 virksomheden havde den 9. januar 1989 indgået overenskomst med forbundet  

 (bilag A), hvori man tiltrådte den til enhver tid gældende overenskomst  

 mellem Dansk VVS-Installatørforening og Blik- og Rørarbejderforbundet i  

 Danmark.
 Da der mellem virksomheden for forbundet opstod uenighed om en række  

 betalingsspørgsmål indkaldtes til faglig voldgift til afholdelse den 23. juni  

 1989.
 Som bilag B fremlægges notat udarbejdet af Voldgiftsrettens formand  

 landsdommer Preben Kistrup.
 Det fremgår heraf, at voldgiftsmødet blev udsat til den 3. juli 1989, idet  

 virksomheden ønskede yderligere tid til at sætte sig ind i sagen.
 Det fremgår ligeledes af notatet, at der på voldgiftsmødet den 3. juli  

 1989 blev givet møde af virksomheden, men at virksomhedens repræsentant  

 forlod mødet, idet han gjorde gældende, at der på arbejdspladsen var begået  

 forhold af de ansatte, som han anså for kriminelle samt, at en akkordholder i  

 en periode havde fjernet kopisedler og først tilbageleveret disse i april  

 måned.
 Han ville derfor ikke medvirke til voldgiftsbehandlingen af  

 uoverensstemmelsen.
 Den 5. oktober 1989 blev virksomheden erklæret konkurs bilag C.
 Efter at det i påstanden indeholdte beløb var anmeldt i konkursboet og  

 overfor Lønmodtagernes Garantifond, har boet meddelt, at man alene vil  

 anerkende et krav for feriepenge og søgnehelligdagsbetaling stort kr.  

 100.000,-, hvilket Lønmodtagernes Garantifond har henholdt sig til.
 På baggrund heraf indkaldte forbundet boet til en faglig voldgift med  

 henblik på at tage stilling til forbundets medlemmers tilgodehavenders  

 størrelse.
 Som bilag D fremlægges klageskrift til den faglige voldgift, hvori kravet  

 er nærmere specificeret og begrundet.
 Kurator meddelte imidlertid ved skrivelse af 18. december 1989 (bilag E),  

 at boet ikke ville indtræde i en voldgiftssag.
 Anbringender:
 Til støtte for den principale påstand gøres det gældende, at forbundets  

 medlemmer har det i påstanden indeholdte beløb tilgode i konkursboet.
 Til støtte for den subsidiære påstand gøres det gældende, at eventuelle  

 tvivlsspørgsmål i al væsentlighed vedrører fortolkning af den indgåede  

 overenskomst, hvorfor en sådan fortolkning skal foretages inden for det  

 fagretlige system og ikke af Skifteretten, hvorfor boet er forpligtet til at  

 deltage i en faglig voldgift.
 Det bemærkes, at klager har procectilvarslet Lønmodtagernes Garantifond  

 samt opfordret Lønmodtagernes Garantifond til at biintevenere i sagen til  

 fordel for indklagede.
D O M Arbejdsretten findes at være kompetent til at behandle sagen der vedrører  

 krav støttet på, at der foreligger brud på en kollektiv overenskomst, jfr.  

 arbejdsretslovens § 9, stk. 1, nr. 2.
 Indklagede, Walther Jensen Blik og VVS ApS under konkurs, er lovligt  

 tilsagt til et retsmøde i Arbejdsretten den 8. februar 1990, men har ikke  

 givet møde.
 Herefter gives dom efter klagernes principale påstand, der stemmer med  

 sagsfremstillingen.
 T h i k e n d e s f o r r e t :
 Indklagede, Walther Jensen Blik og VVS ApS under konkurs betaler inden 14  

 dage til Blik- og Rørarbejderforbundet i Danmark kr. 1.108.911,69 på vegne af  

 et antal medlemmer af forbundet.
 (* 1) Henvisninger: Mogens Munch Konkursloven med kommentarer, 6. udgave  

 (1988) s.862.
