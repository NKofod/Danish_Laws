 1. Indledning.
 Ved lov nr. 299 af 6. juni 1984, som træder i kraft den 1. juli 1984, er  

 bl.a. retsplejelovens § 721 og § 723 ændret, således at politimesterens  

 påtalekompetence udvides til at omfatte sager angående overtrædelse af  

 straffelovens § 172, stk. 1, jfr. § 171, § 232, første led, § 244, §§ 276-280  

 og § 284, jfr. §§ 285-286, og § 288, stk. 1.
 Kompetenceudvidelsen for politimestrene omfatter både tiltalerejsning og  

 påtaleopgivelse, jfr. dog retsplejelovens § 721, stk. 3. Endvidere er det i  

 lovens forarbejder forudsat, at acquiescensbeføjelsen i almindelighed  

 tilkommer politimestrene.
For så vidt angår tiltalefrafald indebærer loven (jfr. retsplejelovens §  

 723, stk. 3), at kompetencen som udgangspunkt er tillagt statsadvokaterne.  

 Politimestrene vil dog efter den nævnte bestemmelse i et vist omfang kunne  

 meddele tiltalefrafald for de lovovertrædelser, som er omfattet af  

 kompetenceomlægningen.
Dette gælder således, hvis betingelserne i  

 retsplejelovens § 723, stk. 1, nr. 1-4, er opfyldt.
I andre tilfælde skal  

 sager, som agtes sluttet med tiltalefrafald, forelægges for statsadvokaterne.  

 Det samme gælder iøvrigt (uanset om sagen er omfattet af retsplejelovens §  

 723, stk. 1, nr. 1-4), hvis pligt til forelæggelse følger af reglerne i denne  

 cirkulæreskrivelse, herunder reglerne i pkt. 5. De i dette punkt indeholdte  

 regler medfører ikke adgang for politimestrene til at meddele tiltalefrafald  

 i videre omfang, end hvad der følger af retsplejelovens § 723, stk. 3,  

 sammenholdt med § 723, stk. 1, nr. 1-4.
 Afgørende for påtalekompetencen er den eller de bestemmelser, som tiltalen  

 angår.
 Afgørende for påtaleopgivelseskompetencen og kompetencen til at meddele  

 tiltalefrafald er den eller de bestemmelser, som sigtelsen (sigtelserne)  

 angår, jfr. retsplejelovens § 749, stk. 1.
 Det tilføjes, at der ved lov nr. 298 af 6. juni 1984 er gennemført en  

 ændring af retsplejelovens kriterier for lægdommeres medvirken i  

 straffesager.
 2. Almindelige kriterier for forelæggelse.
 Forelæggelse eller indberetning sker, når dette følger af lovgivningen,  

 f.eks. retsplejelovens § 722, stk. 1, nr. 1, (embedsmænd), eller af særlige  

 forskrifter, f.eks. rigsadvokatens meddelelser 3/78 (personer i politiet  

 eller anklagemyndigheden), 10/1 (advokater) og rigsadvokatens cirkulære nr.  

 43/73(6) (advokater).
 3. Straffelovssager.
 I overensstemmelse med det under pkt. 2 anførte vil forelæggelse af  

 straffelovssager, der agtes fremmet til dom, herefter i almindelighed ske i  

 følgende tilfælde:
3.a.
Sager, hvor der er spørgsmål om at nedlægge påstand om anden sanktion  

 end almindelig straf og konfiskation.
Således forelægges sager om  

 rettighedsfrakendelse, bortset fra frakendelse af førerret efter  

 færdselsloven.
3.b.
Sager, hvor der er spørgsmål om at påstå anvendelse af ubetinget  

 frihedsstraf over for lovovertrædere, der på domstidspunktet er under 18 år.
3.c.
Sager, hvor der er spørgsmål om at nedlægge påstand om betinget dom  

 med vilkår om samfundstjeneste.
3.d.
Sager, hvor der er spørgsmål om at nedlægge påstand om  

 foranstaltningsændring efter straffelovens § 72.
 4. Særlovssager.
Særlovssager bør forelægges - uanset om sagen agtes fremmet eller sluttet  

 hvis sagen har vakt særlig offentlig interesse, hvis sagen indeholder  

 spørgsmål af almen interesse, eller hvis sagen angår betydelige krænkelser af  

 de hensyn, der beskyttes ved den pågældende lovgivning.
Forelæggelse bør i  

 almindelighed ske, hvis den overordnede forvaltningsmyndighed, hvorunder  

 sagen henhører, har givet udtryk for, at sagen indeholder spørgsmål af nævnte  

 karakter.
Det samme gælder, hvis vedkommende forvaltningsmyndighed, uanset at  

 der alene er spørgsmål om bødestraf, har rejst spørgsmål om deltagelse af  

 domsmænd ved sagens behandling i retten.
Forelæggelse kan herudover være  

 indiceret, hvis forvaltningens sagsbehandling i særlig grad må forventes at  

 få indflydelse på sagens behandling i retten.
 Særlovssager bør i øvrigt forelægges, hvis fortolkningen af den pågældende  

 lov eller udformningen af anklageskriftet, herunder spørgsmålet om ansvarets  

 placering og sanktion, giver anledning til tvivl, ligesom forelæggelse bør  

 ske, hvor der iøvrigt er tale om særligt indviklede, tvivlsomme eller  

 principielle spørgsmål.
Sager om overtrædelse af miljølovgivningen bør herefter i almindelighed  

 forelægges, hvis der er forvoldt betydelig skade på miljøet eller fremkaldt  

 fare derfor, hvis der er opnået en betydelig økonomisk fordel ved  

 overtrædelsen eller fremkaldt mulighed derfor, eller hvis sagen i øvrigt  

 påkalder sig særlig interesse.
Sager om overtrædelse af den byggeretlige  

 lovgivning, herunder by- og landzonelovene, bør tilsvarende forelægges,  

 medmindre der er tale om mindre betydningsfulde lovovertrædelser, herunder  

 overtrædelser af formel karakter.
 5. Forelæggelse af sagstyper, der er omfattet af  

 kompetenceomlægningen.
 Indledningsvis bemærkes, at justitsministeriet forudsætter, at  

 politimesteren udfærdiger anklageskrift m.v. i en sag, der omfattes af  

 påtalekompetencen, selv om sagen forelægges for statsadvokaten.
 Afgørelse af, i hvilket omfang der skal ske forelæggelse i sager, der  

 omfattes af påtalekompetenceoverførslen, træffes ud fra de hensyn, der er  

 anført i bemærkningerne til lovforslaget.
Af bemærkningerne fremgår bl.a., at hovedsigtet med den foreslåede  

 kompetenceomlægning er at opnå den mest smidige og hensigtsmæssige udnyttelse  

 af statsadvokat- og politimesterembedernes samlede juridiske sagkundskab.
Den  

 særlige sagkundskab, som statsadvokaterne råder over, forudsættes udnyttet  

 til en mere dybtgående behandling af de mere vanskelige og atypiske sager,  

 altså sager, der frembyder særlige retlige eller bevismæssige problemer.
 I sager, der er særligt indviklede eller tvivlsomme, eller som indeholder  

 principielle spørgsmål, vil en dobbelt prøvelse af tiltalespørgsmålet m.v. ud  

 fra retssikkerhedsmæssige hensyn således fortsat være hensigtsmæssig.
Under henvisning hertil og for at varetage ensartetheden i retsanvendelsen  

 følges indtil videre følgende vejledende forskrifter om forelæggelse inden  

 for de enkelte sagstyper, der er overført til politimesterens kompetence.  

 Disse forskrifter gælder både sager, der agtes fremmet, og sager, der agtes  

 sluttet.
I sager, der omfatter flere forhold, bør forelæggelse ske, hvis blot  

 eet af forholdene medfører forelæggelse.
5.a.
Sager om tyveri forelægges, hvis der er tvivl om, hvorvidt en  

 eventuel tiltale skal subsumeres under straffelovens § 286.
5.b.
Sager om vold forelægges, hvis der er tvivl om ved en eventuel  

 tiltale at bedømme forholdet efter straffelovens §§ 245 og 246 eller andre  

 strengere bestemmelser.
5.c.
Sager om røveri efter straffelovens § 288, stk. 1, forelægges, hvis  

 der er tvivl, om forholdet ved en eventuel tiltale skal bedømmes som røveri  

 efter straffelovens § 288, stk. 2, som afpresning eller som tyveri i  

 forbindelse med vold.
5.d.
Sager om hæleri forelægges, hvis der ved en eventuel tiltale er tvivl  

 om at henføre kriminaliteten under straffelovens § 286.
5.e.
Sager om ulovlig omgang med hittegods forelægges, hvis subsumptionen  

 ved en eventuel tiltale frembyder tvivl.
5.f.
Sager om blufærdighedskrænkelse forelægges, hvis subsumptionen ved en  

 eventuel tiltale frembyder tvivl, navnlig i forhold til §§ 224 og 225.
5.g.
Sager om underslæb forelægges, hvis subsumptionen ved en eventuel  

 tiltale frembyder tvivl.
Dog forelægges i almindelighed sager, hvor opgørelsen af tabet,  

 vurderingen af tabsrisikoen eller det kriminelle forsæt volder særlig tvivl.  

 Forelæggelse sker endvidere i sager, hvor den strafferetlige vurdering  

 forudsætter en bedømmelse af underliggende, komplicerede civilretlige eller  

 forretningsmæssige forhold, som f.eks. i konsignationsforhold.
Endelig  

 forelægges sager, der frembyder særlig bevistvivl, herunder sager, hvor det  

 gøres gældende, at mankoen skyldes regnskabsuorden, og denne indsigelse ikke  

 uden videre kan afvises.
5.h.
Sager om bedrageri, mandatsvig og dokumentfalsk forelægges, hvis  

 subsumptionen ved en eventuel tiltale frembyder tvivl.
Forelæggelse sker i almindelighed i sager, der er særligt indviklede eller  

 tvivlsomme, jfr. principperne i pkt. 5.g., 2. afsnit.
Således forelægges  

 sager, hvor forholdet er begået under udøvelse af erhvervsvirksomhed, og hvor  

 tiltalebeslutningen forudsætter komplicerede regnskabsmæssige bedømmelser og  

 vurderinger af underliggende civilretlige og forretningsmæssige forhold.
 6. Indberetning på efterforskningsstadiet.
 Uanset hvem der har påtalekompetencen, gives der fra principperne i den  

 hidtil gældende praksis på området til orientering og eventuel beslutning  

 skriftlig eller telefonisk indberetning til statsadvokaten, hvor der er tale  

 om særligt omfattende, indviklede eller betydningsfulde sager - herunder  

 forventede nævningesager - og sager, der har vakt særlig offentlig  

 opmærksomhed, samt sager, der ventes at medføre kostbare eller specielle  

 efterforskningsskridt.
 7. Underretning om afgjorte sager.
 Om udfaldet af en sag, hvori politimesteren har rejst tiltale, gives der i  

 god tid inden ankefristens udløb underretning til statsadvokaten i følgende  

 tilfælde:
7.a.
Når det følger af en forudgående forelæggelse for eller indberetning  

 til statsadvokaten.
7.b.
Når politimesteren mener, at afgørelsen bør ankes, eller nærer tvivl,  

 om der bør meddeles acquiescens.
7.c.
Når domfældte har anket.
7.d.
Når der er idømt særforanstaltninger, der medfører eller rummer  

 mulighed for frihedsberøvelse.
 8. Overgangsregler.
Som nævnt i indledningen træder loven ikraft den 1. juli 1984. Efter  

 princippet i retsplejelovens § 1039 vil tidspunktet for tiltalerejsningen  

 være afgørende for, om sagen behandles efter de nye regler.
Dette indebærer,  

 at politimesteren i sager, der er omfattet af kompetenceomlægningen, og hvori  

 der ikke er rejst tiltale ved lovens ikrafttræden, har kompetence til at  

 rejse tiltale og til at træffe beslutning om at undlade videre forfølgning i  

 overensstemmelse med de foranstående regler.
 Sager, hvori der er rejst tiltale inden lovens ikrafttræden, forelægges  

 statsadvokaten til acquiescens.
Erik Ninn-Hansen /E.
Linde Jensen Cirkulæreskrivelse til politiet og anklagemyndigheden.
