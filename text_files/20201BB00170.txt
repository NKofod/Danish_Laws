Fremsat den 25. februar 2021 af Peter Skaarup (DF), Karina Adsbøl (DF), Kristian Thulesen Dahl (DF) og Morten Messerschmidt (DF) Forslag til folketingsbeslutning om ophævelse af livstidsdømtes mulighed for prøveløsladelse Folketinget pålægger regeringen inden udgangen af indeværende kalenderår at fremsætte et lovforslag, der ophæver muligheden for prøveløsladelse for livstidsdømte, således at en dom på livstid reelt betyder livstid.
Bemærkninger til forslaget Det er ikke kun uden for de danske grænser, at der er mennesker, der begår ualmindelig grov kriminalitet, og som samtidig er så farlige for deres omgivelser, at de efter forslagsstillernes opfattelse aldrig mere bør kunne bevæge sig rundt som frie mennesker i samfundet.
Nogle af gerningsmændene bag særlig alvorlige og grove forbrydelser bliver idømt forvaring, mens andre gerningsmænd idømmes en fængselsstraf på livstid for forbrydelsen, hvor praksis er, at den livstidsdømte i gennemsnit afsoner ca. 16-17 år (»Fakta: Det betyder fængsel på livstid«, Jyllands-posten.dk, den 26. september 2018.) Efter gældende regler kan den livstidsdømte allerede efter 12 års afsoning søge om prøveløsladelse.
Denne prøveløsladelse vil ske på baggrund af en vurdering fra Kriminalforsorgen af, hvorvidt den livstidsdømte er egnet til at blive løsladt på prøve.
Ved afslag fra Kriminalforsorgen kan den livstidsdømte igen ansøge om prøveløsladelse hvert 2. år, og det er en domstol, der skal vurdere, om vedkommende er egnet til at blive løsladt på prøve.
 Forslagsstillerne mener, at den nuværende mulighed for, at en livstidsdømt løbende kan ansøge om prøveløsladelse, skal ændres, så en livstidsdom reelt betyder afsoning i fængsel på livstid.
Livstid uden mulighed for prøveløsladelse Det strider mod en generel retsopfattelse, at en bestialsk morder efter 14 års fængsel teoretisk set har mulighed for at blive prøveløsladt og derefter igen kan bevæge sig frit i samfundet.
Borgerne og ikke mindst gerningsmandens ofre har et legitimt behov for at vide sig sikre på, at en gerningsmand, der idømmes en fængselsstraf på livstid, reelt forbliver i fængslet for resten af livet.
 I straffeloven er der rigelige muligheder for at idømme gerningsmænd straffe på 14-16 år, hvis domstolene vurderer, at forbrydelsen ikke skal takseres til en livstidsdom.
 Derfor mener forslagsstillerne, at når domstolene når frem til, at en forbrydelse er så alvorlig, at der idømmes en livstidsdom, så skal dommen forstås helt bogstaveligt, og  den dømte skal afsone i fængsel resten af livet uden mulighed for prøveløsladelse.
 Af gerningsmænd, der er idømt en livstidsdom, og som i følge forslagsstillerne ikke skal have mulighed for prøveløsladelse, kan f. eks. nævnes Peter Madsen (Ubåds-Madsen), Peter Lundin, Marcel Lychau Hansen (Amagermanden), James Schmidt (dobbelt rovmord på Østerbro). Disse gerningsmænd, der alle står bag særdeles grove og brutale forbrydelser, mener forslagsstillerne aldrig skal kunne løslades.
Undtagelsestilfælde Det bør kun være i helt særlige undtagelsestilfælde, at en dom til fængsel på livstid efter mange års afsoning kan konverteres til en prøveløsladelse.
Det kan f.eks. være, hvis den livstidsdømte er alvorligt syg og hvis døden forventes at være inden for en meget nær fremtid, f.eks. terminalpatienter, eller vedkommende har opnået en meget høj alder, hvor det vurderes usandsynligt, at vedkommende kan begå kriminalitet igen.
Økonomi For nuværende sidder der ca. 25 livstidsdømte i de danske fængsler.
Den øgede udgift vil i følge Justitsministeriet estimeret være på ca. 22 mio. kr. årligt, hvis den gennemsnitlige afsoningstid på de 17 år bortfalder og livstidsdømte dermed reelt afsoner deres livstidsdom for resten af livet, jf.
Retsudvalget  alm. del, svar på spørgsmål 653, folketingsåret 2017-18.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ophævelse af livstidsdømtes mulighed for prøveløsladelse.
(Beslutningsforslag nr.
B 170) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
