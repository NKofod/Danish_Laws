Fremsat den 8. april 1999 af  

 udenrigsministeren (Niels Helveg Petersen) Forslag til folketingsbeslutning om dansk deltagelse i en NATO-ledet multinational styrke i  

 Albanien Folketinget meddeler sit samtykke til, at danske  

 militære styrker stilles til rådighed for en NATO-ledet  

 multinational styrke til indsættelse i Albanien på invitation fra  

 Albanien under vilkår, hvor muligheden for at anvende magt foreligger.  

 Styrken har til opgave at lette en sikker og hurtig levering af  

 humanitær bistand til flygtningene fra Kosovo, primært i det  

 nordlige Albanien og at bistå med at skabe sikre forhold for de  

 albanske myndigheders og internationale humanitære organisationers  

 arbejde hermed.
Bemærkninger til forslaget I.
Den albanske regering har anmodet NATO om  

 bistand til at skabe sikre rammer for det humanitære bistandsarbejde i  

 det nordlige Albanien.
Den massive flygtningetilstrømning fra Kosovo  

 er forårsaget af de serbiske sikkerhedsstyrkers systematiske etniske  

 udrensningskampagne, der blev påbegyndt den 20. marts 1999. Som  

 konsekvens heraf har den humanitære situation over de seneste uger  

 nået et katastrofalt omfang.
Det er vurderingen, at op imod 900.000 kosovo-albanere er  

 flygtet og blevet internt fordrevet siden konflikten begyndte i marts 1998,  

 og at ca. 285.000 flygtninge pt. opholder sig i Albanien.
Hertil kommer et  

 større antal som endnu ikke har krydset grænsen til Albanien,  

 samt endvidere et større antal, som ventes at ankomme til Albanien fra  

 Makedonien (FYROM). Den humanitære katastrofe har dermed en karakter,  

 hvis lige ikke er set i Europa siden 2. Verdenskrig.
II.
Tilstedeværelsen i Albanien af en NATO-ledet  

 multinational styrke skønnes at være en afgørende  

 forudsætning for at de albanske civile myndigheder, UNHCR og andre  

 humanitære organisationer kan gennemføre den humanitære  

 bistand til de nødlidende kosovo-albanere.
Indsatsen vil ske i  

 tæt samarbejde og koordinering med de albanske myndigheder og de  

 internationale civile og humanitære organisationer, herunder ikke  

 mindst UNHCR, som er den førende (lead) organisation, udpeget til at  

 koordinere det humanitære arbejde i området.
III.
NATO-landene har på anmodning fra Albanien  

 udarbejdet en plan for indsættelse af en NATO-ledet multinational  

 styrke (Albanian Force, AFOR) for at sikre den humanitære bistand.
 Styrkens væsentligste militære opgaver er at  

 lette og sikre levering af humanitær bistand, samt at bistå med  

 at skabe sikre forhold for de albanske myndigheders og internationale civile  

 og humanitære organisationers arbejde i Albanien.
Styrken forudses som udgangspunkt at bestå af ca.  

 6.-8.000 mand, idet styrkeopbygningen dog vil ske gradvist.
Således er  

 et fremskudt hovedkvarter allerede under opbygning.
Der forudses deltagelse  

 af PfP-lande i styrken.
 Styrken vil være underlagt NATO s  

 øverstkommanderende i Europa, SACEUR's, overordnede kommando.  

 Indsatsområdet for styrken omfatter albansk land-, sø- og  

 luftterritorium.
Muligheden for at anvende militære magtmidler  

 består med henblik på at sikre sikkerheden for personellet ved  

 styrken, styrkens frie bevægelighed samt i nødsituationer,  

 herunder i givet fald til fordel for de humanitære organisationer samt  

 for potentielle eller faktiske ofre for alvorlige forbrydelser og lignende.  

 Det lægges til grund, at der er tale om udsendelse efter anmodning fra  

 den albanske regering, som er indforstået med styrkens mandat og  

 opgaver.
Magtanvendelsen skal være militært nødvendig, en  

 sidste udvej og skal ske efter forudgående varsel.
Den skal desuden  

 være proportional, ske på lavest mulige niveau og i videst muligt  

 omfang uden følgeskader på civile.
Endelig er  

 gengældelsesaktioner ikke tilladte.
 Styrken minder i sin opbygning og i sine opgaver om  

 Alba-styrken, der med dansk deltagelse blev indsat i Albanien i 1997 for  

 blandt andet at lette og sikre den humanitære bistand.
IV.
Regeringen finder, at Danmark bør yde et  

 militært bidrag til den vigtige humanitære opgave i Albanien  

 forårsaget af den værste humanitære katastrofe i Europa  

 siden 2. Verdenskrig.
Det er regeringens hensigt at bidrage med en  

 opklaringsenhed på op til 200 mand samt personel til elementer til NATO  

 s kommandostruktur og de dertil knyttede højere placerede enheder samt  

 evt. personel til fælles støtteenheder.
Opklaringsenheden  

 forudses at råde over flere typer køretøjer, blandt andet  

 15 pansrede hjulkøretøjer af typen »Eagle«, der tidligere har  

 været anvendt af danske enheder i Albanien, og som også anvendes  

 af de danske enheder i SFOR i Bosnien-Herzegovina.
Desuden vil de allerede udsendte F-16 fly med  

 støttepersonnel og støttemateriel fortsat være til  

 rådighed for NATO s flyoperationer i forbindelse med krisen i Kosovo.  

 Et dansk bidrag vil ligge i forlængelse af den hidtidige danske indsats  

 på Balkan og i forhold til Kosovo, herunder særligt Folketingets  

 beslutning af 8. oktober 1998 om et dansk bidrag til en NATO-indsats på  

 det vestlige Balkan.
For at løse opgaven optimalt må bidraget  

 have en vis fleksibilitet så det om nødvendigt kan tilpasses den  

 stedfundne udvikling samt evt. tilpasninger i den øvrige  

 NATO-styrke.
Der vil kunne ske en udvikling i situationen, der kan  

 medføre et ændret behov, hvorfor det vil kunne komme på  

 tale at ændre det danske bidrag.
Skulle der opstå behov for  

 væsentlige justeringer i det danske bidrag eller ske større  

 ændringer i styrkens opgaver på en måde, der kan  

 berøre det danske bidrag, vil regeringen rådføre sig med  

 Det Udenrigspolitiske Nævn herom eller, om nødvendigt, på  

 ny forelægge sagen for Folketinget.
V.
Under henvisning til det anførte anmodes  

 Folketinget om at meddele sit samtykke til, at danske militære styrker  

 stilles til rådighed for en NATO-ledet multinational militær  

 styrke til indsættelse i Albanien med henblik på at lette  

 fordelingen af humanitær bistand og at bistå med at skabe sikre  

 forhold, primært i det nordlige Albanien, for de albanske myndigheders  

 og de internationale organisationers civile og humanitære arbejde.  

 Muligheden for militær magtanvendelse består med henblik på  

 bl.a. at sikre sikkerheden og bevægelsesfriheden for styrken selv og de  

 humanitære organisationer samt for potentielle eller faktiske ofre for  

 alvorlige forbrydelser eller lignende.
Det betones, at Albaniens regering har  

 anmodet om og givet sin accept af indsættelsen af styrken.
Den samlede danske indsats vil omfatte en opklaringsenhed  

 på op til ca. 200 mand, samt evt. bidrag til kommando-struktur mv.  

 Nettoudgifterne forbundet med udsendelsen af opklaringsenheden beløber  

 sig for det første halve år til ca. 50 millioner kr.
Udgifterne  

 forbundet med udsendelsen i 1999 forventes at kunne afholdes indenfor  

 forsvarsrammen.
Ud over styrkebidraget vil Danmark i lighed med de  

 øvrige NATO-lande skulle bidrage til finansieringen af de  

 fællesudgifter, som er forbundet med operationen.
