Ligebehandlingsnævnets afgørelse om etnisk oprindelse - hudfarve og race - øvrige - ej medhold J.nr. 20-46900 En dreng klagede over, at han ikke modtog ungeydelse på lige fod med andre unge i Danmark.
Han var dansk statsborger og boede hos sine bedsteforældre.
Hans forældre boede i USA.
Ligebehandlingsnævnet vurderede, at der ikke var oplysninger i sagen, der gav anledning til at formode, at han i forbindelse med den manglende udbetaling af ungeydelsen blev udsat for forskelsbehandling i strid med lov om etnisk ligebehandling.
Nævnet lagde blandt andet vægt på, at ungeydelsen, efter lov om en børne- og ungeydelse, som udgangspunkt udbetales til barnets moder, såfremt betingelserne for retten til ydelsen er opfyldt.
 Nævnet afviste derfor at behandle klagen, da det var åbenbart, at drengen ikke kunne få medhold i sin klage.
 Afgørelsen blev truffet af nævnets formand.
 Klagen angår påstået forskelsbehandling på grund af etnisk oprindelse i forbindelse med, at klager ikke modtager ungeydelse.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling Klager bor i Danmark hos sine bedsteforældre.
Han er dansk statsborger og går i skole i Danmark.
 Klagers forældre bor i USA.
 Klager har oplyst, at han ikke modtager ungeydelse.
 Af den nugældende § 2, stk. 1, nr. 1, og § 4 stk. 1, i lovbekendtgørelse nr. 609 af 3. juni 2016 om en børne- og ungeydelse fremgår:
§ 2. Retten til børne- og ungeydelsen er betinget af, 1) at den person, der har forældremyndigheden over barnet eller har taget barnet i pleje med henblik på adoption, er fuldt skattepligtig efter kildeskattelovens § 1, § 4. Børne- og ungeydelsen udbetales til barnets moder.
Er barnet adopteret af et registreret par i forening, udbetales ydelsen til den af de registrerede partnere, der efter parrets oplysning herom til Udbetaling Danmark skal modtage ydelsen.
 Klagen blev modtaget i Ligebehandlingsnævnet den 27. oktober 2020.
 Klager har ikke fremsat krav om tilkendelse af et bestemt godtgørelsesbeløb.
Klagers bemærkninger Klager gør gældende, at han bliver forskelsbehandlet på grund af etnisk oprindelse.
Klager ligestilles ikke med andre unge i Danmark, der får udbetalt ungeydelsen.
Polske statsborgere, der bor i Polen, kan også få udbetalt ungeydelsen.
 Klager ønsker at få udbetalt ungeydelsen på lige fod med andre unge i Danmark.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af etnisk oprindelse uden for arbejdsmarkedet efter lov om etnisk ligebehandling.
 Det fremgår af lov om etnisk ligebehandling, at ingen må udsætte en anden person for direkte eller indirekte forskelsbehandling på grund af vedkommendes eller en tredjemands etniske oprindelse.
 Der foreligger direkte forskelsbehandling, når en person på grund af etnisk oprindelse behandles ringere, end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, hvis en tilsyneladende neutral bestemmelse, betingelse eller praksis vil stille personer af en bestemt etnisk oprindelse ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opfylde det er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i sagen.
 Det fremgår af den nugældende § 4 stk. 1, i lovbekendtgørelse nr. 609 af 3. juni 2016 om en børne- og ungeydelse, at børne- og ungeydelsen som udgangspunkt udbetales til barnets moder, såfremt betingelserne for retten til ydelsen i § 2 er opfyldt.
Udbetalingen af børne- og ungeydelsen sker som udgangspunkt ikke til barnet selv, og der udbetales alene børne- og ungeydelse til rette modtager, såfremt betingelserne for at modtage børne- og ungeydelse i lovens § 2 er opfyldt.
Her er det blandt andet en betingelse, at modtageren af børne- og udgydelsen er fuldt skattepligtig til Danmark.
 Der er ikke oplysninger i klagen af 27. oktober 2020 eller i klagers bemærkninger af 10. og 23. november 2020 eller oplysningerne i sagen i øvrigt, der giver anledning til at formode, at klager i forbindelse med den manglende udbetaling af ungeydelsen har været udsat for forskelsbehandling i strid med lov om etnisk ligebehandling.
 Efter nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
 Efter indholdet af klagen har Ligebehandlingsnævnet ikke fundet anledning til at foretage partshøring af indklagede.
Retsregler Afgørelsen er truffet efter følgende bestemmelser:
