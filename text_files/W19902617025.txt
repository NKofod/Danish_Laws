 En radioreklame for en optiker, i form af en parodi på Poul Schluter,  

 der udtaler sig om brillernes fortræffelighed, blev ikke anset for at være en  

 reklame i strid med § 8 i bekendtgørelse om reklamer i lokal radio, der  

 indeholder et forbud mod at reklamer refererer til konkrete personer,  

 medmindre disses forudgående tilladelse er opnået.
 Nævnet lagde vægt på, at der var tale om en harmløs parodi på  

 statsministeren, og ikke en reference til statsministerens meninger om  

 briller.
Med brev af 26. juli 1990 har Radio- og TV-Reklamenævnet modtaget en klage  

 over en reklame for Rex briller, udsendt af Radio Helsingør, med henvisning  

 til at reklamen er i strid med gældende regler for reklame i lokal radio.
Det  

 anføres af klageren, at reklamen udgør en overtrædelse af bekendtgørelse nr.  

 441 af 26. juli 1988 om reklamer i lokal radio, § 8, der fastslår at reklamer  

 ikke må referere til konkrete personer, medmindre disses forudgående  

 tilladelse foreligger.
Der henvises i den forbindelse til, at reklamen ved  

 hjælp af efterligning af stemme og ordvalg fremkalder indtrykket af en  

 personlig anbefaling fra statsminister Poul Schluter.
 Med skrivelse af 31. juli 1990 er tilladelseshaveren for Radio Helsingør  

 blevet bedt om en udtalelse vedrørende klagen.
 Radio Helsingør anfører i den forbindelse i svarskrivelse af 6. august  

 1990, at radioen ingen relationer ser til statsministerens stemmebrug eller  

 ordvalg i reklamen.
 Radio- og TV-Reklamenævnet har behandlet klagen og har truffet følgende  

 afgørelse:
 Nævnet finder ikke, at reklameindslaget udgør en reklame i strid med § 8 i  

 bekendtgørelse om reklamer i lokal radio eller andre bestemmelser om reklamer  

 i lokal radio.
Nævnet har i den forbindelse lagt vægt på, at det såvel af  

 reklameindslagets indhold som af speakerens stemme fremgår, at  

 reklameindslagets indhold er en harmløs parodi på en kendt person, nemlig  

 statsministeren, og ikke en direkte medvirken fra statsministerens side i  

 reklameindslaget.
Nævnet vurderer derfor ikke, at reklamen indeholder en  

 sådan anvendelse af statsministerens person i forbindelse med anbefalingen af  

 Rex Briller, at reklamen på den baggrund kan anses for en overtrædelse af  

 bekendtgørelsens § 8 eller andre bestemmelser.
 Nævnets afgørelse er enstemmig.
