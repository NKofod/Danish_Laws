(Til samtlige amtskommuner, Københavns  

 og Frederiksberg kommuner samt Rigshospitalet) På baggrund af den seneste tids telefoniske og skriftlige henvendelser fra  

 amtskommuner m.fl. om asylsøgendes adgang til sygehus- og sygesikringsydelser  

 skal indenrigsministeriet herved efter brevveksling med amtsrådsforeningen,  

 Københavns og Frederiksberg kommuner samt direktoratet for udlændinge meddele  

 følgende:
 I henhold til sygehuslovens § 5 og sygesikringslovens § 1 har personer,  

 der har bopæl her i landet, ret til ydelser efter de to love.
 Da personer, der opholder sig her i landet som asylsøgende, ikke anses at  

 have bopæl her i landet, har de pågældende ikke ret til sygehus- og  

 sygesikringsydelser.
Dog har de asylsøgende ret til vederlagsfri sygehusbehandling i tilfælde  

 af akut behov for behandling, jfr. § 5 i indenrigsministeriets bekendtgørelse  

 nr. 597 af 16. november 1982. Da de pågældende som følge af baggrunden for  

 deres ophold her i landet ikke kan overflyttes til en fortsat behandling i  

 hjemlandet, bør der endvidere i disse tilfælde fortsat ydes vederlagsfri  

 behandling uanset ophør af den akutte behandlingsfase.
Af samme grund bør  

 enhver form for akut sygehusbehandling ydes vederlagsfrit, uanset om det  

 akutte behandlingsbehov har kunnet forudses, f.eks. akut behandling i  

 forbindelse med kroniske lidelser, fødselshjælp m.v.
Ved modtagelse af asylsøgende til ikke-akut sygehusbehandling i øvrigt  

 gælder reglerne i § 9 i indenrigsministeriets nævnte bekendtgørelse,  

 hvorefter de pågældende kan modtages til behandling mod betaling af de med  

 behandlingen forbundne udgifter.
Betalingsspørgsmål må i givet fald forinden  

 forelægges for direktoratet for udlændinge, Absalonsgade 9, 1658 København V.
 P.M.V.
 E.B.
