Bekendtgørelse om Landsbyggefondens bidrag til ydelsesstøtte 2007 til 2010 I medfør af § 102 i lov om almene boliger m.v., jf. lovbekendtgørelse nr. 1204 af 10. december 2009, fastsættes følgende:
 § 1.  Denne bekendtgørelse gælder for opgørelse og beregning af Landsbyggefondens bidrag i henhold til § 92 a, stk. 1, i lov om almene boliger m.v. til ydelsesstøtten til etablering af almene boliger, hvortil kommunerne i tilsagnsårene 2007 til 2010 meddeler eller har meddelt tilsagn efter lovens §§ 115 og 117 og de tidligere §§ 143 a  143 d, jf. lovbekendtgørelse nr. 857 af 8. august 2006, samt til ydelsesstøtten til etablering af friplejeboliger, hvortil der i tilsagnsårene 2008-2010 meddeles eller er meddelt tilsagn efter § 10, stk. 1, i lov om friplejeboliger.
 § 2.  For almene boliger opgøres den samlede anskaffelsessum i det enkelte tilsagnsår som summen af de godkendte anskaffelsessummer forud for påbegyndelsen, jf. § 41, stk. 1, i bekendtgørelse om støtte til almene boliger m.v. (skema B-godkendelse) for de tilsagn, som er meddelt efter § 25 i samme bekendtgørelse (skema A-tilsagn) i det enkelte tilsagnsår.
 Stk. 2. For friplejeboliger opgøres den samlede anskaffelsessum i det enkelte tilsagnsår som summen af de godkendte anskaffelsessummer forud for påbegyndelsen, jf. § 20, stk. 1, i bekendtgørelse om etablering af friplejeboliger (skema B-godkendelse) for de tilsagn, som er meddelt efter § 12 i samme bekendtgørelse (skema A-tilsagn) i det enkelte tilsagnsår.
 Stk. 3. Er et tilsagn omfattet af stk. 1 eller stk. 2 bortfaldet inden det opgørelsestidspunkt, der er nævnt i stk. 5, indgår dette tilsagn ikke i opgørelsen efter stk. 1 eller stk. 2.
 Stk. 4. Har kommunen ikke godkendt anskaffelsessummen forud for påbegyndelsen senest på det opgørelsestidspunkt, som er nævnt i stk. 5, og er tilsagnet ikke bortfaldet, anvendes anskaffelsessummen på tilsagnstidspunktet ved opgørelsen efter stk. 1 eller stk. 2.
 Stk. 5. Opgørelsen af anskaffelsessummen foretages pr. den 1. oktober i det andet år efter tilsagnsåret.
 § 3.  For tilsagn, der er meddelt før den 1. juli 2009, og som ikke er omfattet af overgangsordningen i § 6, stk. 4 og 5, i lov nr. 490 af 12. juni 2009 om ændring af lov om almene boliger m.v., opgøres bidraget på grundlag af nutidsværdien af et beregnet forløb for ydelsesstøtten i lånets løbetid.
 Stk. 2. For tilsagn omfattet af den overgangsordning, der er nævnt i stk. 1, og for tilsagn meddelt efter den 30. juni 2009 opgøres bidraget på grundlag af nutidsværdien af et beregnet forløb for ydelsesstøtten i lånets løbetid og de beregnede indbetalinger til staten efter § 129 a i lov om almene boliger m.v. og efter § 63, stk. 1, 2. pkt., i lov om friplejeboliger.
 § 4. Ved beregningen af forløbet af ydelsesstøtten og indbetalingerne til staten, jf. § 3, anvendes de rente- og inflationsforudsætninger, som ligger til grund for budgetteringen af statens udgifter til ydelsesstøtte på finansloven for det andet år efter tilsagnsåret.
 Stk. 2. Ved beregningen forudsættes det, at udbetaling af ydelsesstøtte påbegyndes i 1. termin i det andet år efter tilsagnsåret.
 § 5.  Ved beregningen af nutidsværdien af ydelsesstøtten og indbetalingerne til staten, jf. § 3, anvendes den forudsatte diskonteringsrente, som ligger til grund for budgetteringen af statens udgifter til ydelsesstøtte på finansloven for det andet år efter tilsagnsåret.
§ 6.  Socialministeriet fastsætter Landsbyggefondens bidrag.
Fastsættelsen er endelig og reguleres ikke efterfølgende som følge af ændringer i de faktiske anskaffelsessummer eller ændrede beregningsforudsætninger.
§ 7.  Landsbyggefonden påbegynder betalingen af bidraget på det tidspunkt, hvor den tilbageværende beregnede ydelsesstøtte på lånet svarer til fondens bidrag.
Landsbyggefondens årlige bidrag indbetales til Økonomistyrelsen samlet senest den 15. august.
 § 8.  Bekendtgørelsen træder i kraft den 26. april 2010.
 Stk. 2. Samtidig ophæves bekendtgørelse nr. 959 af 24. september 2008 om Landsbyggefondens refusion af og bidrag til ydelsesstøtte 2006 til 2010.
