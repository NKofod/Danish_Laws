Nr BSF 11 Forslag til folketingsbeslutning om indførelse af en ret for  

 langtidsledige til at få et ordinært arbejde Fremsat af Aage Frandsen (SF) Anne Baastrup (SF) Steen Gade (SF) den 11. oktober 1995 Folketinget opfordrer regeringen til at fremsætte lovforslag om, 1. at alle langtidsledige efter 4 års ledighed skal have tilbud om et fast  

 ordinært arbejde, eventuelt efter forudgående uddannelse, og 2. at alle ledige efter 3 års ledighed, senere efter 2 og 1 års ledighed,  

 efterhånden også skal have tilbud om et fast ordinært arbejde eventuelt efter  

 forudgående uddannelse.
Bemærkninger til forslaget Forslaget går ud på, at flest muligt skal i ordinært arbejde, så de kan  

 komme ud af dagpengesystemet.
I første omgang drejer det sig om at få de  

 langtidsledige, der har været ledige i mindst 4 år, ud i et fast ordinært  

 arbejde.
Senere skal målet være at få ledige, der har været ledige i 3 år,  

 senere i 2 år og 1 år, ud i fast ordinært arbejde.
Det betyder, at den nuværende jobtræning afvikles og erstattes af ordinært  

 arbejde eller uddannelse eller kombinationer af arbejde og uddannelse.
I  

 første omgang skal fast ordinært arbejde erstatte jobtræning i delperiode II.  

 Efterhånden skal fast ordinært arbejde erstatte al form for jobtræning.
 Den nuværende ordning med jobtræning er efter SF's opfattelse på mange  

 måder urimelig og uhensigtsmæssig.
For de ledige er det urimeligt, at de skal gå forholdsvis længe, inden der  

 gives jobtræning såvel i delperiode I som i delperiode II.
Det bidrager til,  

 at de ledige bliver ringere stillet i forhold til at få fast fodfæste på  

 arbejdsmarkedet.
Det bliver ikke bedre af, at indholdet i jobtræningen ofte  

 er af en meget tvivlsom kvalitet.
Derudover er det yderst problematisk, at  

 ledige i jobtræning i adskillige tilfælde fungerer som billig arbejdskraft,  

 idet de reelt udfører et ordinært arbejde.
Dele af den offentlige sektor og  

 en række selvejende institutioner kunne slet ikke fungere, medmindre ledige i  

 jobtræning var til rådighed.
For samfundet er det klart uhensigtsmæssigt, at mange mennesker er ledige  

 længe og derved mister en del af deres oprindelige arbejdsevne.
Det er en  

 meget uhensigtsmæssig brug af de menneskelige ressourcer, som den enkelte  

 råder over.
 I stedet for tilbud af tvivlsom kvalitet eller at lade de ledige fungere  

 som billig arbejdskraft, vil SF have etableret en række ordinære job bl.a.  

 inden for:
 - Omsorgsområdet, f.eks. i ældreplejen, som hjemmehjælpere, i  

 sundhedssektoren og på børneområdet.
 - Den grønne sektor, f.eks. vedvarende energi, energibesparelser,  

 vandbesparelser, kloakrenovering, naturgenopretning, jordrensning m.v.
 - Kulturelle institutioner, f.eks. museer, arkiver m.v., der i årevis har  

 været besat af ledige, og uden hvis indsats disse institutioner ikke havde  

 kunnet fungere.
I første omgang drejer det sig om at give tilbud om ordinært arbejde til  

 de langtidsledige, der har været ledige i mindst 4 år, så den nuværende  

 jobtræning i delperiode II kan afvikles.
Det vil ikke kunne ske fra den ene  

 dag til den anden, men i løbet af et år.
 Derefter er målet gradvis at udbygge tilbudet til også at omfatte ledige  

 med en arbejdsløshed på 3 år og senere 2 år og 1 år, så al form for  

 jobtræning kan afskaffes.
 Jobbene skal være ordinære job på fuld tid og til overenskomstmæssig løn.  

 Det betyder samtidig, at man har de almindelige lønmodtagerrettigheder,  

 herunder at man optjener ret til dagpenge og dermed er dagpengeberettiget  

 under eventuel ny arbejdsløshed.
 Det betyder samtidig, at ledige ved at få et ordinært arbejde får samme  

 værd som andre ansatte i modsætning til, når de er i jobtræning.
I dag skal den ledige under delperiode II efter 4 års ledighed stort set  

 tage imod hvad som helst til en aflønning, der svarer til dagpenge.
Dertil  

 kommer, at man ikke nyder en række af de normale lønmodtagerrettigheder,  

 herunder ikke optjener ret til dagpenge, hvilket betyder, at man ved  

 arbejdsløshed efter jobtræning ryger ud af dagpengesystemet.
 På grund af mange års arbejdsløshed og for dårlige aktiveringstilbud vil  

 det givetvis for en del af de ledige være nødvendigt at kombinere det  

 ordinære job med uddannelse forinden eller sideløbende med ansættelsen,  

 f.eks. uddannelse som social- og sundhedsassistenter eller gennem  

 voksenerhvervsuddannelse.
De nye ordinære job kan være i den private eller offentlige sektor, i  

 kulturelle institutioner og lignende.
Nogle af jobbene kan skabes gennem øget  

 jobrotation.
Derfor skal dette forslag også ses i sammenhæng med forslag til  

 folketingsbeslutning om fordeling af arbejde og fri tid  

 (skraldemandsmodellen) (B 10).
Ansættelser i ordinære stillinger vil kræve, at penge til offentlig  

 jobtræning overføres fra Arbejdsministeriets budget til kommuner, amter og  

 statslige arbejdspladser.
Disse skal til gengæld også i de kommende år  

 ansætte alle, der har været arbejdsløse i en vis periode - i første omgang 4  

 år.
Det vil både kunne ske i nye og i allerede etablerede stillinger.  

 Kommuner, amter og stat må derefter indrette deres personalepolitik herefter.
 Herudover er det vigtigt, at der også bliver tale om ordinære stillinger i  

 den private sektor, f.eks. inden for den grønne sektor og i selvejende  

 institutioner, f.eks. museer, arkiver m.v.
Der skal endvidere laves modeller for, hvordan der kan kanaliseres penge  

 til disse formål.
Virksomheder, der ansætter langtidsledige, kunne f.eks. få  

 en belønning for denne samfundsnyttige indsats.
Men belønningen skal først  

 udbetales efter 1 års ansættelse.
Det vil tilskynde arbejdsgivere til at  

 ansætte langtidsledige.
Så længe der fortsat er høj arbejdsløshed og mange med lang tids  

 arbejdsløshed, er det vigtigt med øget jobrotation, herunder ikke mindst  

 skraldemandsmodellen, der f.eks. indebærer, at 4 personer deler 3 personers  

 job.
Det vil ikke mindst give gode muligheder for at få placeret  

 langtidsledige på det private arbejdsmarked.
I det omfang det viser sig, at nogle af de langtidsledige ikke umiddelbart  

 kan klare et ordinært job på fuld tid, skal der være mulighed for uddannelse.  

 Hvis det heller ikke ad den vej viser sig muligt at skaffe vedkommende et  

 ordinært job på fuld tid, kan der blive tale om tilbud om deltidsjob eller  

 skånejob, eller hvis arbejdsevnen er meget begrænset, vil tilbud om  

 førtidspension kunne være relevant.
En anden mulighed vil være  

 overgangsydelsen.
 Udgiftsskøn for ordinært arbejde til langtidsledige:
 I 1996 vil meromkostningen være mindre, fordi SF's plan indføres gradvis.
 Dette skøn bygger på følgende beregningsforudsætninger:
 Gældende lovgivning: Arbejdsmarkedsstyrelsen regner med, at ultimo 1996  

 skal 30.000 i delperiode II have et tilbud, hvor de får udbetalt en ydelse  

 svarende til dagpenge + eventuelt lidt mere (befordringsgodtgørelse).  

 Styrelsen har beregnet, at det vil koste 4,3 mia. kr. eller i snit ca.  

 143.000 kr. pr. person.
Omkostningerne ved dette forslag vil afhænge helt af fordelingen på  

 forskellige typer af tilbud.
Som et regneeksempel er de 30.000 fordelt, som  

 det fremgår af tabellen, hvor 70 pct. er placeret i de dyreste aktiviteter  

 (uddannelse og job i det offentlige).
 Omkostningerne ved forskellige typer af aktivitet:
1. Uddannelse forudsættes at ske på en dagpengelignende ydelse - f.eks.  

 uddannelsesorlov.
Der afsættes driftsomkostninger på i gennemsnit 40.000 kr.  

 pr. årselev.
 2. Ved jobrotation (jf. forslag til folketingsbeslutning om fordeling af  

 arbejde og fri tid (skraldemandsmodellen) (B 00) forudsættes, at der ydes et  

 beløb svarende til maksimale dagpenge til deltagerne i rotationen.
3. Job i kulturelle institutioner, foreninger og lignende sker med et  

 tilskud svarende til maksimale dagpenge.
Det forudsættes, at arbejdsgiveren  

 supplerer op til fuld løn.
 4. Private: Beregningsteknisk er forudsat, at der i gennemsnit ydes et  

 tilskud på 2/3 af maksimale dagpenge.
5. Offentlige job: Det forudsættes, at der i gennemsnit betales en løn på  

 180.000 kr. inkl. indirekte lønomkostninger.
Overheadomkostninger  

 (arbejdsredskaber og tøj etc.) forudsættes afholdt af arbejdsgiveren  

 (kommune, amt, stat) inden for de eksisterende budgetter.
