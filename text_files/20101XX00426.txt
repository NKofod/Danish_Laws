Skriftlig fremsættelse (19. januar 2011) Skatteministeren (Troels Lund Poulsen) Herved tillader jeg mig for Folketinget at fremsætte:
Forslag til lov om afgift af mættet fedt i visse fødevarer (fedtafgiftsloven) (Lovforslag nr.
L 111) Dette lovforslag udmønter »Forårspakke 2.0.«, idet der foreslås en afgift på mættet fedt i visse fødevarer.
I henhold til »Serviceeftersyn af Forårspakken« er det endvidere besluttet at inddrage kød i afgiftsgrundlaget.
Overordnet set har fedtafgiften til formål at tilskynde til bedre kostvaner og dermed styrke befolkningens sundhed.
Ved at lægge en afgift på mættet fedt i kød, fede mejeriprodukter, animalsk fedt, spiseolier, margarine og smørbare blandingsprodukter tilskyndes befolkningen til at vælge varer med et lavere indhold af mættet fedt, eksempelvis mager ost frem for fed ost.
Jo højere indhold af mættet fedt, jo højere afgift.
De fødevarer, som omfattes af forslaget, er primære kilder til mættet fedt.
Afgiften er fastsat til 16 kr. pr. kg mættet fedt i fødevaren.
Der er foreslået en bagatelgrænse, således at fødevarer med et indhold af mættet fedt på 2,3 pct. og derunder friholdes for afgiften.
Bagatelgrænsen betyder, at bl.a. mælk ikke omfattes af afgiften, hvilket er i overensstemmelse med de ernæringsmæssige anbefalinger, hvorefter småbørn skal drikke mælk.
Derudover foreslås en registreringsgrænse, således at små producenter eller importører af de pågældende fødevarer ikke skal registreres, opgøre og afregne afgift.
Virksomheder med en årlig omsætning af afgiftspligtige fødevarer på 50.000 kr. ekskl. afgift skal således ikke registreres.
For at ligestille danske og udenlandske fødevarer, foreslås endvidere en dækningsafgift, som det også kendes fra chokolade- og sukkerafgiftsloven.
Det vil sige, at fødevarer, der importeres her til landet, bliver pålagt fedtafgift på samme måde, som der skal betales fedtafgift af danske fødevarer.
 Forslaget følger i høj grad struktur og indhold i de øvrige punktafgiftslove.
Samtidig foreslås det, at afgiften af bordvin stiger med 73 øre pr. liter fra 6,14 kr. til 6,87 kr. pr. liter.
Afgiften er fastsat ud fra, at den bordvin, der sælges i Danmark har en gennemsnitlig alkoholstyrke på 12 pct.
Da der i dag sælges flere vine med en alkoholstyrke på mellem 13 og 14,5 pct., bør beregningsgrundlaget opjusteres fra 12 til 13,5 pct. for at bibeholde samme beskatning af den alkohol, som er i vinen.
Ændringen af vinafgiften medfører, at tillægsafgiften for vinbaserede alkoholsodavand skal justeres ned for at bevare balancen mellem øl-, vin- og spiritusbaserede alkoholsodavand.
Forhøjelsen af vinafgiften medfører samtidig, at afgiften på mættet fedt kan holdes nede på 16 kr. pr. kg.
 Dermed bidrager det samlede forslag til finansiering af Forårspakke 2.0. som forudsat med et årligt varigt provenu på ca. 1,5 mia. kr. inkl. moms.
 Lovforslaget foreslås at træde i kraft den 1. juli 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
