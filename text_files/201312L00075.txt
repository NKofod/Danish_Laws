Fremsat den 14. november 2013 af ministeren for fødevarer, landbrug og fiskeri Forslag til Lov om ændring af lov om hold af dyr (Bemyndigelse til etablering af Veterinærfond og henlæggelse af kompetence til at udstede identifikationsdokument for enhovede dyr til privat institution) § 1 I lov om hold af dyr, jf. lovbekendtgørelse nr. 873 af 29. juni 2013, foretages følgende ændringer:
 1. I § 4, stk. 1, 1. pkt., indsættes efter »dyr«: », herunder regler om udstedelse af identifikationsdokument for enhovede dyr«.
 2. Efter kapitel 6 indsættes:
»Kapitel 6 a Veterinærfond § 36 c.
Ministeren for fødevarer, landbrug og fiskeri etablerer en Veterinærfond, som kan afholde udgifter til overvågning og bekæmpelse af dyresygdomme og zoonoser, hvortil der kan hjemsøges EU-medfinansiering.
Stk. 2. Veterinærfonden ledes af en bestyrelse på mindst tre medlemmer.
Veterinærdirektøren, jf. lov om dyrlæger, er formand for bestyrelsen.
Ministeren udpeger de øvrige medlemmer, hvoraf et medlem repræsenterer offentlige interesser, og et medlem udpeges efter indstilling fra Landbrug & Fødevarer.
Bestyrelsen udpeges for en periode på fire år.
Bestyrelsesmedlemmer kan genindstilles og genudpeges.
Stk. 3. Ministeren fastsætter de nærmere regler for Veterinærfondens virksomhed, om udarbejdelse af budget og regnskab, sekretariatsbistand, betaling af ydelser samt administration, revision og tilsyn.
Der skal fastsættes en vedtægt om Veterinærfonden, som skal godkendes af ministeren.
Stk. 4. Veterinærfondens budget og regnskab skal godkendes af ministeren.
Veterinærfondens udgifter til ikke-fradragsberettiget købsmoms refunderes efter statens regler herfor ved træk på momsreserven.
Stk. 5. Ministeren kan opkræve et gebyr hos ejere af husdyrbesætninger til dækning af Veterinærfonden.
Gebyret fastsættes på grundlag af registreringerne i det Centrale HusdyrbrugsRegister.
Ministeren fastsætter gebyret og de nærmere regler for opkrævning.
 Stk. 6. Ministeren kan henlægge sine beføjelser til at opkræve gebyrer efter stk. 5 til en privat institution.
Stk. 7. Ministeren fører tilsyn med Veterinærfonden, jf. stk. 1.« 3. I § 66, stk. 3, 2. pkt., indsættes efter »afgørelser«: », herunder om den private institutions adgang til at genoptage en sag, efter at der er indgivet klage.
Ministeren kan ændre afgørelserne, uden at der foreligger klage«.
 4. I § 66 indsættes som stk. 4:
»Stk. 4. Ministeren kan henlægge sine beføjelser til at udstede identifikationsdokument for enhovede dyr efter regler fastsat i medfør af § 4, stk. 1, til en privat institution.
Ministeren kan i forbindelse hermed fastsætte regler om adgangen til at klage over den private institutions afgørelser, herunder om den private institutions adgang til at genoptage en sag, efter at der er indgivet klage.
Ministeren kan ændre afgørelserne, uden at der foreligger klage.
Ministeren kan i den forbindelse endvidere fastsætte regler om, at den private institution kan opkræve gebyrer på ministerens vegne.« § 2 Loven træder i kraft den 1. januar 2014.
§ 3 Stk. 1. Loven gælder ikke for Færøerne og Grønland, jf. dog stk. 2.
 Stk. 2. Loven kan ved kongelig anordning sættes helt eller delvis i kraft for Grønland med de ændringer, som de grønlandske forhold tilsiger.
Bemærkninger til lovforslaget 1. Indledning Det foreslås, at lov om hold af dyr ændres, således at ministeren i medfør af lov etablerer en Veterinærfond til at finansiere udgifterne til overvågning og bekæmpelse af dyresygdomme og zoonoser (sygdomme, der kan overføres fra dyr til mennesker), hvortil der kan hjemsøges EU-medfinansiering.
EU-medfinansiering er et tilskud til medlemsstaterne fra EU-Kommissionen i forbindelse med den lovpligtige overvågning og bekæmpelse af dyresygdomme og zoonoser.
Denne medfinansiering er et væsentligt tilskud for de besætningsejere, som er omfattet af den lovpligtige overvågning og bekæmpelse af dyresygdomme og zoonoser.
På nuværende tidspunkt er der udgifter til to obligatoriske overvågningsprogrammer vedrørende aviær influenza (herefter AI) og kogalskab i kvæg samt scrapie i får og geder (herefter TSE), som fortsætter i 2014. Sådanne programmer for overvågning og bekæmpelse vil kunne finansieres af Veterinærfonden efter beslutning fra bestyrelsen.
EU-medfinansieringen i 2014 forventes at udgøre ca. 50 % af udgifterne.
Den manglende kapital i Veterinærfonden til betaling af de løbende udgifter dækkes ved, at Fødevarestyrelsen yder et tilskud til Veterinærfonden.
Det er hensigten, at dette tilskud skal finansieres via Finansloven.
Fødevarestyrelsen vil herefter opkræve et gebyr, som svarer til udgifterne til Veterinærfonden.
Gebyret skal finansiere de udgifter, som erhvervet hidtil har haft til overvågning og bekæmpelse, samt en udgift til administration af Veterinærfonden.
Gebyret opkræves fra besætningsejere med dyrearter, der er omfattet af overvågning eller bekæmpelse af dyresygdomme eller zoonoser, hvortil der kan hjemsøges EU-medfinansiering.
Gebyret vil endvidere blive fastsat, så der differentieres i forhold til antal dyr i besætningerne.
 Derudover foreslås det at indsætte en bemyndigelse til, at ministeren kan henlægge sine beføjelser efter § 4, stk. 1, til at udstede identifikationsdokument for enhovede dyr (hestepas) til en privat institution.
2. Lovforslaget 2.1. Veterinærfond 2.1.1. Gældende ret Det fremgår af § 1 i lov om hold af dyr, jf. lovbekendtgørelse nr. 873 af 29. juni 2013, at lovens formål bl.a. er at fremme menneskers og dyrs sundhed.
Dette formål sikres ved, at ministeren fastsætter regler vedrørende overvågning og bekæmpelse af dyresygdomme og zoonoser.
For at fremme menneskers og dyrs sundhed er det af afgørende betydning, at overvågning og bekæmpelse af dyresygdomme og zoonoser fortsat sker i et samarbejde mellem myndigheder og erhverv.
Dette samarbejde har igennem mere end 100 år vist sin styrke og er grundlaget for det høje veterinære stade i Danmark.
For at sikre fortsatte forbedringer af det høje veterinære stade og produktiviteten i den animalske produktion, indføres der i EU-regi tiltag, som skal beskytte og forbedre folke- og dyresundheden i EU.
EU-Kommissionen yder bl.a. støtte til nationale politikker vedrørende dyresygdomme og zoonoser i form af tilskud til medlemsstaterne, hvor det er lovpligtigt at bekæmpe og overvåge bestemte dyresygdomme og zoonoser.
Bekæmpelse og overvågning rækker vidt, herunder test af dyr, kompensation for slagtning og aflivning og vaccinationsprogrammer, og søges prioriteret inden for sygdomme med betydning for folkesundheden og de sygdomme og zoonoser, som har stor økonomisk betydning i form af tab for besætningsejere og samfundet.
Hidtil er overvågning og bekæmpelse af dyresygdomme og zoonoser foregået således, at udgifterne hertil er blevet finansieret af erhvervet, og Fødevarestyrelsens opgave har været at hjemsøge EU-medfinansiering til erhvervets udgifter til overvågning og bekæmpelse af dyresygdomme og zoonoser.
Efter modtagelse af EU-medfinansiering fra EU-Kommissionen er pengene blevet udbetalt til erhvervet.
Denne fremgangsmåde har betydet et større antal udbetalinger af EU-medfinansiering til besætningsejerne og medført udgifter til administration for erhvervet.
I forbindelse med Fødevarestyrelsens ansøgning til EU-Kommissionen om EU-medfinansiering i 2011 blev det meddelt af EU-Kommissionen, at hvis der fremover skulle ydes EU-medfinansiering, skal det være medlemsstaten og ikke erhvervet, der afholder alle omkostninger til overvågning og bekæmpelse af dyresygdomme og zoonoser.
Endvidere kan der først ansøges om EU-medfinansiering, når medlemsstaten har afholdt alle udgifter til årets overvågning og bekæmpelse af dyresygdomme og zoonoser.
Hertil kommer, at de nødvendige økonomiske aftaler skal være indgået af medlemsstaten, før overvågning og bekæmpelse af dyresygdomme og zoonoser kan iværksættes.
2.1.2 Lovforslagets indhold For at sikre, at der fortsat kan hjemsøges EU-medfinansiering, foreslås det, at der oprettes en Veterinærfond med det formål at kunne efterleve EU-Kommissionens krav om, at medlemsstaten skal afholde alle udgifter til overvågning og bekæmpelse af dyresygdomme og zoonoser.
EU-Kommissionen har accepteret, at ministeriets produktionsafgiftsfonde kan finansiere overvågnings- og bekæmpelsesprogrammer, hvorved kravet om, at medlemsstaten har afholdt alle udgifter, er opfyldt.
Der oprettes en Veterinærfond ud fra tilsvarende princip.
 Veterinærfonden vil ligesom de eksisterende produktionsafgiftsfonde være en særlig forvaltningsmyndighed, og dermed omfattet af reglerne i forvaltningsloven (lovbekendtgørelse nr. 988 af 9. oktober 2012 med senere ændringer), offentlighedsloven (lov nr. 606 af 12. juni 2013 om offentlighed i forvaltningen), lov om behandling af personoplysninger (lov nr. 1245 af 18. december 2012), og lov om aktindsigt i miljøoplysninger (lovbekendtgørelse nr. 660 af 14. juni 2006). De almindelige regler for fondslovgivningen finder ikke anvendelse på Veterinærfonden, idet Veterinærfonden oprettes ved lov, jf. § 1, stk. 2, nr. 1, i lov om fonde og visse foreninger (lovbekendtgørelse nr. 938 af 20. september 2012).
Veterinærfonden har til formål at afholde udgifter til overvågning og bekæmpelse, hvortil der kan hjemsøges EU-medfinansiering, og samtidig sikre færre omkostninger for de besætningsejere, som er omfattet af den lovpligtige overvågning og bekæmpelse af dyresygdomme og zoonoser.
Hertil kommer, at offentlig finansiering af overvågning og bekæmpelse bl.a. vil være med til at modvirke et eventuelt økonomisk incitament til at undlade at overvåge og bekæmpe dyresygdomme og zoonoser.
Lovforslaget indebærer, at Veterinærfonden vil have en bestyrelse bestående af mindst tre personer: En formand og to medlemmer, som ministeren udpeger.
Veterinærdirektøren i Fødevarestyrelsen er formand for bestyrelsen.
Herudover udpeger ministeren en repræsentant for offentlige interesser, her tænkes der i første omgang på en repræsentant i regi af Fødevareministeriet, samt en repræsentant efter indstilling fra Landbrug & Fødevarer.
Landbrug & Fødevarer indstiller en repræsentant, da de som interesseorganisation for landbruget repræsenterer hovedparten af alle berørte besætningsejere.
Ved finansiering af nye tiltag vedrørende overvågning og bekæmpelse kan Veterinærfondens bestyrelse suppleres med yderligere medlemmer, som vurderes at have den nødvendige ekspertise eller sagkundskab, og som repræsenterer offentlige interesser eller erhvervet.
Disse medlemmer skal ligeledes udpeges af ministeren.
Veterinærfondens bestyrelse er underlagt et almindeligt bestyrelsesansvar.
Det vil sige, at der kan gøres erstatningsansvar gældende, hvis bestyrelsen eller et medlem forsætligt eller uagtsomt har været årsag til, at Veterinærfonden har lidt et økonomisk tab, f.eks. ved at fondsmidlerne er anvendt til formål, der ikke er i overensstemmelse med formålsangivelsen.
Ministeren kan afsætte et bestyrelsesmedlem, som forsætligt eller uagtsomt har medvirket til beslutninger i strid med Veterinærfonden formål.
Veterinærdirektøren, som er formand for bestyrelsen, kan ikke afsættes, da Veterinærdirektørens disponeringer er reguleret i vedkommendes ansættelsesforhold med Fødevarestyrelsen.
Veterinærfondens bestyrelse kan beslutte, at fonden skal finansiere nye tiltag vedrørende overvågning og bekæmpelse af dyresygdomme og zoonoser, eller at finansiering af eksisterende overvågnings- og bekæmpelsesprogrammer skal ophøre.
Dette gælder kun for overvågning og bekæmpelse, hvortil der kan hjemsøges EU-medfinansiering.
Ved disse beslutninger indgår en økonomisk vurdering i forhold til bl.a. niveauet af EU-medfinansiering samt mulighederne for indkøb af eksempelvis billigere analyser, således at der vælges den mest optimale økonomiske løsning for erhvervet.
 Den nærmere beskrivelse af regler for Veterinærfondens virksomhed, dvs. om betaling af ydelser, udarbejdelse af budget og regnskab, sekretariatsbistand, administration, revision, hvad revisor skal erklære og om tilsyn, vil blive fastsat i en bekendtgørelse for Veterinærfonden.
Der vil blive fastsat en vedtægt om Veterinærfonden, som vil indeholde bestemmelser om navn, hjemsted, økonomi, formål, fondens ledelse, genudpegning af bestyrelsesmedlemmer, bestyrelsens pligter og ansvar, tegningsret, vedtægtsændringer, ophævelse af fonden m.v.
Vedtægten, herunder ændringer til vedtægten, skal godkendes af ministeren.
 Det er hensigten, at Fødevarestyrelsen er sekretariat for Veterinærfonden.
Finansiering af Veterinærfondens udgifter vil ske ved et tilskud fra Fødevarestyrelsen.
Det er hensigten, at dette tilskud skal finansieres via Finansloven, hvorefter et beløb svarende til tilskuddet bliver opkrævet af Fødevarestyrelsen hos besætningsejerne.
Den samlede gebyrindtægt svarer i udgangspunktet til den udgift, som erhvervet hidtil har haft, samt en udgift til Fødevarestyrelsens administration af Veterinærfonden.
Opkrævning af gebyr vil ske ud fra registreringer i det Centrale HusdyrbrugsRegister (CHR) for så vidt angår de dyrearter, hvor der er overvågning og bekæmpelse af dyresygdomme og zoonoser, hvortil der kan hjemsøges EU-medfinansiering.
Der er ikke tale om solidarisk hæftelse på tværs af dyrearter, da gebyropkrævningen vil ske sektorbestemt.
Opkrævningen vil ske således, at det kun er de besætningsejere, der har dyrearter, der er omfattet af den lovpligtige overvågning og bekæmpelse, hvortil der kan hjemsøges EU-medfinansiering, der skal betale et gebyr.
Den årlige gebyrsats vil blive fastsat ud fra budgettet til overvågning og bekæmpelse af dyresygdomme og zoonoser for det kommende år samt ud fra registreringer i CHR for den pågældende dyreart.
Gebyret vil endvidere blive fastsat, så der differentieres i forhold til antal dyr i besætningerne.
Med henblik på at minimere opkrævningsomkostningerne og lette administrationen ved opgaven med at opkræve gebyret, er det hensigten at henlægge opgaven med opkrævningen til en privat institution, hvorved opkrævningen kan ske samtidig med opkrævningen af andre gebyrer, jf. lovforslagets § 36 c, stk. 6. Det er hensigten, at lade Videncenter for Landbrug foretage opkrævningen i forhold til Veterinærfonden, idet det også er Videncenter for Landbrug, der foretager opkrævninger for andre af Fødevarestyrelsens gebyrområder.
Budgettet fastlægges på baggrund af niveauet af overvågning og bekæmpelse af dyresygdomme og zoonoser, hvortil der kan hjemsøges EU-medfinansiering.
Budgettet, samt alle ændringer til budgettet, skal godkendes af Veterinærfondens bestyrelse, og gebyrsatserne vil blive fastsat og fremgå af en bekendtgørelse.
Udgangspunktet er én årlig gebyropkrævning.
Der kan imidlertid opstå en situation, hvor  yderligere opkrævning af gebyr er nødvendig i det samme budgetår.
Det kunne eksempelvis være et overvågnings- eller bekæmpelsesprogram, som kræves iværksat af EU-kommissionen enten med kort varsel eller i tilfælde af, at effekten af et nyt bekæmpelsesprogram er afhængigt af, at tiltagene iværksættes hurtigst muligt, og hvor bestyrelsen for Veterinærfonden beslutter, at fonden skal forestå finansieringen.
Dette gebyr vil blive opkrævet efter de samme principper som det årlige gebyr for overvågning og bekæmpelse af dyresygdomme og zoonoser, hvortil der kan hjemsøges EU-medfinansiering.
Hvis bestyrelsen for Veterinærfonden finder det relevant at finansiere nye tiltag vedrørende overvågning og bekæmpelse af dyresygdomme og zoonoser i budgetperioden, revideres det eksisterende budget, og der foretages ændring af bekendtgørelsen vedrørende gebyrer og gebyrsatserne i overensstemmelse hermed.
Herefter vil der blive opkrævet et nyt gebyr af Fødevarestyrelsen.
Herved sikres finansiering til nye tiltag vedrørende overvågning og bekæmpelse af dyresygdomme og zoonoser inden iværksættelse.
Der er således tale om en ordning, hvor statens regler om, at der skal tilstræbes balance mellem indtægter og udgifter over en fireårig periode gælder.
På nuværende tidspunkt er der to overvågningsprogrammer, som den foreslåede Veterinærfond efter planen skal afholde udgifter for.
De nævnte overvågningsprogrammer er hjemlet i Rådets beslutning 2009/470, kapitel 3, om visse udgifter på veterinærområdet (EUT L 155 af 18.6.2009, s. 30). Her ydes der EU-medfinansiering til overvågning af AI i fjerkræ samt TSE i kvæg, får og geder.
Såfremt bestyrelsen for Veterinærfonden beslutter, at fonden skal finansiere overvågningsprogrammerne for AI og TSE i 2014, vil Veterinærfonden have udgifter pr. 1. januar 2014, hvorfor der skal ske en gebyropkrævning med virkning fra 1. januar 2014, hvor loven  og Veterinærfonden  træder i kraft.
Gebyret for 2014, der skal fastsættes i en bekendtgørelse, jf. lovforslaget § 36 c, stk. 5, vil således dække perioden 1. januar 2014 til og med 31. december 2014, og vil blive opkrævet umiddelbart efter bekendtgørelsens ikrafttrædelse.
Den manglende kapital ved Veterinærfondens opstart skyldes, at EU-medfinansiering er bagudbetalt, og at fonden mangler erhvervets egenfinansiering.
Den manglende kapital i fonden, herunder i starten af et kalenderår, til betaling af udgifter dækkes ved, at Fødevarestyrelsen yder et tilskud til Veterinærfonden.
Det er hensigten, at dette tilskud skal finansieres via Finansloven.
Dette tilskud udlignes efter en gebyrindtægt, opkrævet af Fødevarestyrelsen, hvorved der ikke er nogen nettoudgift for staten.
 Det er hensigten, at Fødevarestyrelsen stiller sekretariats-bistand til rådighed for Veterinærfonden, og omkostningerne forbundet hermed dækkes af gebyret.
 Sekretariatsbistanden omfatter ud over almindelig sekretariatsbistand bl.a. følgende:
  Indgåelse af aftaler vedrørende køb af eksempelvis analyser, hvor det kan være nødvendigt at gennemføre et EU-udbud, udarbejdelse af budgetter, sikre opkrævning af gebyrer, betaling af løbende udgifter, udarbejdelse af årsregnskab og vedtægt, sikre revision af regnskab og hjemsøgning af EU-medfinansiering.
  Betaling af driftsudgifter for opkrævning, revision af årsregnskab m.v.
Det er hensigten, at NaturErhvervstyrelsen skal føre tilsyn med Veterinærfondens virksomhed.
Dette omfatter bl.a., at NaturErhvervstyrelsen skal have regnskabsmateriale, mødereferater samt andet relevant materiale, der vedrører Veterinærfondens midler og administrationen heraf, fremlagt til gennemsyn.
De nærmere regler om adgang til Veterinærfondens regnskabsmateriale, bestyrelsens pligt overfor tilsynet, omfanget af tilsynet og bestemmelser for indsendelse af materiale til NaturErhvervstyrelsen m.v. vil fremgå af en bekendtgørelse.
NaturErhvervstyrelsen vil desuden som tilsynsmyndighed kunne kræve alt relevant materiale fremlagt på et hvilket som helst tidspunkt.
2.2. Udstedelse af identifikationsdokument for enhovede dyr (hestepas) 2.2.1. Gældende ret I henhold til Kommissionens forordning (EF) nr. 504/2008 om gennemførelse af Rådets direktiv 90/426/EØF og 90/427/EØF for så vidt angår metoder til identifikation af enhovede dyr (EUT L 149 af 7.6.2008, s. 3)  i det følgende benævnt »forordningen«  skal alle dyr af hesteslægten identificeres.
Enhovede dyr er dyr af heste-, zebra- eller æselarten eller dyr, der fremkommer ved krydsning heraf.
Det primære formål med forordningen er at sikre fødevarekædeoplysninger.
Et af midlerne til opnåelse af dette er, at der for hvert enkelt dyr skal udstedes et identifikationsdokument, ligesom dyret skal mærkes og registreres i en database.
Formålet med denne identifikation er at sikre, at heste, der er blevet behandlet med lægemidler, som udelukker dem fra anvendelse til konsum, ikke slagtes med henblik på konsum.
De lægemidler, for hvilke anvendelse medfører udelukkelse af hesten fra konsum, er lægemidler med indhold af aktive stoffer, for hvilke der ikke er fastsat maksimale grænseværdier, jf.
Kommissionens forordning (EU) nr. 37/2010 (EUT L 15 af 20.1.2010, s. 172), og som ikke er optaget på listen over stoffer, som anses for uundværlige til behandling af heste, jf.
Kommissionens forordning (EF) nr. 1950/2006 (EUT L 367 af 22.12.2006, s. 33-45).
I forordningen deles de enhovede dyr op i to grupper.
Den første gruppe omfatter enhovede dyr, der holdes til opdræt og som brugsdyr (de såkaldte hobbydyr). Den anden gruppe er de registrerede enhovede dyr, der omfatter avlsdyr, der er eller kan optages i en stambog, der føres af en officielt anerkendt avlsforening/-organisation samt heste, der er registreret af en organisation, som administrerer konkurrence- eller væddeløbsheste.
 I henhold til forordningens artikel 4, stk. 3, skal den kompetente myndighed udpege det organ, der skal udstede identifikationsdokumentet til enhovede dyr, der holdes til opdræt og som brugsdyr (hobbydyr). I Danmark er Videncentret for Landbrug, Heste, blevet udpeget til at fungere som udstedende organ for identifikationsdokument for disse dyr.
Herudover udstedes der identifikationsdokumenter til gruppen af registrerede enhovede dyr.
De bliver på nuværende tidspunkt udstedt af officielt anerkendte avlsforeninger/-organisationer eller af en organisation, som varetager opgaven på vegne af den officielt anerkendte avlsforening/-organisation.
En forudsætning for at opnå officiel anerkendelse er, at kravene i bekendtgørelsen om avlsmæssige betingelser for omsætning af hovdyr (bekendtgørelse nr. 566 af 5. juli 1999) er opfyldt.
I Danmark er det Fødevarestyrelsen, der efter ansøgning meddeler officiel anerkendelse.
Identifikationsdokumentet til den gruppe af registrerede enhovede dyr, der udgøres af konkurrence- og væddeløbsheste, udstedes af den organisation, der administrerer de pågældende konkurrencer eller væddeløb.
Der er ikke krav om anerkendelse af disse organisationer.
2.2.2. Lovforslagets indhold I henhold til forordningen udpeger den kompetente myndighed, der i Danmark er Fødevarestyrelsen, det organ, der  for enhovede dyr, der holdes til opdræt og som brugsdyr  skal varetage udstedelse af identifikationsdokumentet og registrering i en database.
Identifikationsdokumentet indeholder fødevarekædeoplysninger i form af visse medicinoptegnelser, der viser, hvorvidt en hest er udelukket fra konsum, og identifikationsdokumentet har derfor stor betydning for fødevaresikkerheden.
På den baggrund vurderes det, at der er behov for en klarere og mere præcis hjemmel til fastsættelse af den udstedende institutions beføjelser.
 Det foreslås at § 4, stk. 1, 1. pkt., i lov om hold af dyr ændres, således at det bliver præciseret, at ministerens beføjelse til at fastsætte regler om registrering og mærkning af dyr også omfatter en bemyndigelse til at fastsætte regler om udstedelse af identifikationsdokument for enhovede dyr (hestepas). Det følger af forordningens artikel 4, stk. 3, at den kompetente myndighed skal udpege det organ, der skal udstede identifikationsdokumentet, og det foreslås endvidere, at der indsættes en bestemmelse i § 66, stk. 4, om at ministeren kan henlægge sine beføjelser til at udstede identifikationsdokument (hestepas) til en privat institution.
Den private institution, der får beføjelsen fra ministeren, vil forestå den daglige drift af ordningen.
I medfør heraf vil den private institution have kompetence til at modtage og behandle ansøgninger vedrørende udstedelse af identifikationsdokument for hvert enkelt dyr, herunder træffe afgørelser, da visse betingelser skal være opfyldt, før et identifikationsdokument kan udstedes, jf. art. 5 i forordningen.
Det vil også være indenfor den private institutions kompetence at træffe afgørelser på den øvrige del af forordningens anvendelsesområde, der angår udstedelse af identifikationsdokument (hestepas).
Det foreslås, at den private institution tillægges kompetence til at opkræve gebyr for udstedelse af identifikationsdokumentet.
Bestemmelser herom, herunder taksterne, vil blive fastsat i en bekendtgørelse.
Det er hensigten, at taksterne vil blive fastsat således, at de tjener til dækning af institutionens udgifter i forbindelse med administration af ordningen.
 Den private institutions opkrævning af gebyrer forudsætter endvidere, at den private institution fører separat regnskab for så vidt angår denne aktivitet og giver Fødevareministeriet fuld indsigt i dette eller alternativt sikrer en revisionspåtegning om regnskabets rigtighed.
Det foreslås, at ministeren bemyndiges til at fastsætte regler om klageadgang og om myndighedernes adgang til at genoptage en sag, efter at der er indgivet klage (remonstration). For så vidt angår bemyndigelsen til at fastsætte regler om den private institutions adgang til at genoptage en sag, efter der er indgivet klage, svarer dette til fremgangsmåden ved størsteparten af den øvrige klagesagsbehandling på ministerområdet.
I det omfang bemyndigelsen vil blive udnyttet til at fastsætte bestemmelser om remonstration, vil der blive ført tilsyn med de afgørelser, den private institution vælger at omgøre.
Den private institutions afgørelser vil kunne indbringes for Fødevareministeriets Klagecenter ligesom andre afgørelser på ministerområdet.
Den private institution er for så vidt angår myndighedsøvelsen i forbindelse med udstedelse af hestepas omfattet af lov om offentlighed i forvaltningen (offentlighedsloven), jf. offentlighedslovens § 5.
Det foreslås, at præciseringen i § 4, stk. 1, 1. pkt., både omfatter enhovede dyr, der holdes til opdræt og som brugsdyr, og de registrerede enhovede dyr.
Ligeledes foreslås delegationshjemlen i § 66, stk. 4, at omfatte begge grupper af enhovede dyr.
Baggrunden herfor er at give mulighed for at udpege en privat institution til også at udstede identifikationsdokumenter til gruppen af registrerede enhovede dyr.
Dette kan bl.a. blive aktuelt, hvis der fastsættes EU-lovgivning om, at udstedelse af hestepas skal foretages af ét organ.
3. Økonomiske og administrative konsekvenser for det offentlige Den del af lovforslaget, der vedrører Veterinærfonden, indeholder ingen økonomiske konsekvenser for det offentlige, idet overvågning og bekæmpelse af dyresygdomme og zoonoser samt Fødevarestyrelsens sekretariatsbistand for Veterinærfonden er gebyrfinansieret.
Den anden del af lovforslaget, der handler om udstedelse af identifikationsdokumenter for enhovede dyr (hestepas) medfører, at der skal etableres en klageadgang til Fødevareministeriets Klagecenter.
Antallet af klagesager kan ikke på forhånd fastsættes, men skønnes at blive af mindre omfang.
Veterinærfonden vil medføre omkostninger til sekretariatsbistand og tilsyn på ca. 0,8 mio. kr. (inkl. indirekte omkostninger, såsom driftsudgifter til opkrævning af gebyr og revision), som finansieres via det gebyr, der opkræves fra besætningsejerne.
Omkostning til sekretariatsbistand vil variere over tid i forhold til niveauet af overvågning og bekæmpelse af dyresygdomme og zoonoser, som skal finansieres af Veterinærfonden.
Finansiering af eventuel overvågning og bekæmpelse af andre dyresygdomme og zoonoser end AI og TSE vil øge omkostningerne til sekretariatsbistand.
Det modsatte vil være tilfældet, hvor finansiering via Veterinærfonden reduceres, hvis eksempelvis ét af de nuværende overvågnings- og bekæmpelsesprogrammer udgår.
 Udgifter til ikke-fradragsberettiget købsmoms vil for den foreslåede Veterinærfond afholdes ved træk på momsreserven.
4. Økonomiske og administrative konsekvenser for erhvervslivet I forbindelse med sekretariatsbistand og andre driftsudgifter vedrørende Veterinærfonden vil der i 2014 være et finansieringsbehov på ca. 0,8 mio. kr., som vil blive pålagt erhvervet.
Det foreslås, at besætningsejerne opkræves et årligt gebyr til finansiering af udgifter til overvågning og bekæmpelse af dyresygdomme og zoonoser.
Gebyret vil afhænge af niveauet af overvågning og bekæmpelse af dyresygdomme og zoonoser samt niveauet for EU-medfinansiering.
Det forventes, at niveauet for EU-medfinansiering i 2014 vil svare til ca. 50 % af de samlede udgifter.
Det er estimeret, at i 2014 vil Veterinærfondens udgifter være 4,3 mio. kr. under den forudsætning, at EU-medfinansieringen og priserne vedrørende overvågningsprogrammerne for AI og TSE vil være på samme niveau som i 2013. Der vil ikke blive opkrævet noget gebyr eller være nogen administrationsomkostning, hvis der ikke er overvågnings- eller bekæmpelsesprogrammer, som skal finansieres af Veterinærfonden.
 Veterinærfonden er udgiftsneutral for Fødevarestyrelsen, og erhvervets bidrag er  bortset fra den del, der vedrører administrationen af fonden  en omlægning fra direkte betaling til et gebyr til Fødevarestyrelsen.
Ved et samlet indkøb af analyser m.v. til overvågning og bekæmpelse, vurderes det, at der vil kunne opnås lavere analysepriser, således at erhvervet får færre udgifter til overvågning og bekæmpelse af dyresygdomme og zoonoser på sigt.
Udbuddet i forhold til indkøb af analyser m.v. vil blive lavet således, at det vil kunne opsiges, hvis EU-medfinansieringen til et overvågnings- eller bekæmpelsesprogram stopper midt i udbudsperioden.
For så vidt angår den del af lovforslaget, der omhandler udstedelse af hestepas og den private institutions opkrævning af gebyrer, har det ingen økonomiske konsekvenser for erhvervet, da der allerede i dag opkræves et gebyr for udstedelse af hestepas.
Det er blevet oplyst af Videncenter for Landbrug, Heste, at gebyret forventes at ligge på 1-2 mio. kr. årligt, hvilket er beregnet ud fra de forudgående år, og at prisen for et hestepas er 385 kr.
Den foreslåede etablering af Veterinærfonden vil medføre administrative lettelser for erhvervet.
Erhvervet skal ikke længere indgå aftaler med laboratorier om analyse af prøver, og herved undgår erhvervet at afholde og bogføre de løbende udgifter til laboratorierne.
Leverandører af analyser m.v. til overvågning og bekæmpelse af dyresygdomme og zoonoser vil opnå en væsentlig administrativ besparelse, da det med forslaget kun vil være Veterinærfonden, der vil købe ydelser, mod i dag mange ordregivere.
Endvidere skal erhvervet ikke længere videreformidle og udbetale modtaget EU-medfinansiering til besætningsejere, hvilket er en administrativ lettelse.
Det skyldes, at EU-medfinansiering bliver udbetalt til Veterinærfonden, da den har afholdt alle udgifter til overvågning og bekæmpelse.
Fødevarestyrelsen vil i første omgang opkræve gebyr fra alle besætninger, hvor der bliver overvåget for AI og TSE.
Det vil sige alle kvægbesætninger samt fjerkræbesætninger med mere end 100 dyr, da der kun bliver overvåget i fjerkræbesætninger med mere end 100 dyr.
For så vidt angår får og geder kan EU-medfinansieringen afholde alle analyseudgifter, og dermed skal besætninger med får og geder ikke betale noget gebyr.
 Herudover indeholder lovforslaget ingen økonomiske eller administrative konsekvenser for erhvervslivet.
 Lovforslaget har været forelagt Erhvervsstyrelsens Team Effektiv Regulering, som har vurderet, at forslaget ikke indeholder administrative konsekvenser for erhvervslivet.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Den del af lovforslaget, der vedrører etablering af Veterinærfonden relaterer sig til Rådets beslutning af 25. maj 2009 (2009/470/EF) om visse udgifter på veterinærområdet.
Der er ikke statsstøtteretlige aspekter ved forslaget, jf.
EU-Kommissionens meddelelse om EF-rammebestemmelser for statsstøtte til landbrug og skovbrug for 2007-2013 (2006/C 319/01).
Den del af forslaget, der omhandler udpegning af et privat organ til at udstede pas til enhovede dyr (hobbyheste) har relation til Kommissionens forordning (EF) nr. 504/2008 om gennemførelse af Rådets direktiv 90/426/EØF og 90/427/EØF for så vidt angår metoder til identifikation af enhovede dyr.
Ifølge artikel 288 i traktaten om den Europæiske Unions funktionsmåde gælder en forordning umiddelbart i hver medlemsstat.
Muligheden for at henlægge kompetencen til at udstede identifikationsdokument for enhovede dyr til en privat institution følger af forordningens artikel 4, stk. 3, hvorefter den kompetente myndighed skal udpege det organ, der skal udstede identifikationsdokument til enhovede dyr.
8. Høring Et udkast til lovforslaget har været i høring hos følgende myndigheder og organisationer m.v.: A-consult a/s, Advokatrådet, ALECTIA, Alimentas ApS, Alternativfondet, Anticimex Arbejdsgiverforeningen for konditorer, bagere og chokolademagere (AKBC), A/S Mortalin, Arbejderbevægelsens Erhvervsråd, Astma- og Allergiforbundet, Bager- og Konditormestre i Danmark, Biodania, Biodynamisk Forbrugersammenslutning, Brancheforeningen for farmaceutiske industrivirksomheder i Danmark, Brancheforeningen for Kaffe og The (v/ Niels Gade), Brancheforeningen for Lægemiddelvirksomheder i Danmark (LIF), Brancheforeningen SPT, Bryggeriforeningen, Bureau Veritas Denmark, Center for Miljø og Toksikologi på DHI Vand-Miljø-Sundhed, CIBIS  Fødevarerådgivning, Coop Danmark, Dacopa, DAKA, DAKOFO Danish Seafood Association (DSA), Dankost ApS, Danmarks Aktive Forbrugere, Danmarks Apotekerforening, Danmarks Biavlerforening, Danmarks Farve- og Lakindustri (FDLF), Danmarks Fiskehandlerem, Danmarks Fiskeriforening, Danmarks Krebseavlerforening, Danmarks Restauranter og Caféer Danmarks Skibsmæglerforening, Danmarks Tekniske Universitet (DTU), DTU, Fødevareinstituttet, DTU, Veterinærinstituttet, Dansk Akvakultur, Dansk Erhverv, Dansk Elite Smiley ApS, Dansk Fåreavl, Dansk Galop, Dansk Gede Union, Dansk Hunderegister, Dansk Isindustri, Dansk Kennel Klub, Dansk Kvæg, Dansk Landbrugsrådgivning, Dansk Skaldyrcenter, Dansk Supermarked, Dansk Transport og Logistik (DTL), Dansk Travsports Centralforbund, Dansk Varefakta Nævn, Dansk Åleproducentforening, Danske Advokater, Danske Fugleforeninger, Danske Lammeproducenter, Danske Læskedrik Fabrikanter, Danske Regioner, Danske Slagtermestre, Danske Slagtermestres landsforening, Danske Speditører, Danske Svineproducenter, Datatilsynet, DAZA (Danske Zoologiske Haver og Akvarier), DCA - Nationalt Center for Fødevarer og Jordbrug v/Aarhus Universitet, De Samvirkende Købmænd, Den Danske Brancheorganisation for Vitalmidler, Den Danske Dyrlægeforening, Det Danske Fjerkræraad, Det Dyreetiske Råd, Det Sundhedsvidenskabelige Fakultet, Københavns Universitet, Det Veterinære Sundhedsråd, DFO, Dansk Flavour Organisation, DHI, Center for Miljø og Toksikologi, Afdeling: HHS, DI Fødevarer, DI Handel, Diabetesforeningen, Diagnostica ApS, DOSO  DyreværnsOrganisationernes SamarbejdsOrganisation, Dyrefondet, Dyreforsøgstilsynet, Dyrenes Beskyttelse, Dyreværnsforeningen Alle Dyrs Ret, Dyreværnsrådet, E-Branchekoden ApS, Ecscomv/Kim Iversen, EFSA, Elite Food Aps, Emballageindustrien, EMCON, Eurofins Steins Laboratorium A/S, Faglig Fælles Forbund 3F, Fairtrade Mærket, FEHA, Felis Danica, Fokus på Dyr, Foodcare, FoodEfficiency, Forbrugerrådet, Force Technology, Dansk Ride Forbund, Foreningen Aktive Dyrerettigheder, Foreningen Fair Dog, Foreningen af Tilsynsfunktionærer, Foreningen af Danske Spiritusfabrikanter, Foreningen for Biodynamisk Jordbrug (biodynamisk), Foreningen, Muslingeerhvervet (FME), FS-C.dk (Food Safety Consult), FødevareExperten, Fødevaregruppen, Fødevarekonceptet, Gigtforeningen, Greenpeace, Grøn hverdag, Hatting-KS A/S, HELSAM, Helsebranchens Leverandørforening, Hesteinternatet af 1999, Hestens Værn, Hjerteforeningen, HORESTA, HygiejneGruppen, Højmarklaboratoriet a/s, Håndværksrådet, International Transport Danmark, Kantineledernes Landsklub, KGH Customs Services, Danmark, KGH Customs Services, Sverige, Kopenhagen Fur Kommunernes Landsforening, Kontrolgruppen, Konsumfiskeindustriens Arbejdsgiverforening, Kost, Motion & Sund fornuft (KMS), Kost og ernæringsforbundet, Kræftens Bekæmpelse, Kuluk consult ApS, Landbrug og Fødevarer, Landsforeningen af Danske Mælkeproducenter, Landsforeningen for Bæredygtigt Landbrug, Landsforeningen Komitéen mod Dyreforsøg, Landsforeningen til Oplysning om og Afskaffelse af Vivisektion i Danmark, Landskontoret for Heste, Lolex aps, Lynges E.
Kontrol, Mejeriforeningen, Møllers Fødevarerådgivning, Ninkovich Consult ApS v/ Dyrlæge Ognjen Ninkovic, NOAHs Sekretariat (noah), NOPALAX, Nærbutikkernes Landsforening, OASA, Plastindustrien i Danmark, Q-food ApS, QMS- Consult, Rigsadvokaten, Rigspolitichefen, Rådet for Dyreforsøg, Rådet vedrørende Hold af Særlige Dyr, SamMark, Sedan, Sills & Løndal Rådgivning, Aps, Slagtermestre og Ostehandlerforeningen Danmark, Smiley-One, SPF-Danmark, Stop Spild Af Mad, Sundhedsrådet, Teknologisk Institut, Veterinærmedicinsk Industriforening, Videncenter for Svineproduktion, Videncenter for Landbrug, Videncentret For Landbrug, Økologisk Landsforening, WSPA Danmark.
Bemærkninger til lovforslagets enkelte bestemmelser Til § 1 Til nr. 1.
 Med forslaget foreslås § 4, stk. 1, 1. pkt., ændret, således at det bliver præciseret, at ministerens beføjelse til at fastsætte regler om registrering og mærkning af dyr også omfatter en bemyndigelse til at fastsætte regler om udstedelse af identifikationsdokument for enhovede dyr (hestepas). Der henvises i øvrigt til lovforslagets almindelige bemærkninger afsnit 2.2.2.
 Til nr. 2.
Med forslaget til § 36 c, stk. 1, bemyndiges ministeren til at etablere en Veterinærfond, som har til formål at afholde udgifter til overvågning og bekæmpelse, hvortil der kan hjemsøges EU-medfinansiering.
Samtidigt sikres det, at udgifterne for erhvervet til overvågning og bekæmpelse af dyresygdomme og zoonoser holdes på et så lavt niveau som muligt.
Endvidere vil finansiering via Veterinærfonden være med til at modvirke et eventuelt økonomisk incitament til at undlade den lovpligtige overvågning og bekæmpelse af dyresygdomme og zoonoser.
Efter forslagets § 36 c, stk. 2, vil Veterinærfonden blive ledet af en bestyrelse bestående af mindst tre personer: En formand og to medlemmer, som ministeren udpeger.
Veterinærdirektøren i Fødevarestyrelsen er formand for bestyrelsen.
Herudover udpeger ministeren en repræsentant for offentlige interesser, her tænkes der i første omgang på en repræsentant i regi af Fødevareministeriet, samt en repræsentant, som indstilles af Landbrug & Fødevarer.
Veterinærfondens bestyrelse kan desuden udvides med flere medlemmer, jf. § 36 c, stk. 2, 1. pkt.
Funktionsperioden for bestyrelsen vil være på fire år, og der vil ikke blive udbetalt honorar til bestyrelsens medlemmer.
Bestyrelsens medlemmer kan genindstilles og genudpeges.
De nærmere bestemmelser om dette vil blive fastsat i fondens vedtægt.
Efter forslagets § 36 c, stk. 3, 1. pkt., vil regler om betaling af ydelser, udarbejdelse af budget og regnskab, administration, revision og tilsyn, blive fastsat i en bekendtgørelse for Veterinærfonden.
Endvidere fastsættes instrukser for sekretariatsbistanden i bekendtgørelsen.
Fødevarestyrelsens sekretariatsbistand vil omfatte udarbejdelse af regnskab og budget, betaling af løbende udgifter, gennemførelse af udbud, indgåelse af aftaler, hjemsøgning af EU-medfinansiering samt at sikre revision af regnskabet m.v.
Efter forslagets § 36 c, stk. 3, 2. pkt., udarbejdes de nærmere retningslinjer vedrørende Veterinærfonden i en vedtægt.
Vedtægten vil skulle indeholde bestemmelser om navn, hjemsted, formål, økonomi, fondens ledelse, genudpegning af bestyrelsesmedlemmer, bestyrelsens pligter og ansvar, tegningsret, vedtægtsændringer, ophævelse af fonden m.v.
Veterinærfondens vedtægt, herunder ændringer til fondens vedtægt, skal godkendes af ministeren, og vedtægten vil være offentlig tilgængelig.
Lovforslagets § 36 c, stk. 4, foreslår, at Veterinærfondens budget og regnskab skal godkendes af ministeren.
Det er hensigten, at ministerens godkendelsesbeføjelse, ligesom tilsynet med Veterinærfonden, vil blive delegeret til NaturErhvervstyrelsen.
Med lovforslagets § 36 c, stk. 4., 2. pkt., fastsættes det, at betaling af afgifter i henhold til momsloven, som er afholdt ved køb af varer og tjenesteydelser i forbindelse med overvågning og bekæmpelse af dyresygdomme og zoonoser, afholdes ved træk på momsreserven, jf.
Finansloven § 35.12.01. Ikke-fradragsberettiget købsmoms, drift, svarende til det gældende for statslige institutioner og selvejende institutioner af bevillingstypen statsfinansieret selvejende institution.
På grundlag af Veterinærfondens regnskabsmæssige registrering af købsmomsen overføres regnskabstallet til finanslovens § 35, hvor det samles for staten som helhed.
Efter forslagets § 36 c, stk. 5, vil opkrævning af gebyr ske ud fra registreringer i det Centrale HusdyrbrugsRegister (CHR). Den årlige gebyrsats vil blive fastsat ud fra budgettet til overvågning og bekæmpelse af dyresygdomme og zoonoser for det kommende år samt ud fra antal besætninger registeret i CHR for den pågældende dyreart.
Gebyret vil endvidere blive fastsat, så der differentieres i forhold til antal dyr i besætningerne.
De forskellige gebyrsatser vil fremgå af en bekendtgørelse.
Der kan imidlertid opstå en situation, hvor yderligere opkrævning af gebyr er nødvendig i det samme budgetår.
Det kunne eksempelvis være et overvågnings- eller bekæmpelsesprogram, som kræves iværksat af EU-kommissionen enten med kort varsel eller i tilfælde af, at effekten af et nyt bekæmpelsesprogram er afhængig af, at tiltagene iværksættes hurtigst muligt, og hvor bestyrelsen for Veterinærfonden beslutter, at fonden skal forestå finansieringen.
Dette gebyr vil blive opkrævet efter de samme principper, som det årlige gebyr for overvågning og bekæmpelse af dyresygdomme og zoonoser, hvortil der kan hjemsøges EU-medfinansiering.
Med lovforslaget § 36 c, stk. 6, kan ministeren henlægge sine beføjelser til at opkræve gebyrer i forhold til Veterinærfonden til en privat institution.
Det er hensigten, at selve opkrævningen af gebyret skal henlægges til Videncenter for Landbrug for at minimere de administrative udgifter for erhvervet.
Opkrævningen er beskrevet nærmere i lovforslagets almindelige bemærkninger, afsnit 2.1.2.
Lovforslagets § 36 c, stk. 7, fastslår, at ministeren skal føre tilsyn med Veterinærfondens virksomhed.
NaturErhvervstyrelsen fører tilsyn med ministeriets eksisterende produktionsafgiftsfonde og besidder dermed en tilsynskompetence.
Derfor er det hensigten, at NaturErhvervstyrelsen skal føre tilsyn med, at Veterinærfonden ikke handler i strid med lovforslagets kapitel 6 a, regler fastsat i medfør heraf, herunder fondens vedtægt, samt lovgivningen i øvrigt.
I den forbindelse kan NaturErhvervstyrelsen på et hvilket som helst tidspunkt foretage gennemsyn af fondens regnskabsmateriale m.v.
Det omfatter, at NaturErhvervstyrelsen kan kræve, at Veterinærfonden udleverer regnskabsmateriale, mødereferater samt andet relevant materiale, der vedrører fondens midler og administrationen heraf.
 Til nr. 3.
Den foreslåede ændring i § 66, stk. 3, har til formål at skabe ensartethed i klagebestemmelserne på Fødevareministeriets område.
For så vidt angår bemyndigelsen til at fastsætte regler om den private institutions adgang til at genoptage en sag, efter der er indgivet klage, svarer dette til fremgangsmåden ved størsteparten af den øvrige klagesagsbehandling på ministerområdet.
I det omfang bemyndigelsen vil blive udnyttet til at fastsætte bestemmelser om remonstration, vil der blive ført tilsyn med de afgørelser, den private institution vælger at omgøre.
 Til nr. 4.
 Der foreslås indsat et nyt stk. 4 i § 66, hvorefter ministeren for fødevarer, landbrug og fiskeri bemyndiges til at henlægge sine beføjelser til at udstede identifikationsdokument (hestepas) for enhovede dyr til en privat institution.
Den private institution, der får beføjelsen fra ministeren, vil forestå den daglige drift af ordningen.
I medfør heraf vil den private institution have kompetence til at modtage og behandle ansøgninger vedrørende udstedelse af identifikationsdokument for hvert enkelt dyr, herunder træffe afgørelser, da visse betingelser skal være opfyldt, før et identifikationsdokument kan udstedes, jf. art. 5 i Rådets forordning (EF) nr. 504/2008. Det vil også være indenfor den private institutions kompetence at træffe afgørelser på den øvrige del af forordningens anvendelsesområde, der angår udstedelse af identifikationsdokument (hestepas).
Den private institutions afgørelser kan indbringes for Fødevareministeriets Klagecenter på samme måde som de øvrige afgørelser på ministerområdet.
Den private institution er for så vidt angår myndighedsøvelsen i forbindelse med udstedelse af hestepas omfattet af § 5 i offentlighedsloven (lov nr. 606 af 12. juni 2013).
Den private institution tillægges kompetence til at opkræve et gebyr for udstedelse af identifikationsdokumentet.
Bestemmelserne herom, herunder taksterne, fastsættes i en bekendtgørelse.
Det er hensigten, at taksterne vil blive fastsat, således at de tjener til dækning af institutionens udgifter i forbindelse med administration af ordningen.
Det foreslås, at den materielle hjemmel i § 4, stk. 1, 1. pkt., både omfatter enhovede dyr, der holdes til opdræt og som brugsdyr, og registrerede enhovede dyr.
Ligeledes foreslås delegationshjemlen i § 66, stk. 4, at omfatte begge grupper af enhovede dyr.
Hermed er der mulighed for at udpege en privat institution til også at udstede identifikationsdokumenter til gruppen af registrerede enhovede dyr.
Dette kan bl.a. blive aktuelt, hvis der fastsættes EU-regler om, at udstedelse af hestepas for begge grupper af enhovede dyr skal foretages af ét organ.
Til § 2 Det foreslås, at loven træder i kraft den 1. januar 2014, da Veterinærfondens administrative struktur skal være på plads, førend der kan søges om EU-medfinansiering.
Til § 3 Lovforslagets § 3 indeholder bestemmelse om lovens territoriale gyldighedsområde.
Det foreslås, at de foreslåede ændringer ikke gælder for Færøerne og Grønland, men at ændringerne vil kunne sættes helt eller delvis i kraft for Grønland ved kongelig anordning med de ændringer, som de grønlandske forhold tilsiger.
