Nr LSF 161 Forslag til Lov om ændring af lov om arbejdsformidling og  

 arbejdsløshedsforsikring m.v. (Betalingsterminer, kontingentrestance,  

 samadministration m.v.) Fremsat af arbejdsministeren (Kirkegaard) den 16. december 1992 § 1 I lov om arbejdsformidling og arbejdsløshedsforsikring m.v., jf.  

 lovbekendtgørelse nr. 752 af 1. september 1992, foretages følgende ændringer:
 1. I § 41, stk. 1, nr. 3, litra g indsættes efter  

 »medlem af Folketinget«: », Europa-Parlamentet«.
 2. § 46, stk. 1, affattes således:
»Dagpenge ydes for indtil 6 dage om ugen efter reglerne i kapitel 10.  

 Beregning af dagpenge sker for en uge ad gangen.
Udbetaling sker bagud for 4  

 henholdsvis 5 uger, således at hver udbetalingsperiode slutter næstsidste  

 søndag i en måned.
Direktøren for arbejdsløshedsforsikringen kan ændre en  

 udbetalingsperiode, når særlige forhold taler herfor.
Direktøren fastsætter  

 nærmere regler om, hvornår dagpengene skal være til disposition for  

 medlemmet, herunder om, at udbetaling fra arbejdsløshedskasserne først sker  

 på månedens sidste bankdag.«.
 3. I § 55, stk. 2, udgår: »og 9«.
 4. I § 55, stk. 3, 1. pkt., ændres »stk. 12« til:  

 »stk. 11«.
 5. I § 55, stk. 5, ændres »stk. 1 og 4« til:  

 »stk. 1, 3 og 4«.
 6. I § 56, stk. 1, 2. pkt., indsættes efter »medlem af  

 Folketinget«: », Europa-Parlamentet«.
 7. § 62 a, stk. 2, affattes således:
»Stk. 2. Et medlem kan dog bevare dagpengeretten ved  

 deltagelse i undervisning om dagen før kl. 16, hvis undervisningen ikke er  

 eller kan sidestilles med undervisning, der er godkendt som  

 støtteberettigende efter lov om Statens Uddannelsesstøtte.
Dagpengeretten kan  

 ligeledes bevares ved deltagelse i enkeltfagsundervisning på HF- og  

 studentereksamensniveau, herunder erhvervsrettede gymnasiale uddannelser,  

 hvis undervisningen ikke har et sådant omfang, at den er støtteberettigende  

 efter lov om Statens Uddannelsesstøtte.
Dagpengeretten kan endvidere bevares  

 ved deltagelse i undervisning svarende til folkeskolens 8.-10. klassetrin  

 samt i undervisning på danske folkehøjskoler i Sydslesvig.
Dagpengeretten kan  

 dog ikke bevares, hvis uddannelsen berettiger til godtgørelse efter lov om  

 arbejdsmarkedsuddannelser.«.
 8. § 62 a, stk. 5, affattes således:
 »Stk. 5. Direktøren for arbejdsløshedsforsikringen fastsætter  

 efter forhandling med Landsarbejdsnævnet nærmere regler om de spørgsmål, der  

 er nævnt i stk. 2-4, herunder regler om, hvilke former for uddannelse, der  

 kan sidestilles med uddannelse godkendt som støtteberettigende efter lov om  

 Statens Uddannelsesstøtte, og regler om medlemmets pligt til at underrette  

 arbejdsformidlingen om deltagelse i undervisningen.«.
 9. I § 72, stk. 2, udgår: »og 9«.
 10. I § 72, stk. 3, 1. pkt., ændres »stk. 12«  

 til: »stk. 11«.
 11. § 75 f, stk. 1, affattes således:
»Efterløn udbetales bagud for 4 henholdsvis 5 uger, således at hver  

 udbetalingsperiode slutter næstsidste søndag i en måned.
Direktøren for  

 arbejdsløshedsforsikringen kan ændre en udbetalingsperiode, når særlige  

 forhold taler herfor.
Direktøren fastsætter nærmere regler om, hvornår  

 efterlønnen skal være til disposition for medlemmet, herunder om, at  

 udbetaling fra arbejdsløshedskasserne først sker på månedens sidste  

 bankdag.«.
 12. I § 75 h, stk. 4, ændres »§ 57, stk.  

 7« til: » § 57, stk. 6«.
 13. § 75 m, stk. 1, affattes således:
»Overgangsydelse udbetales bagud for 4 henholdsvis 5 uger, således at  

 hver udbetalingsperiode slutter næstsidste søndag i en måned.
Direktøren for  

 arbejdsløshedsforsikringen kan ændre en udbetalingsperiode, når særlige  

 forhold taler herfor.
Direktøren fastsætter nærmere regler om, hvornår  

 overgangsydelsen skal være til disposition for medlemmet, herunder om, at  

 udbetaling fra arbejdsløshedskasserne først sker på månedens sidste  

 bankdag.«.
 14. § 78 affattes således:
» § 78. Et medlem skal betale medlemsbidrag efter § 76 til de  

 af kassen fastsatte tidspunkter.
Medlemsbidraget skal vedrøre en nærmere  

 angiven periode.
Stk. 2. Et medlem, der undlader at betale medlemsbidrag rettidigt,  

 slettes som medlem af kassen med virkning fra det tidspunkt, indtil hvilket  

 medlemmet har betalt bidrag.
Slettelse kan dog kun finde sted, hvis medlemmet  

 ikke har betalt det skyldige medlemsbidrag senest 3 uger efter, at medlemmet  

 skriftligt er blevet underrettet om kontingentrestancen.
Stk. 3. Skrivelsen efter stk. 2, 2. pkt., skal afsendes til de  

 medlemmer, der ved den forudgående måneds slutning ikke har betalt det fulde  

 medlemsbidrag, der forfalder til betaling i denne måned.
Skrivelsen skal  

 udtrykkeligt angive, at medlemmet vil blive slettet, hvis det skyldige  

 medlemsbidrag ikke bliver betalt.
 Stk. 4. Kassen skal opkræve restancegebyr i forbindelse med  

 udsendelse af skrivelsen efter stk. 2, 2. pkt., og restancegebyret betragtes  

 som en del af det skyldige medlemsbidrag.
 Stk. 5. Hvis det skyldige medlemsbidrag betales senest 4 uger  

 efter, at medlemmet skriftligt er blevet orienteret om slettelsen, ophæves  

 slettelsen.
 Stk. 6. Direktøren for arbejdsløshedsforsikringen kan bestemme, at  

 fristen efter stk. 2, 2. pkt., forlænges for en kasse eller en gruppe af  

 medlemmer af kassen, når særlige forhold medfører væsentlige vanskeligheder  

 for kassens medlemmer (gruppen af medlemmer) ved at overholde fristen.
 Stk. 7. Direktøren for arbejdsløshedsforsikringen fastsætter efter  

 forhandling med Landsarbejdsnævnet de nærmere regler for anvendelsen af  

 bestemmelserne i stk. 1-6, herunder regler om udelukkelse fra ret til  

 dagpenge for medlemmer, der har undladt at betale medlemsbidrag  

 rettidigt.«.
 15. I § 79, stk. 1, indsættes efter »kapitel 9,»:  

»§ 57, stk. 2,».
 16. § 86, stk. 8, ophæves.
 Stk. 9-12 bliver herefter stk. 8-11.
 17. I § 86 indsættes efter stk. 12, der bliver stk.  

 11, som nyt stykke:
»Stk. 12. Stk. 1-11 finder tilsvarende anvendelse på  

 iværksætterydelse og uddannelsesydelse efter lov om arbejdstilbud til ledige,  

 der er udbetalt med urette.
Herunder kan der efter stk. 8 ske udpantning og  

 indeholdelse i løn m.v., hvor den fejlagtige udbetaling skyldes medlemmets  

 svigagtige forhold, jf. stk. 4, når kravet er fastslået i en afgørelse  

 truffet af Direktoratet for Arbejdsløshedsforsikringen eller Arbejdsmarkedets  

 Ankenævn.«.
 18. I § 88 indsættes efter stk. 1 som nyt stykke:
 »Stk. 2. Direktøren for arbejdsløshedsforsikringen fastsætter  

 efter forhandling med Landsarbejdsnævnet regler om, under hvilke betingelser  

 en arbejdsløshedskasse kan administreres af eller sammen med en faglig  

 organisation, samt nærmere regler om administrationen.«.
 Stk. 2-5. bliver herefter stk. 3-6.
 19. § 98, stk. 3, ophæves.
 Stk. 4 og 5 bliver herefter stk. 3 og 4.
 20. I § 99, stk. 1, ændres »§ 75 c, stk.  

 4« til: »75 c, stk. 5 og 6«.
 21. I § 99, stk. 4, ændres »§ 86, stk. 9-12« til:  

 »§ 86, stk. 8-12«.
§ 2 Stk. 1. Loven træder i kraft den 1. april 1993.
 Stk. 2. Arbejdsministeren fastsætter dog tidspunktet for  

 ikrafttræden af § 1, nr. 3-4 og nr. 9-10.
§ 3 Stk. 1. Hvis begæring om optagelse efter bestemmelsen i § 1, nr.  

 1, fremsættes inden 4 uger efter lovens vedtagelse, vil medlemmet blive  

 stillet som om optagelse var sket den 31. marts 1992 for så vidt angår  

 medlemskravet for ret til efterløn i § 75 b.
 Stk. 2. I perioden indtil 1. juli 1993 fastsætter direktøren for  

 arbejdsløshedsforsikringen regler om gradvis overgang fra 14-dages til  

 månedsvise udbetalinger af dagpenge.
Bemærkninger til lovforslaget Almindelige bemærkninger Lov nr. 114 af 24. marts 1970 om arbejdsformidling og  

 arbejdsløshedsforsikring m.v. (Folketingstidende 1969-70, FF. sp. 3222, 3605  

 og 4473, tillæg A sp. 2369; tillæg B sp. 673; tillæg C sp. 321) er senest  

 bekendtgjort ved lovbekendtgørelse nr. 752 af 1. september 1992.
Lovforslaget indeholder følgende elementer 1. Ligestilling af medlemmer af Europa-Parlamentet med medlemmer af  

 Folketinget og regeringen i relation til optagelses- og arbejdskravsreglerne  

 (§ 1, nr. 1 og 6).
 2. Omlægning af udbetalingsterminer for dagpenge, efterløn og  

 overgangsydelse (§ 1, nr. 2, 11 og 13).
 3. Ændrede regler ved kontingentrestance (§ 1, nr. 14).
 4. Præcisering af hjemmel til at fastsætte nærmere regler for  

 samadministration (§ 1, nr. 18).
 Herudover indeholder forslaget en del præciseringer og ændringer af  

 hovedsagelig teknisk karakter samt ændringer, hvis formål er en tilpasning af  

 reglerne om ret til dagpenge ved deltagelse i undervisning.
 Ad 1:
Ved lov nr. 164 af 13. marts 1992 fik personer, der udøver hverv som  

 borgmester, rådmand eller udvalgsformand eller hverv som medlem af  

 Folketinget eller regeringen, mulighed for optagelse i en  

 arbejdsløshedskasse.
Samtidig blev det præciseret, at sådanne hverv medregnes  

 ved opgørelsen af arbejdskravet efter § 55.
 Ved forslaget får medlemmer af Europa-Parlamentet samme rettigheder.
 Ad 2:
Forslaget er et led i regeringens bestræbelser på at effektivisere de  

 statslige betalinger og de hertil knyttede rente- og likviditetsforhold.  

 Forslaget medfører, at statens udbetalingsterminer af dagpenge og efterløn  

 m.v. kan fastsættes således, at der skabes en ensartet og hensigtsmæssig  

 udbetalingspraksis.
De ændrede regler vil få betydning for andre ydelser, der  

 med hensyn til udbetaling følger reglerne for dagpenge, f.eks.  

 uddannelsesydelse til ledige over 25 år og iværksætterydelse.
 Ad 3:
 Med udgangspunkt i erfaringer med de nugældende kontingentrestanceregler  

 tager forslaget sigte på at gøre reglerne mere hensigtsmæssige og lempeligere  

 for medlemmer, der kommer i restance med betaling af medlemsbidrag til  

 kassen.
 De nugældende regler giver anledning til mange klagesager, og sanktionen  

 opleves som for streng i forhold til forseelsens art og omfang.
 Med forslaget imødekommes den kritik, der har været af regelsættet fra  

 Folketingets Ombudsmand.
 Forslaget indeholder følgende elementer:
 1. Obligatorisk restancegebyr.
 2. Restancegebyret betragtes som en del af kontingentet.
 3. Mulighed for genoprettelse af medlemskabet efter slettelse.
 4. Hjemmel til administrativt at fastsætte nærmere regler, herunder regler  

 om udelukkelse fra ret til dagpenge for medlemmer, der har undladt at betale  

 medlemsbidrag.
 Ad 4:
Siden arbejdsløshedsforsikringen blev etableret, har  

 arbejdsløshedskasserne i større eller mindre grad haft fællesadministration  

 med de tilsvarende faglige organisationer.
Det foreslås, at der skabes en  

 klar hjemmel for fastsættelse af nærmere regler om, under hvilke betingelser  

 sådan samadministration kan finde sted.
I de nærmere regler vil der bl.a.  

 kunne indgå regler om arbejdsløshedskassens kontering af de beløb, der  

 indbetales af medlemmerne efter § 76.
Økonomiske og administrative konsekvenser Omlægningen af udbetalingsterminerne for dagpenge og efterløn m.v. skønnes  

 at ville medføre en årlig rentebesparelse for staten på 33,9 mill. kr.
 Omlægningen til udelukkende månedsvise udbetalinger af dagpenge vil  

 medføre en administrativ lettelse for både arbejdsløshedskasserne og  

 Direktoratet for Arbejdsløshedsforsikringen.
 Ikrafttrædelsestidspunktet og den særlige overgangsordning, jf. § 3, stk.  

 2, betyder, at der ikke i 1993 er fuld provenuvirkning.
 Ændringen af kontingentrestancereglerne forventes at medføre et fald i  

 antallet af klagesager og hermed en administrativ lettelse for såvel  

 arbejdsløshedskasserne som Direktoratet for Arbejdsløshedsforsikringen.
Bemærkninger til lovforslagets enkelte bestemmelser Til nr. 1 og 6 Forslaget betyder, at medlemmer af Europa-Parlamentet på grundlag af dette  

 hverv kan optages i en arbejdsløshedskasse, ligesom hvervet medregnes ved  

 opgørelsen af arbejdskravet efter § 55.
 Medlemmer af Europa-Parlamentet ligestilles hermed med medlemmer af  

 Folketinget og regeringen.
Til nr. 2, 11 og 13 Forslaget indebærer, at der for fremtiden for alle arbejdsløshedskassers  

 vedkommende skal ske månedsvise udbetalinger.
Det bemærkes herved, at der i  

 dag er 25 ud af 39 arbejdsløshedskasser, der allerede har månedsvise  

 udbetalinger.
Forslaget skaber endvidere hjemmel til at fastsætte regler,  

 hvorefter udbetalinger fra arbejdsløshedskasserne først sker på månedens  

 sidste bankdag.
Der vil i særlige tilfælde være mulighed for fravigelse af såvel  

 udbetalingsperioden som udbetalingstidspunktet.
Der tænkes herved især på  

 julemåneden.
 Forskud fra staten til udbetaling af dagpenge m.v. kan fortsat tidligst  

 rekvireres 2 bankdage før dagpenge m.v. skal være til medlemmets disposition.
Til nr. 3, 4, 9 og 10 Forslagene er en konsekvens af L 141, hvorefter § 10, stk. 9, i lov om  

 arbejdstilbud til ledige foreslås ophævet.
Til nr. 5 Det foreslås, at der gives direktøren for arbejdsløshedsforsikringen  

 bemyndigelse til efter forhandling med Landsarbejdsnævnet at fastsætte  

 nærmere regler om anvendelsen af lovens § 55, stk. 3.
Bemyndigelsen vil bl.a. kunne anvendes til at fastsætte regler om, at et  

 medlem, der påbegynder et ustøttet arbejde i en periode med  

 »ventedagpenge« efter lovens § 55, stk. 3, vil være berettiget til  

 atter at modtage »ventedagpenge«, såfremt det ustøttede arbejde  

 ophører, forinden medlemmet påny opfylder arbejdskravet.
Det vil være en  

 betingelse for at modtage »ventedagpenge«, at medlemmet i øvrigt  

 opfylder betingelserne for at modtage arbejdsløshedsdagpenge, og at medlemmet  

 er berettiget til et arbejdstilbud.
Til nr. 7 og 8 Efter de gældende regler, der blev indført i 1986, kan dagpengeretten  

 bevares ved deltagelse i undervisning, der ikke er godkendt som  

 støtteberettigende efter lov om Statens Uddannelsesstøtte.
 Formålet med reglerne var, at man ønskede at imødekomme de lediges  

 uddannelsesbehov i så vid udstrækning som muligt uden at bryde afgørende med  

 lovens grundlæggende princip om, at dagpenge kun kan udbetales til et medlem,  

 der er til rådighed for arbejdsmarkedet.
 Baggrunden for at vælge SU-reglerne som afgrænsningskriterium var således,  

 at deltagerne i sådanne uddannelser må anses for primært at være  

 uddannelsessøgende og ikke aktivt arbejdssøgende.
For at sikre, at der ikke udbetales dagpenge til medlemmer, der må  

 betragtes som primært uddannelsessøgende, foreslås det, at dagundervisning,  

 der kan sidestilles med SU-berettigende undervisning, ikke kan følges med  

 dagpenge.
Ved undervisning, der kan sidestilles med SU-berettigende  

 undervisning, forstås undervisning, der dels er offentligt anerkendt, dels  

 giver den uddannelsessøgende ret til optagelse i en arbejdsløshedskasse som  

 dimittend, jf. § 41.
Den gældende timegrænse på 20 timer om ugen for deltagelse i  

 HF-enkeltfagsundervisning skal ses på baggrund af, at 20 timer hidtil har  

 været grænsen for SU-støtte.
For at tage højde for eventuelle ændringer i  

 timegrænsen for SU-støtte i forbindelse med HF-enkeltfagsundervisning er det  

 fundet hensigtsmæssigt at fjerne den faste timebegrænsning og generelt gøre  

 dagpengeretten afhængig af, om den undervisning, der følges, berettiger til  

 SU.
Hvis grænsen for SU-støtte eksempelvis er på 23 timer, vil medlemmet  

 således kunne deltage i op til 23 timers ugentlig enkeltfagsundervisning med  

 dagpenge.
Deltagelse i enkeltfagsundervisning på HF- og  

 studentereksamensniveau, herunder de erhvervsrettede gymnasiale uddannelser,  

 foreslås omfattet af bestemmelsen.
 Det foreslås, at direktøren for arbejdsløshedsforsikringen får  

 bemyndigelse til efter forhandling med Landsarbejdsnævnet at fastsætte regler  

 om, hvilke former for undervisning, der kan sidestilles med SU-berettigende  

 undervisning, og hvori deltagelse ikke kan ske med bevarelse af  

 dagpengeretten.
Til nr. 12 Ændringen er en konsekvens af ophævelsen af § 57, stk. 6, jf. lov nr. 387  

 af 13. juni 1990.
Til nr. 14 Efter de gældende regler kan der ikke udsendes rykker til et medlem, der  

 har betalt en del af det opkrævede kontingent, idet den pågældende ikke  

 opfylder kravet om 4 ugers restance.
 Med den foreslåede regel vil det ikke være muligt ved betaling af en del  

 af kontingentet at udskyde iværksættelse af rykkerproceduren.
 Ved at lade den generelle bestemmelse om 4 ugers restance udgå sikres, at  

 det er det fulde, forfaldne medlemsbidrag, der rykkes for, uanset om der er  

 tale om 14-dages, månedsvis eller kvartalsvis opkrævning af kontingent.
 Der foreslås indført obligatorisk opkrævning af restancegebyr, således at  

 medlemmer ikke kan indrette sig økonomisk på først at betale kontingent, når  

 rykkerskrivelse modtages.
 Gebyret skal betales i alle tilfælde, hvor et medlem rykkes på grund af  

 restance, og uanset om der senere sker slettelse eller ophævelse af  

 slettelsen.
 Gebyret fastsættes i forhold til den ekstra administrationsudgift, der for  

 kasserne vil være forbundet med iværksættelse af rykkerproceduren, og gebyret  

 påregnes at blive på mellem 50 og 75 kr.
 Restancegebyret betragtes ifølge forslaget som en del af kontingentet, og  

 medlemmet vil fortsat være i restance, hvis gebyret ikke betales sammen med  

 restancen i øvrigt, og slettelsen vil ikke kunne ophæves.
 Slettelse skal fortsat finde sted, hvis restancen ikke betales inden  

 3-ugers fristen, men det foreslås, at der gives mulighed for at ophæve  

 slettelsen, hvis restancen betales inden for en frist af 4 uger.
 Forslaget giver mulighed for at undgå den meget indgribende følge af  

 kontingentrestance, som en slettelse er.
 Der foreslås indført en bemyndigelse til direktøren for  

 arbejdsløshedsforsikringen til at udarbejde regler om dels udelukkelse fra  

 dagpenge af et medlem i restance med betaling af medlemsbidrag inden  

 restancen evt. betales, dels om udelukkelse fra dagpenge som en sanktion som  

 en følge af slettelse og efterfølgende ophævelse af slettelsen.
 Bestemmelsen om udelukkelse fra dagpenge forventes at have en præventiv  

 effekt, således at færre vil komme i restance med betaling af medlemsbidrag.
 Bestemmelsen i den gældende § 78, stk. 5, hvorefter kassen kan forlænge  

 fristen for betaling af medlemsbidrag og ophæve en slettelse under særlige  

 omstændigheder, (ledighed, sygdom, uarbejdsdygtighed eller frihedsberøvelse,  

 hvis medlemmet ikke har ret til dagpenge eller løn), anses med de nye regler,  

 der generelt giver en »betalingsfrist« på ca. 3 måneder for  

 overflødig og udgår.
Til nr. 15 Gennem ændringen bliver der skabt en klar hjemmel til at udbetale forskud  

 eller refusion til arbejdsløshedskasser, der udbetaler dagpenge eller  

 overgangsydelse som lån imod overdragelse af medlemmets krav for tab af løn  

 m.v. over for Lønmodtagernes Garantifond.
Til nr. 16 og 17 Ved lov nr. 380 af 6. juni 1991 blev der skabt hjemmel til, at  

 Hypotekbanken kan foretage udpantning og lønindeholdelse for  

 arbejdsløshedskassernes tilbagebetalingskrav efter  

 arbejdsløshedsforsikringslovens § 86, stk. 1, når kravene skyldes svig.
 Ved lov nr. 927 af 27. december 1991 blev hjemlen udvidet til også at  

 omfatte krav på tilbagebetaling af overgangsydelse.
 Arbejdsløshedskassernes tilbagebetalingskrav omfatter også krav på  

 tilbagebetaling af iværksætterydelse og uddannelsesydelse efter lov om  

 arbejdstilbud til ledige.
 Da det er hensigtsmæssigt, at også sådanne krav kan inddrives af  

 Hypotekbanken ved udpantning og lønindeholdelse, foreslås det, at disse krav  

 inddrages under Hypotekbankens intensiverede inddrivelse af offentlige  

 restancer.
Til nr. 18 Der henvises til de almindelige bemærkninger ad 4.
Til nr. 19 Ændringen er en konsekvens af, at den dagældende § 97 a blev ophævet ved  

 lov nr. 877 af 23. december 1987.
Til nr. 20 Ændringen er en konsekvens af indsættelsen af et nyt stk. 2 i § 75 c, jf.  

 lov nr. 927 af 27. december 1991.
Til nr. 21 Ændringen er en konsekvens af forslagene i nr. 16 og 17.
Til § 2 Til stk. 1 Det foreslås, at lovforslaget træder i kraft den 1. april 1993.
Til stk. 2 Forslagene i § 1, nr. 3-4 og nr. 9-10 er konsekvensændringer til L 141,  

 hvor ikrafttræden fastsættes af arbejdsministeren.
Det er derfor fundet mest  

 hensigtsmæssigt, at arbejdsministeren ligeledes fastsætter ikrafttræden af  

 disse bestemmelser, idet de dog tidligst kan træde i kraft efter vedtagelsen  

 af loven.
I L 141 er det fastsat i § 2, stk. 3, at ændringerne ophæves den 31.  

 december 1993. Af bemærkningerne fremgår det, at såfremt der ikke forinden er  

 tilvejebragt en ny ramme for aktiveringsindsatsen, genindføres retten og  

 pligten til et uddannelsestilbud forud for 2. arbejdstilbud.
Det vil i så  

 fald være nødvendigt også at konsekvensændre denne lovs § 1, nr. 3-4 og nr.  

 9-10.
Til § 3 Til stk. 1 Bestemmelsen sikrer, at medlemmer af Europa-Parlamentet, der søger om  

 optagelse i nær forbindelse med lovens vedtagelse, stilles som om de havde  

 søgt optagelse i en arbejdsløshedskasse før 31. marts 1992. De vil herved  

 opnå mulighed for at få efterløn efter den særlige overgangsbestemmelse,  

 hvorefter medlemmer, der er født før den 1. marts 1952, kan opfylde  

 medlemskravet for ret til efterløn ved uafbrudt medlemskab fra 31. marts 1992  

 til overgang til efterløn.
Medlemsperioden skal dog mindst udgøre 10 år inden  

 for de sidste 15 år.
Til stk. 2 For at give medlemmer af 14-dages kasser mulighed for at indrette deres  

 økonomi på overgangen til månedsvise udbetalinger foreslås det, at der for  

 perioden indtil 1. juli 1993 gives direktøren for arbejdsløshedsforsikringen  

 bemyndigelse til efter forhandling med Landsarbejdsnævnet at fastsætte regler  

 om gradvis overgang fra 14-dages til månedsvise udbetalinger af dagpenge.
