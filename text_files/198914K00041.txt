Nr BTL 41 Betænkning over Forslag til lov om ændring af forskellige skatte- og  

 afgiftslove m.v. (Klageafkortning)   

 Nr L 41 1989-90, 1. samling Afgivet af Skatteudvalget Afgivet: 19900124 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Der er af skatteministeren stillet ændringsforslag, hvorom henvises til de  

 ledsagende bemærkninger.
Et mindretal (Socialdemokratiets og Socialistisk Folkepartis  

 medlemmer af udvalget) kan ikke medvirke til lovforslagets vedtagelse.  

 Mindretallet er tilhænger af, at klagesystemet strømlines og afkortes.
Der er  

 ingen saglig grund til, at skattesystemet har væsentlig flere klageinstanser,  

 end det er kendt alle andre steder.
Mindretallet er ligeledes indforstået  

 med, at skatteministeren kan lade en række afgørelser træffe decentralt.
En del af lovforslaget indeholder en styrkelse af skatteministerens  

 beføjelser.
Der har efter mindretallets opfattelse været adskillige problemer  

 med skatteministerens anvendelse af hidtidige beføjelser, herunder beføjelser  

 til at træffe beslutning om anke af skattesager efter afgørelser i  

 Landsskatteretten og i Landsretten.
Skatteministerens således meget  

 ideologisk betingede anvendelse af beføjelser gør det betænkeligt for  

 mindretallet at medvirke til at overføre yderligere beføjelser til  

 ministeren.
Den foreslåede ændring af klagesystemet er ikke nogen lettelse for den  

 enkelte skatteyder, blot en ændring, der gør det lettere at udfærdige en  

 bekendtgørelse.
Mindretallet havde foretrukket, at afgørelsesbeføjelse og  

 klagevej kunne fremgå direkte af de enkelte berørte love.
 Et andet mindretal (Det Konservative Folkepartis, Venstres,  

 Fremskridtspartiets og Det Radikale Venstres medlemmer af udvalget)  

 indstiller lovforslaget til vedtagelse med de af skatteministeren  

 stillede ændringsforslag.
Et mindretal inden for dette mindretal (Fremskridtspartiets medlem  

 af udvalget) er betænkelig ved, at de almindelige skatteborgere i så stort  

 omfang, som tilfældet er, skal betale for, at folk kan få behandlet  

 klagesager, uden at der er nogen som helst sikkerhed for, at den højere  

 instans træffer en rigtigere afgørelse end underinstansen.
Fremskridtspartiet  

 ønsker derfor, at de nævnte klagesystemers omfang fortyndes.
 Da det foreliggende lovforslag trækker i retning heraf, indstiller  

 Fremskridtspartiet lovforslaget til vedtagelse med de af ministeren stillede  

 ændringsforslag.
 Men Fremskridtspartiet ser gerne:
 1) Yderligere formindskelse af klagebeføjelser på andre skatteyderes  

 bekostning, f.eks. således at al klageadgang ændres til omgørelsesret for  

 rejseinspektører overensstemmende med det system, som Fremskridtspartiet  

 lancerede i sit forslag om sociale sikringsvagter (se f.eks.  

 Fremskridtspartiets betænkningsbidrag i Socialudvalgets betænkning afgivet  

 den 6. februar 1976 over forslag til folketingsbeslutning om grundlaget for  

 tildeling af indkomstafhængige ydelser (af Bernhard Baunsgaard m.fl.), jf.  

 Folketingstidende 1975-76, Tillæg B, sp. 563).
 2) I de af lovforslaget omfattede tilfælde vil det kunne være fornuftigt  

 med en klageadgang til Skatteministeriet som øverste administrative instans  

 mod, at der på forhånd blev indbetalt et beløb, som med sikkerhed vil give  

 staten et overskud i forhold til de faktiske udgifter ved klagebehandlingen,  

 og således at beløbet ikke skal refunderes klageren, selv om han får medhold.
Baggrunden for dette forslag er ikke, at Skatteministeriet generelt må  

 anses for at være kløgtigere end underinstanserne.
Men dels vil den betrængte  

 statskasse kunne få nogle indtægter, og dels vil det jo kunne tænkes, at der  

 herigennem vil blive opnået en mere ensartet praksis ud over landet, og at de  

 sager, der forelægges Skatteministeriet, vil blive bedre oplyste, end  

 tilfældet var ved det foregående instans.
 Et tredje mindretal (Centrum-Demokraternes medlem af udvalget) kan  

 ikke medvirke til lovforslagets vedtagelse.
 Et fjerde mindretal (Kristeligt Folkepartis medlem af udvalget) vil  

 redegøre for sin stilling til lovforslaget ved dettes 2. behandling.
Ændringsforslag Af skatteministeren, tiltrådt af et mindretal (KF, V, FP og  

 RV):
Til § 1 1) Indledningen affattes således:
 »I lov om skattemæssige afskrivninger m.v., jf. lovbekendtgørelse nr.  

 758 af 12. december 1988, som ændret senest ved § 1 i lov nr. 888 af 29.  

 december 1989, indsættes efter § 44:».
Til § 4 2) Indledningen affattes således:
 »I lov om afgift af arv og gave, jf. lovbekendtgørelse nr. 62 af 6.  

 februar 1987, som ændret senest ved § 6 i lov nr. 888 af 29. december 1989,  

 foretages følgende ændringer:».
 3) I nr. 2 udgår » § 32, stk. 1 og 2, og stk. 3, 2.  

 pkt., ».
 4) Efter nr. 2 indsættes som nyt nummer:
» 01. I § 32, stk. 1, ændres »ministeriet for  

 skatter og afgifter« til: »skatteministeren eller den, ministeren  

 bemyndiger til at træffe afgørelse«.' 5) Nr. 3 udgår, og i stedet indsættes som nye numre:
 » 02. I § 32, stk. 2, ændres »den afgørelse,  

 ministeriet for skatter og afgifter træffer,» til: »den efter stk.  

 1 trufne afgørelse«, og »ministeriets afgørelse« ændres til:  

 »afgørelsen«.
03. I § 32, stk. 3, 2. pkt., ændres »De af ministeriet for  

 skatter og afgifter med hensyn til afgiftsberegningen trufne afgørelser«  

 til: »De efter stk. 1 trufne afgørelser vedrørende  

 afgiftsberegningen«.' Til § 6 6) Indledningen affattes således:
 »I lov om beskatning af fortjeneste ved afståelse af fast ejendom,  

 jf. lovbekendtgørelse nr. 558 af 16. september 1988, som ændret senest ved §  

 7 i lov nr. 888 af 29. december 1989, indsættes efter § 14:».
Til § 7 7) Indledningen affattes således:
 »I lov om indskud på etableringskonto, jf. lovbekendtgørelse nr. 759  

 af 12. december 1988, som ændret senest ved § 2 i lov nr. 888 af 29. december  

 1989, foretages følgende ændringer:».
Til § 8 8) Indledningen affattes således:
 »I lov om beskatning af fonde, visse foreninger og institutter  

 (fondsbeskatningsloven), jf. lovbekendtgørelse nr. 528 af 2. august 1989, som  

 ændret ved § 2 i lov nr. 889 af 29. december 1989, foretages følgende  

 ændringer:».
Til § 11 9) Indledningen affattes således:
 »I lov om investeringsfonds, jf. lovbekendtgørelse nr. 760 af 12.  

 december 1988, som ændret bl.a. ved § 8 i lov nr. 823 af 19. december 1989 og  

 senest ved § 5 i lov nr. 889 af 29. december 1989, foretages følgende  

 ændringer:».
 10) Nr. 1 affattes således:
» 1. I § 11 A, stk. 1, ændres »den centrale told-  

 og skatteforvaltning« til: »skatteministeren«.' Til § 13 11) Indledningen affattes således:
 »I lov om opkrævning af indkomst- og formueskat for personer m.v.  

 (kildeskat), jf. lovbekendtgørelse nr. 662 af 19. oktober 1989, som ændret  

 ved § 2 i lov nr. 823 af 19. december 1989, ved § 1 i lov nr. 825 af 19.  

 december 1989 og senest ved § 10 i lov nr. 888 af 29. december 1989,  

 foretages følgende ændringer:».
 12) Nr. 1 affattes således:
 » 1. I § 22, stk. 2, 3. pkt., og stk. 3, sidste  

 pkt., ændres »Den centrale told- og skatteforvaltning« til:  

 »Skatteministeren«.
 13) Nr. 2 affattes således:
 » 2. I § 22, stk. 2, 4. pkt., ændres »den centrale  

 told- og skatteforvaltning« til: »skatteministeren«.
 14) Efter nr. 2 indsættes som nye numre:
 » 01. I § 73 B, stk. 1, ændres »Skattebeløb«  

 til: »Skatteministeren kan eftergive skattebeløb«, og »kan  

 eftergives« udgår.
 02. § 73 B, stk. 7 og 8, ophæves.
03. I § 73 D ændres »De i § 73 B, stk. 2, nævnte  

 myndigheder« til: »Skatteministeren«, og »og § 73 B, stk.  

 8,» udgår.« Til § 16 15) Indledningen affattes således:
 »I lov om ansættelse og opkrævning m.v. af skat ved  

 kulbrinteindvinding, jf. lovbekendtgørelse nr. 740 af 20. november 1987, som  

 ændret ved § 6 i lov nr. 823 af 19. december 1989, indsættes efter §  

 13:».
Til § 19 16) Indledningen affattes således:
 »I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 660 af 19. oktober 1989, som  

 ændret bl.a. ved § 4 i lov nr. 823 af 19. december 1989, ved § 8 i lov nr.  

 888 af 29. december 1989 og senest ved § 6 i lov nr. 889 af 29. december  

 1989, foretages følgende ændringer:».
 17) Nr. 1 affattes således:
» 1. I § 12, stk. 3, 1. pkt., ændres »den centrale  

 told- og skatteforvaltning« til: »skatteministeren«.' 18) Efter nr. 2 indsættes som nye numre:
 » 01. I § 16 A, stk. 2, 1. pkt., ændres »Den  

 regionale told- og skatteforvaltning, for Københavns og Frederiksberg  

 Kommuners vedkommende dog skattedirektoratet,» til:  

 »Skatteministeren«.
 02. I § 16 A, stk. 3, 1. pkt., ændres »den regionale told- og  

 skatteforvaltning, for Københavns og Frederiksberg Kommuners vedkommende dog  

 skattedirektoratet,» til: »skatteministeren«.
03. § 16 A, stk. 4, ophæves.' Til § 21 19) Indledningen affattes således:
 »I lov om beskatningen af pensionsordninger m.v., jf.  

 lovbekendtgørelse nr. 569 af 26. august 1987, som ændret ved § 5 i lov nr.  

 823 af 19. december 1989 og ved § 1 i lov nr. 826 af 19. december 1989,  

 foretages følgende ændringer:».
 20) Nr. 1 affattes således:
»1. I § 19 E, stk. 1, ændres »Den regionale told- og  

 skatteforvaltning, i Københavns og Frederiksberg Kommuner dog  

 skattedirektoratet,» til: »Skatteministeren«.' Til § 22 21) Indledningen affattes således:
 »I lov om indkomstskat for personer m.v. (personskatteloven), jf.  

 lovbekendtgørelse nr. 661 af 19. oktober 1989, som ændret senest ved § 4 i  

 lov nr. 888 af 29. december 1989, indsættes efter § 24 som nyt afsnit:».
Til § 23 22) Indledningen affattes således:
 »I lov om en realrenteafgift af visse pensionskapitaler m.v., jf.  

 lovbekendtgørelse nr. 762 af 12. december 1988, som ændret ved § 11 i lov nr.  

 823 af 19. december 1989 og ved § 3 i lov nr. 889 af 29. december 1989,  

 foretages følgende ændringer:».
 23) Nr. 1 affattes således:
 » 1. I § 20, stk. 4, 1. pkt., og § 22, stk. 1,  

 ændres »den centrale told- og skatteforvaltning« til:  

 »skatteministeren«.
Til § 24 24) Paragraffen udgår.
Til § 25 25) Indledningen affattes således:
 »I lov om omkostningsdækning af udgifter til sagkyndig bistand i  

 skattesager, jf. lovbekendtgørelse nr. 518 af 8. august 1986, som ændret ved  

 § 4 i lov nr. 889 af 29. december 1989, foretages følgende ændringer:».
Til § 26 26) Indledningen affattes således:
 »I lov om indkomstbeskatning af aktieselskaber m.v. (selskabsskat),  

 jf. lovbekendtgørelse nr. 593 af 30. september 1988, som ændret bl.a. ved § 7  

 i lov nr. 823 af 19. december 1989 og senest ved § 1 i lov nr. 889 af 29.  

 december 1989, foretages følgende ændringer:».
 27) Som nyt nummer indsættes:
» 01. I § 5, stk. 2, 1. pkt., og § 5 A, stk. 2, 1.  

 pkt., ændres »den centrale told- og skatteforvaltning« til:  

 »skattemyndighederne«.' 28) Den foreslåede ændring affattes således:
 » 02. I afsnit VI indsættes efter § 34:
» § 34 A.
Skatteministeren kan bemyndige de statslige eller  

 kommunale skattemyndigheder til at træffe afgørelser efter denne lov.  

 Ministeren kan fastsætte regler om adgang til at klage over afgørelserne,  

 herunder om at afgørelserne ikke kan indbringes for højere administrativ  

 myndighed.«» Til § 27 29) Indledningen affattes således:
 »I skattekontrolloven, jf. lovbekendtgørelse nr. 28 af 11. januar  

 1988, som ændret bl.a. ved § 3 i lov nr. 823 af 19. december 1989 og senest  

 ved § 2 i lov nr. 833 af 19. december 1989, foretages følgende  

 ændringer:».
 30) Nr. 1 og 2 udgår.
Til § 28 31) Indledningen affattes således:
 »I lov nr. 149 af 10. april 1922 om indkomst- og formueskat til  

 staten, som ændret senest ved § 2 i lov nr. 825 af 19. december 1989,  

 indsættes efter § 49:».
Til § 29 32) Indledningen affattes således:
 »I lov om stempelafgift, jf. lovbekendtgørelse nr. 805 af 1. december  

 1986, som ændret senest ved § 12 i lov nr. 823 af 19. december 1989,  

 foretages følgende ændringer:».
Til § 30 33) Indledningen affattes således:
 »I lov om særlig indkomstskat m.v., jf. lovbekendtgørelse nr. 900 af  

 21. december 1987, som ændret ved § 9 i lov nr. 888 af 29. december 1989,  

 indsættes efter § 18 C:».
Til § 34 34) Indledningen affattes således:
 »I lov om vurdering af landets faste ejendomme, jf. lovbekendtgørelse  

 nr. 437 af 14. august 1984, som ændret senest ved § 2 i lov nr. 827 af 19.  

 december 1989, indsættes efter § 47:».
Til § 35 35) Paragraffen affattes således:
» § 35 Loven træder i kraft den 1. april 1990.« Bemærkninger Til nr. 1, 2, 6-13, 15-17, 19-26, 28, 29 og 31-34 Ændringsforslagene er af redaktionel karakter og er en følge af en række  

 skatte- og afgiftslove, der blev vedtaget ultimo december 1989.
Til nr. 3-5 I arveafgiftslovens § 32 er det fastsat, at afgørelser vedrørende  

 afgiftsberegningen kan indbringes for Skatteministeriet.
Det foreslås ved  

 disse ændringsforslag, at bestemmelsen ændres, således at skatteministeren  

 får mulighed for at bestemme, at den regionale eller centrale told- og  

 skatteforvaltning træffer den endelige administrative afgørelse i sagen.
 Lovforslaget indeholder tilsvarende ændringer i  

 kapitaltilførselsafgiftsloven, skattekontrolloven og stempelafgiftsloven.
Til nr. 14 og 18 Ved lov nr. 825 af 19. december 1989 og lov nr. 888 af 29. december 1989,  

 der således er vedtaget efter fremsættelsen af lovforslaget, blev der i  

 kildeskattelovens § 73 B og ligningslovens § 16 A indsat bestemmelser, der  

 bl.a. indeholder en beskrivelse af kompetencefordelingen i visse typer af  

 sager.
Regler af tilsvarende karakter er foreslået ophævet ved lovforslaget.  

 Formålet med at ophæve de lovregler, der direkte fastsætter en  

 kompetencefordeling, er at samle reglerne i een bekendtgørelse.
Det er  

 således hensigten af ordensmæssige grunde at skabe ensartede regler på hele  

 skatteområdet.
Herved undgås det, at reglerne om kompetencefordelingen for  

 een bestemmelses vedkommende findes i loven, mens den for en anden  

 bestemmelse fremgår af en bekendtgørelse.
 Det foreslås derfor, at også de nye bestemmelser i kildeskattelovens § 73  

 B og ligningslovens § 16 A bliver omfattet af lovforslaget.
Til nr. 27 Ved selskabers og foreningers endelige opløsning eller overgang til  

 skattefri virksomhed skal likvidator eller bestyrelsen efter  

 selskabsskattelovens § 5, stk. 2, inden 4 uger tilstille den centrale told-  

 og skatteforvaltning en anmeldelse bilagt en indkomstopgørelse for den  

 afsluttende periode til brug ved den afsluttende, ekstraordinære ansættelse.
 Tilsvarende regel gælder efter selskabsskattelovens § 5 A, stk. 2, ved  

 selskabers og foreningers overgang fra beskatning på grundlag af indkomsten  

 til beskatning på grundlag af formuen.
 Kompetencen til at foretage disse ekstraordinære ansættelser har ligget  

 hos den centrale told- og skatteforvaltning, som dog har bemyndiget de  

 regionale myndigheder til at iværksætte ansættelserne.
 Med henblik på at åbne mulighed for eventuelt at lade de kommunale  

 skattemyndigheder foretage de ekstraordinære ansættelser i forlængelse af den  

 almindelige selskabsligning foreslås ordlyden af § 5, stk. 2, og § 5 A, stk.  

 2, ændret ved dette ændringsforslag.
Til nr. 30 Efter skattekontrollovens § 3, stk. 6, har skattepligtige, der skal  

 indsende årsregnskab til skattemyndighederne, pligt til i Danmark at opbevare  

 ethvert regnskabsmateriale med bilag, der danner grundlag for det pågældende  

 årsregnskab.
Ved § 3 i lov nr. 823 af 19. december 1989 om ændring af  

 forskellige skatte- og afgiftslove (Kommuneaftalen) blev det fastsat, at de  

 kommunale skattemyndigheder under visse betingelser helt eller delvis kan  

 fritage skattepligtige for den omhandlede opbevaringspligt.
Den kommunale  

 skattemyndigheds afgørelse kan indbringes for Skatteankenævnet.
Nævnets  

 afgørelse kan ikke indbringes for højere administrativ myndighed.
Det må anses for hensigtsmæssigt at fastholde den klagevej, der ved nævnte  

 lov er gennemført på dette område.
Det foreslås derfor ved dette  

 ændringsforslag, at lovforslagets ændringer af skattekontrollovens § 3 udgår  

 af lovforlaget.
Til nr. 35 Efter lovforslaget træder loven i kraft dagen efter bekendtgørelsen i  

 Lovtidende.
Lovens ikrafttræden foreslås ved dette ændringsforslag ændret til  

 den 1. april 1990.
 På det tidspunkt, da lovforslaget blev fremsat, var det hensigten, at den  

 nye struktur på skatteområdet, som foreslået ved lovforslagene L 6  

 (skattestyrelsesloven) og L 7 (Kommuneaftalen), skulle gennemføres pr. 1.  

 januar 1990. For at de kommunale og de statslige forvaltninger kunne få bedre  

 tid til at tilrettelægge og forberede de nødvendige ændringer, blev  

 strukturændringen i forbindelse med vedtagelsen i Folketinget i december  

 måned 1989 imidlertid udskudt til den 1. april 1990.
 Det må anses for hensigtsmæssigt, at den ændring af klagestrukturen, som  

 foreslås gennemført i tilknytning til lovforslaget, finder sted i tidsmæssig  

 overensstemmelse med de i december måned vedtagne love om strukturændringer  

 på skatteområdet.
 Det foreslås derfor, at lovens ikrafttræden ændres til 1. april 1990.
