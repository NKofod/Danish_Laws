Fastholdelse af strakspåbud om at sikre, at der ved arbejdet med nedtagning af Bosta-stilladset på arbejdsstedet, blev etableret kollektive sikkerhedsforanstaltninger, der effektivt kunne sikre mod nedstyrtning Resume Arbejdsmiljøklagenævnet vurderede, at arbejdet med at nedtage stillads på tilsynstidspunktet ikke var planlagt, tilrettelagt og udført, så det sikkerheds- og sundhedsmæssigt var fuldt forsvarligt.
 Arbejdsmiljøklagenævnet vurderede, at der under arbejdet med at nedtage stilladset var risiko for personskade.
 Arbejdsmiljøklagenævnet lagde væg på, at Arbejdstilsynet konstaterede, at en ansat arbejdede med nedtagning af et Bosta-stillads i 5-6 meters højde over det omgivende underlag.
 Nævnet lagde endvidere vægt på, at den ansatte arbejdede mindre en 1 meter fra stilladsets kant.
 Nævnet lagde desuden vægt på, at der ikke var etableret kollektive sikkerhedsforanstaltninger, der effektivt sikrede mod nedstyrtning fra stilladsdækket.
 Afgørelsen er truffet af et enigt nævn.
Den konkrete afgørelse [Adressat udeladt] Afgørelse I har klaget over Arbejdstilsynets afgørelse af den 4. oktober 2019 om brug af kollektive sikkerhedsforanstaltninger.
 Arbejdsmiljøklagenævnet har nu afgjort sagen på møde den 28. april 2020.
 Resultatet er:
  Arbejdsmiljøklagenævnet fastholder Arbejdstilsynets afgørelse af 4. oktober 2019 med strakspåbud til jer om at sikre, at der ved arbejdet med nedtagning af Bosta-stilladset på arbejdsstedet [adresse udeladt], etableres kollektive sikkerhedsforanstaltninger, der effektivt sikrer mod nedstyrtning.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med at nedtage stillads på tilsynstidspunktet ikke var planlagt, tilrettelagt og udført, så det var sikkerheds- og sundhedsmæssigt er fuldt forsvarligt.
 Arbejdsmiljøklagenævnet vurderer, at der under arbejdet med at nedtage stilladset var risiko for personskade.
Hvad er afgørende for resultatet Arbejdsmiljøklagenævnet lægger vægt på, at Arbejdstilsynet konstaterede, at en ansat arbejdede med nedtagning af et Bosta-stillads i 5-6 meters højde over det omgivende underlag.
 Nævnet lægger endvidere vægt på, at den ansatte arbejdede mindre en 1 meter fra stilladsets kant.
 Nævnet lægger desuden vægt på, at der ikke var etableret kollektive sikkerhedsforanstaltninger, der effektivt sikrede mod nedstyrtning fra stilladsdækket.
Nævnet er opmærksom på, at I har anført, at den ansatte var sikret mod nedstyrtning ved individuel faldsikring, der blev anvendt korrekt, men at der ikke var etableret kollektive sikkerhedsforanstaltninger, idet leverandøren endnu ikke har kunne præstere en løsning, som ikke påfører led- og skuldersmerter.
Individuel faldsikring og rammehegn/metoden er den bedste og sikreste løsning for de ansatte i virksomheden.
I har endvidere anført, at I ikke er enige med producenter af andre stilladser om anvendelse af kopiprodukter.
I mener, at der er en større risiko forbundet med benyttelse af disse kopiprodukter.
 Det kan ikke føre til et andet resultat.
Kollektive sikkerhedsforanstaltninger går forud for foranstaltninger til individuel beskyttelse.
Individuelt faldsikringsudstyr må kun bruges, hvis de kollektive sikkerhedsforanstaltninger ikke med rimelighed kan bruges på grund af arbejdets art og karakter.
 Nævnet skal endvidere henvise Arbejdstilsynets udtalelse af 15. januar 2020, hvori det blandt andet er oplyst, at kollektive sikkerhedsforanstaltninger i form af opskydelige rækværker med rimelighed kunne have været anvendt i forbindelse med det konkrete arbejde, som var almindeligt stilladsarbejde.
 Ramme- og hegnprincippet vurderes ikke at være i overensstemmelse med de nugældende regler om fuld fysisk sikring mod nedstyrtning.
 Nævnet er enig i det af Arbejdstilsynet i udtalelsen anførte.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Det følger af reglerne om bygge- og anlægsarbejde, at ved arbejde og færdsel i og på bygninger og konstruktioner m.v., stilladser, adgangsveje o.l. samt i øvrigt, hvor der er risiko for nedstyrtning, skal der, hvor det er nødvendigt af hensyn til de beskæftigedes sikkerhed og sundhed, etableres kollektive sikkerhedsforanstaltninger, f.eks. rækværk, skærme eller net, der effektivt sikrer mod nedstyrtning.
 Det følger endvidere af disse regler, at faldsikringsudstyr kun kan vælges til arbejdsopgaver, hvor sikkerhedsforanstaltninger til kollektiv beskyttelse, f.eks. rækværk, skærme og net, ikke med rimelighed kan anvendes på grund af arbejdets art og karakter.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 375 af 31. marts 2020 Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 375 af 31. marts 2020 Om fare for nedstyrtning  § 37, stk. 1 og 4, i bekendtgørelse nr. 1516 af 16. december 2010 om bygge- og anlægsarbejde Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Lovbekendtgørelse af lov om arbejdsmiljø nr. 375 af 31. marts 2020 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1516 af 16. december 2010 om bygge- og anlægsarbejde Kapitel 4 Risiko for nedstyrtning, nedskridning og fald m.v.
Sikring mod nedstyrtning og gennemstyrtning § 37. Ved arbejde og færdsel i og på bygninger og konstruktioner m.v., på arbejdsdæk, arbejdsplatforme, stilladser, adgangsveje o.l. samt i øvrigt, hvor der er risiko for nedstyrtning eller gennemstyrtning, skal der, hvor det er nødvendigt af hensyn til de beskæftigedes sikkerhed og sundhed, etableres kollektive sikkerhedsforanstaltninger, f.eks. rækværk, skærme eller net, der effektivt sikrer mod nedstyrtning eller gennemstyrtning.
Ved arbejde og færdsel på tage skal der træffes sikkerhedsforanstaltninger som angivet i § 38.
Stk. 2. Sikkerhedsforanstaltningerne skal vælges under hensyn til arbejdets art og karakter, højden, der arbejdes i, samt under hensyn til de forhold, hvorunder arbejdet udføres.
Sikkerhedsforanstaltningerne skal desuden vælges således, at faren under deres etablering og fjernelse er mindre end den fare, de skal afværge.
Stk. 3. Rækværk, skærme og net m.v. skal være tilstrækkeligt høje, have fornøden styrke og være forsvarligt udført.
Rækværk skal mindst bestå af en håndliste, en knæliste og en fodliste.
Overdækninger over huller m.v. skal være forsvarligt udført, have tilstrækkelig styrke og være sikret mod forskydning.
 Stk. 4. Faldsikringsudstyr kan kun vælges til arbejdsopgaver, hvor sikkerhedsforanstaltninger til kollektiv beskyttelse, f.eks. rækværk, skærme og net, ikke med rimelighed kan anvendes på grund af arbejdets art og karakter.
