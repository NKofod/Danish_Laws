 Registertilsynet har fået forelagt nogle principielle spørgsmål om  

 fortolkning af bestemmelserne i kapitel 3 om kreditoplysningsbureauer i lov  

 nr. 293 af 8. juni 1978 om private registre m.v., som vedrører:
1. om det er lovligt at registrere avisudklip om  

 kriminaløkonomiske forhold (lovens § 9, stk. 2), 2. om det er rimeligt eller lovligt, at betalte  

 fordringer skal være registreret i op til 5 år i kreditoplysningsbureauernes  

 registre (lovens § 9, stk. 3, og § 13), 3. om en i Statstidende bekendtgjort, men senere  

 aflyst tvangsauktion lovligt kan registreres (lovens § 10 og § 9, stk. 3).
 Spørgsmålene er blevet behandlet af registerrådet og herefter drøftet med  

 repræsentanter for foreningen af kreditoplysningsbureauer i Danmark ved et  

 møde i registertilsynet den 21. august 1980. På grundlag heraf blev  

 spørgsmålene påny forelagt for registerrådet den 11. september 1980. Man  

 finder det hensigtsmæssigt ved denne skrivelse at underrette de anmeldte  

 kreditoplysningsbureauer om registertilsynets vurdering af de rejste  

 spørgsmål, idet denne har betydning for den fremgangsmåde, det enkelte  

 kreditoplysningsbureau skal anvende i sin virksomhed.
 1. Registrering af kriminaløkonomiske forhold (lov om  

 private registre m.v. § 9, stk. 2,).
 Et kreditoplysningsbureau har udbedt sig oplyst, hvorvidt arkivering eller  

 registrering af avisudklip, som indeholder oplysninger om kriminaløkonomiske  

 forhold, såsom bedrageri, underslæb, mandatsvig og skyldnersvig er i strid  

 med lov om private registre m.v.
Registertilsynet finder, at arkivering og registrering af oplysninger om  

 kriminaløkonomiske forhold på grundlag af avisudklip er i strid med § 9, stk.  

 2, i lov om private registre m.v., hvorefter kreditoplysningsbureauer ikke må  

 registrere og videregive sådanne oplysninger som nævnt i § 3,stk. 2, herunder  

 oplysninger om strafbare forhold.
På baggrund af bemærkningerne til lovens §  

 9, stk. 2, må dette forbud anses at omfatte enhver form for registrering af  

 mulige strafbare forhold.
Forbudet omfatter således de tilfælde, hvor der er  

 mistanke om begåede strafbare forhold, hvor der er rejst tiltale af  

 anklagemyndigheden, og hvor der er faldet dom i sagen.
Forbudet er dog ikke  

 til hinder for, at der om debitor registreres økonomiske forhold, der er en  

 følge af det strafbare forhold, f.eks. at debitor er erklæret konkurs eller  

 trådt i likvidation, såfremt årsagen hertil blot ikke registreres.
2. Sletning af fordringer, der er betalt (lov om  

 private registre m.v. § 9, stk. 3, og § 13) Registertilsynet har modtaget en række telefoniske og skriftlige  

 henvendelser fra registrerede personer og virksomheder, hvorved der er rejst  

 spørgsmål om, hvorvidt det er rimeligt eller lovligt, at de pågældende  

 fortsat står registreret i et kreditoplysningsbureaus registre i op til 5 år  

 efter, at en fordring er betalt.
Disse henvendelser har givet anledning til  

 forelæggelse for registerrådet af det generelle spørgsmål om, hvornår  

 debitors navn med tilhørende registreret fordring, som efterfølgende betales,  

 bør slettes af et kreditoplysningsbureaus registre.
 I den anledning skal registertilsynet bemærke følgende:
 Efter lovens § 9, stk. 3, må oplysninger om forhold, der taler imod  

 kreditværdighed, og som er mere end 5 år gamle, ikke registreres eller  

 videregives, med mindre det i det enkelte tilfælde er åbenbart, at forholdet  

 er af afgørende betydning for bedømmelsen af den pågældendes økonomiske  

 soliditet og kreditværdighed.
Ifølge bemærkningerne til forslag til lov om private registre m.v. § 7,  

 stk. 3, (nu lovens § 9, stk. 3,) indfører bestemmelsen en 5-årig forældelse  

 af såkaldte »negative« kreditoplysninger.
Denne regel er af nogle  

 kreditoplysningsbureauer fortolket således, at reglen skulle indebære en ret  

 for burauerne til i 5 år at opretholde registrering af »negative«  

 oplysninger om f.eks. incassosager og fogedsager, uanset om der efterfølgende  

 er sket afvikling af skyldforholdet gennem betaling.
Registertilsynet er  

 imidlertid af den opfattelse, at lovens § 9, stk. 3, ikke kan antages at  

 indebære en ret for bureauet til at opretholde en registrering af alle  

 negative oplysninger i 5 år.
Bestemmelsen fastsætter kun, at bureauet som  

 udgangspunkt har en pligt til ikke at registrere disse oplysninger i mere end  

 5 år.
Af lovens § 13 fremgår, at urigtige og vildledende oplysninger snarest  

 muligt skal slettes eller berigtiges.
Ifølge bemærkningerne til denne  

 bestemmelse kan en oplysning, der isoleret set er rigtig, være urigtig eller  

 vildledende, når den efter omstændighederne kan give et urigtigt billede af  

 den registreredes evne og vilje til at betale i andre skyldforhold.
 Når den registrerede senere betaler en fordring, som vedkommende med rette  

 oprindeligt er registreret for, vil oplysningen ofte, også selvom fordringen  

 i registrene markeres som betalt, herefter kunne give et urigtigt billede af  

 den registreredes evne til at betale i andre skyldforhold.
Registertilsynet må konstatere, at kreditoplysningbureauerne fører ret  

 forskellige typer af registre, f.eks. i form af bedømmelsessager (sager, der  

 danner grundlag for en bredere bedømmelse af den registredes  

 kreditværdighed), publikationer med summariske, oftest negative oplysninger,  

 og registre på mikrofiche, og at bureauerne anvender temmelig uensartede  

 fremgangsmåder med hensyn til sletning af personer og virksomheder, der har  

 betalt den fordring, for hvilken vedkommende er registreret.
I publikationer  

 med blandede positive og negative summariske oplysninger (ofte kaldet  

 soliditetsbøger), i rene negativregistre (kaldet sortliste-registre) eller  

 registre på mickrofiche, hvor oplysningerne i summarisk form gengives,  

 markeres ofte, når fordringer er betalt.
Sletning af betalte fordringer  

 finder imidlertid sted fra f.eks. måneden efter, at markeringen om betaling  

 har fundet sted, og op til næsten 5 år efter betaling.
Når fogedsager, som  

 registreres på basis af indberetninger fra ganske få fogedkontorer, er  

 afviklet gennem betaling, markeres dette ligeledes ofte, men sletning i  

 registrene sker normalt først 5 år efter, at registreringen har fundet sted.
Denne uensartede fremgangsmåde for sletning forekommer ikke  

 tilfredsstillende og stiller registrerede personer og virksomheder  

 forskelligt afhængigt af, hvilket kreditoplysningsbureau det er, som forestår  

 registreringen, og afhængigt af, i hvilken retskreds vedkommende har bopæl  

 eller forretningssted.
Kreditoplysningsbureauernes publikationer med  

 summariske oplysninger (soliditetsbøger eller rene negativregistre), og de  

 hertil svarende registre på mikrofiche, har desuden stor lighed med de  

 advarselsregistre, som kræver særlig tilladelse efter lov om private registre  

 m.v. § 3, stk. 3, og hvortil registertilsynet har stillet vilkår om  

 ensartede, meget korte frister for sletning både af fordringer, der er betalt  

 og af fordringer iøvrigt.
Registertilsynet er på denne baggrund af den opfattelse, at kreditoplysningsbureauerne snarest muligt efter, at en fordring er  

 betalt, skal markere i de forskellige registre (bedømmelsessager,  

 soliditetsbøger, negativregistre i form af udsendte publikationer og  

 mikrofiche), at incassosagen/fogedsagen er afviklet ved betaling, at personer eller virksomheder, der har afviklet en incassosag ved  

 betaling, for hvilken de er registreret i et negativregister, skal slettes  

 måneden efter, at det er blevet markeret i den udsendte publikation eller på  

 mikrofichen, at betaling har fundet sted, at personer eller virksomheder, der har afviklet en incassosag ved  

 betaling, for hvilken de er registreret i en soliditetsbog, skal slettes i  

 den bog, der følger lige efter den soliditetsbog, hvori det skal markeres, at  

 fordringen er betalt, at personer eller virksomheder, der har afviklet en fogedsag ved betaling,  

 for hvilken de er registreret i negativregistre, på mikrofiche eller i  

 soliditetsbøger, skal slettes senest 1 år efter, at betaling har fundet sted.
 Det tilføjes, at korrekte incassosags- og fogedsagsoplysninger, der er  

 registreret i bedømmelsessagerne, som udgangspunkt kan opbevares i indtil 5  

 år i disse sager.
 Det blev under mødet med repræsentanterne for foreningen af  

 kreditoplysningsbureauer i Danmark oplyst fra nogle af bureauernes side, at  

 det ville være hensigtsmæssigt at kunne opretholde et internt register på  

 mikrofiche med oplysninger om de incasso- og fogedsager, der eventuelt efter  

 sådanne principper skulle slettes tidligere end efter 5 års forløb.
 Registertilsynet skal i denne forbindelse understrege, at oplysninger om  

 de incasso- og fogedsager, som er afviklet gennem betaling, og som efter  

 ovenfor fastlagte retningslinjer slettes af mikrofiche, publikationer m.v.,  

 skal overføres til de egentlige bedømmelsessager, som normalt vedrører  

 virksomheder, således at oplysningerne kun er tilgængelige i disse sager.
Registertilsynet skal bemærke, at det generelle spørgsmål om  

 fogedretternes videregivelse af oplysninger om fogedsager fortsat er under  

 overvejelse i justitsministeriet.
Der kan efter det oplyste forventes en  

 udtalelse fra justitsministeriet i en nærmere fremtid, og afhængigt af  

 indholdet heraf vil registertilsynet eventuelt vende tilbage til spørgsmålet  

 om principperne for sletning af de gennem betaling afviklede fogedsager.
 3. Registrering af tvangsauktioner, som efter  

 bekendtgørelse i Statstidende aflyses (lovens § 10 og § 9, stk. 3,).
Registertilsynet har modtaget en klage over, at 3 kreditoplysningsbureauer  

 havde registreret oplysninger om en berammet og i Statstidende bekendtgjort  

 tvangsauktion, selvom auktionen efter bekendtgørelsen blev aflyst.
Klagen  

 hang bl.a. sammen med, at fogedretterne efter retsplejeloven skal bekendtgøre  

 en tvangsauktion i Statstidende, mens fogedretterne kun så vidt muligt skal  

 bekendtgøre aflysningen i Statstidende, såfremt en auktion udsættes eller  

 bortfalder.
Sagen rejste således det principielle spørgsmål om en sådan bekendtgjort,  

 men senere aflyst tvangsauktion lovligt kan registreres.
Registertilsynet  

 fandt derfor anledning til at vurdere, om det eventuelt kunne sikres, at  

 kreditoplysningsbureauerne ikke registrerede oplysninger om en bekendtgjort  

 tvangsauktion i de tilfælde, hvor den afværges, bortfalder eller udsættes,  

 uden at oplysningen herom efterfølgende bekendtgøres.
 I den anledning skal registertilsynet bemærke følgende:
Det fremgår af lov om private registre m.v. § 10, at  

 kreditoplysningsbureauerne ikke er forpligtet til at give de registrerede  

 meddelelse, såfremt registreringen foretages på grundlag af oplysninger fra  

 Statstidende.
Imidlertid kan det konstateres, at visse  

 kreditoplysningsbureauer, hver gang der foretages registreringer, udsender  

 meddelelse til debitor, også i tilfælde, hvor man efter lovens § 10 ikke er  

 forpligtet hertil.
Der er således også i disse tilfælde uensartet praksis i  

 de forskellige kreditoplysningsbureauer.
 For at give den registrerede mulighed for at meddele et  

 kreditoplysningsbureau, at en tvangsauktion er blevet aflyst, og dermed for  

 at formindske risikoen for urigtige eller vildledende registreringer, skal  

 registertilsynet henstille, at det enkelte kreditoplysningsbureau uanset  

 bestemmelsen i lovens § 10, hver gang en tvangsauktion registreres, udsender  

 meddelelse til den registrerede med henblik på at få opklaret, om aflysning  

 har fundet sted, således at bureauet herefter ud for den registrerede  

 tvangsauktion markerer, at aflysning har fundet sted.
 Registertilsynet finder endvidere, at en korrekt registreret, men senere  

 aflyst tvangsauktion skal slettes senest 2 år efter aflysningen, såfremt der  

 i øvrigt ikke er andre negative registreringer om vedkommende.  

 Registertilsynet har således ikke til hensigt at kræve en korrekt registreret  

 og senere aflyst tvangsauktion slettet snarest efter aflysningen, medmindre  

 særlige forhold skulle gøre sig gældende.
 Registertilsynet har herved lagt vægt på, at bekendtgørelsen af en  

 tvangsauktion - uanset bortfald eller udsættelse - indicerer, at der  

 foreligger sådanne økonomiske vanskeligheder, at det kan være væsentligt at  

 være vidende herom ved kreditværdighedsbedømmelsen.
 Såfremt der opstår tvivl om fortolkningen eller rækkevidden af denne  

 skrivelse, kan forespørgsler forelægges registertilsynet, så vidt muligt  

 skriftligt.
 P.R.V.
H.
Funch Jensen /Lotte Nyløkke Jørgensen Til samtlige kreditoplysningsbureauer og foreningen af  

 kreditoplysningsbureauer i Danmark.
