Nr LSF 127 Forslag til Lov om ændring af lov om en aktiv arbejdsmarkedspolitik og lov  

 om arbejdsløshedsforsikring m.v. (Tilmelding af kontanthjælpsmodtagere,  

 aktivering ved raskmelding) Fremsat af arbejdsministeren (Jytte Andersen) den 5. december 1997 Vedtaget ved tredjebehandling den 19. december 1997 Lov nr. 1082 af 29/12/1997 § 1 I lov om en aktiv arbejdsmarkedspolitik, jf. lovbekendtgørelse nr. 508 af  

 18. juni 1997, som ændret ved § 4 i lov nr. 803 af 24. oktober 1997,  

 foretages følgende ændringer:
 1. Efter § 34 indsættes i Afsnit III:
»Kapitel 12 a Rettigheder og pligter for særlige grupper af ledige § 34 a.
Ledige dagpengemodtagere, der afmeldes på grund af sygdom  

 i dagpengeperioden, jf. § 55, stk. 1, i lov om arbejdsløshedsforsikring m.v.,  

 og som først raskmeldes på et tidspunkt, hvor dagpengeperioden ville være  

 opbrugt, hvis der blev set bort fra sygeperioden, har ved raskmelding ret og  

 pligt til at modtage tilbud om aktivering.
Retten og pligten til tilbud  

 gælder for den resterende del af dagpengeperioden.
Bestemmelserne i kapitel  

 12 om rettigheder og pligter i aktivperioden finder tilsvarende anvendelse.  

 En individuel handlingsplan skal udarbejdes eller revideres forud for  

 afgivelse af tilbud.
 Stk. 2. Den ledige kan fritages for retten og pligten til tilbud,  

 hvis det regionale arbejdsmarkedsråd efter en konkret vurdering af den  

 lediges forhold og behovene på det regionale arbejdsmarked finder, at den  

 ledige inden for en kortere tid har udsigt til at opnå ordinær beskæftigelse.
Stk. 3. Arbejdsministeren fastsætter nærmere regler om anvendelsen  

 af stk. 1 og 2.« 2. Efter § 36 indsættes i kapitel 13:
» § 36 a . Hvis en kontanthjælpsmodtager, der er tilmeldt  

 arbejdsformidlingen i henhold til § 38, stk. 3, afslår et formidlet arbejde  

 eller udebliver fra en formidlingssamtale eller en kontaktdato på  

 arbejdsformidlingen, skal arbejdsformidlingen underrette den pågældendes  

 kommune, som herefter skal foretage en rådighedsvurdering.« 3. I § 38 indsættes efter stk. 2 som nyt stykke:
»Stk. 3. Kommunerne tilmelder personer, der får kontanthjælp  

 alene på grund af ledighed, til arbejdsformidlingen med henblik på formidling  

 af arbejde.« Stk. 3 og 4 bliver herefter stk. 4 og 5.
 4. I § 62, stk. 1 og 2, ændres »kapitel 11 a og  

 12« til: »kapitel 11 a, 12 og 12 a«.
§ 2 I lov om arbejdsløshedsforsikring m.v., jf. lovbekendtgørelse nr. 27 af  

 13. januar 1997, som ændret ved lov nr. 377 af 10. juni 1997 og § 2 i lov nr.  

 803 af 24. oktober 1997, foretages følgende ændringer:
1. I § 55, stk. 1, ændres »36 måneder.« til:  

 »36 måneder, jf. dog § 55 a.« 2. § 55 a affattes således:
»§ 55 a.
Et medlem, der bliver syg i den periode, der er  

 fastsat i § 55, stk. 1, og som raskmeldes på et tidspunkt, hvor perioden  

 ville have været opbrugt, hvis der bortses fra sygeperioden, bliver ved  

 raskmelding omfattet af kapitel 12 a i lov om en aktiv arbejdsmarkedspolitik.
 Stk. 2. Ydelsen under aktiveringsforløbet svarer til det beløb,  

 der er fastsat i § 55, stk. 2. I perioder, hvor medlemmet ikke er i tilbud,  

 udbetales dagpenge efter § 55, stk. 1.
 Stk. 3. Afslår medlemmet et tilbud efter kapitel 12 a i lov om en  

 aktiv arbejdsmarkedspolitik, jf. stk. 1, bortfalder retten til dagpenge,  

 indtil medlemmet dokumenterer at have haft beskæftigelse i det omfang, der er  

 nævnt i § 53, stk. 2.
Stk. 4. Direktøren for Arbejdsløshedsforsikringen fastsætter efter  

 forhandling med Landsarbejdsrådet nærmere regler for anvendelsen af stk.  

 1-3.« § 3 Stk. 1. Loven træder i kraft den 1. april 1998.
 Stk. 2. § 1, nr. 1, og § 2 har virkning for ledige, der raskmeldes  

 fra den 1. april 1998.
 Stk. 3. Ved anvendelsen af § 34 a i lov om en aktiv  

 arbejdsmarkedspolitik som affattet ved denne lovs § 1, nr. 1, medregnes, for  

 så vidt angår sygeperioder, der er påbegyndt før den 1. april 1998 og ophører  

 efter denne dato, alene den del af sygeperioden, der ligger efter den 31.  

 marts 1998.
Oprindeligt fremsat forslag § 1 I lov om en aktiv arbejdsmarkedspolitik, jf. lovbekendtgørelse nr. 508 af  

 18. juni 1997, foretages følgende ændringer:
 1. Efter § 34 indsættes i Afsnit III :
»Kapitel 12 a Rettigheder og pligter for særlige grupper af ledige § 34 a.
Ledige dagpengemodtagere, der afmeldes på grund af sygdom  

 i dagpengeperioden, jf. § 55, stk. 1, i lov om arbejdsløshedsforsikring m.v.,  

 og som først raskmeldes på et tidspunkt, hvor dagpengeperioden ville være  

 opbrugt, hvis der blev set bort fra sygeperioden, har ved raskmelding ret og  

 pligt til at modtage tilbud om aktivering.
Retten og pligten til tilbud  

 gælder for den resterende del af dagpengeperioden.
Bestemmelserne i kapitel  

 12 om rettigheder og pligter i aktivperioden finder tilsvarende anvendelse.  

 En individuel handlingsplan skal udarbejdes eller revideres forud for  

 afgivelse af tilbud.
 Stk. 2. Den ledige kan fritages for retten og pligten til tilbud,  

 hvis det regionale arbejdsmarkedsråd efter en konkret vurdering af den  

 lediges forhold og behovene på det regionale arbejdsmarked finder, at den  

 ledige inden for en kortere tid har udsigt til at opnå ordinær beskæftigelse.
 Stk. 3. Arbejdsministeren fastsætter nærmere regler om anvendelsen  

 af stk. 1 og 2.«.
 2. Efter § 36 indsættes i kapitel 13 :
 » § 36 a . Hvis en kontanthjælpsmodtager, der er tilmeldt  

 Arbejdsformidlingen i henhold til § 38, stk. 3, afslår et formidlet arbejde  

 eller udebliver fra en formidlingssamtale eller en kontaktdato på  

 Arbejdsformidlingen, skal Arbejdsformidlingen underrette den pågældendes  

 kommune, som herefter skal foretage en rådighedsvurdering.«.
 3. I § 38 indsættes efter stk. 2 som nyt stykke:
 » Stk. 3 . Kommunerne tilmelder kontanthjælpsmodtagere, der  

 alene har ledighed som problem, til Arbejdsformidlingen med henblik på  

 formidling af arbejde.«.
 Stk. 3 og 4 bliver herefter stk. 4 og 5.
 4. I § 62, stk. 1 og 2, ændres »kapitel 11 a og  

 12« til: »kapitel 11 a, 12 og 12 a«.
§ 2 I lov om arbejdsløshedsforsikring m.v., jf. lovbekendtgørelse nr. 27 af  

 13. januar 1997, som ændret ved lov nr. 377 af 10. juni 1997 og § 2 i lov nr.  

 803 af 24. oktober 1997, foretages følgende ændringer:
 1. I § 55, stk. 1, ændres »36 måneder.« til:  

 »36 måneder, jf. dog § 55 a.«.
 2. § 55 a affattes således:
»§ 55 a.
Et medlem, der bliver syg i den periode, der er  

 fastsat i § 55, stk. 1, og som raskmeldes på et tidspunkt, hvor perioden  

 ville have været opbrugt, hvis der bortses fra sygeperioden, bliver ved  

 raskmelding omfattet af kapitel 12 a i lov om en aktiv arbejdsmarkedspolitik.
 Stk. 2. Ydelsen under aktiveringsforløbet svarer til det beløb,  

 der er fastsat i § 55, stk. 2. I perioder, hvor medlemmet ikke er i tilbud,  

 udbetales dagpenge efter § 55, stk. 1.
 Stk. 3. Afslår medlemmet et tilbud efter kapitel 12 a i lov om en  

 aktiv arbejdsmarkedspolitik, jf. stk. 1, bortfalder retten til dagpenge,  

 indtil medlemmet dokumenterer at have haft beskæftigelse i det omfang, der er  

 nævnt i § 53, stk. 2.
 Stk. 4. Direktøren for arbejdsløshedsforsikringen fastsætter efter  

 forhandling med Landsarbejdsrådet nærmere regler for anvendelsen af stk.  

 1-3.«.
§ 3 Stk. 1. Loven træder i kraft den 1. april 1998.
 Stk. 2. § 1, nr. 1, og § 2 har virkning for ledige, der raskmeldes  

 fra den 1. april 1998.
 Stk. 3. Ved anvendelsen af § 34 a i lov om en aktiv  

 arbejdsmarkedspolitik, som affattet ved denne lovs § 1, nr. 1, medregnes for  

 så vidt angår sygeperioder, der er påbegyndt før den 1. april 1998, og  

 ophører efter denne dato, alene den del af sygeperioden, der ligger efter den  

 31. marts 1998.
Bemærkninger til lovforslaget Almindelige bemærkninger Lovforslaget fremsættes som led i opfølgningen af aftalen om finansloven  

 for 1998.
I.
Lov om en aktiv arbejdsmarkedspolitik Lov nr. 434 af 30. juni 1993 om en aktiv arbejdsmarkedspolitik  

 (Folketingstidende 1992-93, FF sp. 8335, 8771, 11401 og 12017, tillæg A, sp.  

 8789, tillæg B, sp. 1975 og 3339, tillæg C, sp. 1793) er senest bekendtgjort  

 ved lovbekendtgørelse nr. 508 af 18. juni 1997.
 Lovforslaget indeholder 2 elementer:
 1. En særlig aktiveringsindsats for ledige, der har modtaget sygedagpenge.
 2. Pligt for kommunerne til at tilmelde ledige kontanthjælpsmodtagere til  

 AF.
Ad 1 Der skal gøres en særlig aktiveringsindsats for de forsikrede ledige, der  

 sygemeldes, når de nærmer sig aktivperioden og står over for at have ret og  

 pligt til aktivering.
Det foreslås derfor, at ledige på sygedagpenge skal gives et  

 aktiveringstilbud ved raskmelding, hvis sygeperioden slutter på et tidspunkt,  

 hvor den ledige ville være nået frem til aktivperioden uden sygefraværet.
Den  

 lediges aktiveringsforpligtelse forlænges med den resterende del af  

 dagpengeperioden.
 Aktiveringen sker på de vilkår, der gælder for ledige i aktivperioden.
Det er ikke alle ledige sygedagpengemodtagere, der har et  

 aktiveringsbehov.
En ledig kan efter en konkret og indviduel vurdering  

 fritages for aktiveringstilbud, hvis det skønnes, at den ledige inden for  

 kortere tid har udsigt til at finde ordinær beskæftigelse.
Hermed undgås, at  

 man unødigt beslaglægger tilbudskapacitet og aktiveringsressourcer.
 Det er aftalt, at ordningen med en særlig aktiveringsindsats for ledige,  

 der har modtaget sygedagpenge, evalueres ved udgangen af 1998. Evalueringen  

 skal ses i sammenhæng med de forslag, som arbejdsgruppen om sygedagpenge  

 fremkommer med i foråret 1998. Denne arbejdsgruppe, som er nedsat af  

 Arbejdsministeriet, skal kortlægge, om der er uhensigtsmæssige tilgange til  

 sygedagpenge fra ledighed, som sker i tilknytning til formidling af arbejde  

 eller aktivering.
Ad 2 Det er vigtigt, at kontanthjælpsmodtagere står effektivt til rådighed for  

 arbejdsmarkedet og formidling af job.
Med henblik på at styrke rådigheden for denne gruppe foreslås det, at  

 kommunerne får pligt til at tilmelde kontanthjælpsmodtagere, der alene har  

 ledighed som problem, til AF med henblik på formidling af arbejde.  

 Kontanthjælpsmodtagerne skal grundregistreres af AF efter samme principper  

 som for øvrige tilmeldte.
Det forudsætter, at AF får alle relevante  

 oplysninger om de lediges forudsætninger og baggrund.
 Hvis den tilmeldte kontanthjælpsmodtager afslår et formidlet arbejde eller  

 udebliver fra en formidlingssamtale eller en kontaktdato på AF, skal AF  

 underrette den pågældendes kommune, som herefter skal foretage en  

 rådighedsvurdering.
 Der henvises i øvrigt til det samtidig fremsatte lovforslag om ændring af  

 lov om social bistand og lov om aktiv socialpolitik.
II.
Lov om arbejdsløshedsforsikring m.v.
 Lov nr. 114 af 24. marts 1970 om arbejdsformidling og  

 arbejdsløshedsforsikring m.v. (Folketingstidende 1969-70, FF. sp. 3222, 3605  

 og 4473, tillæg A sp. 2369, tillæg B sp. 673, tillæg C sp. 321) er senest  

 bekendtgjort ved lovbekendtgørelse nr. 27 af 13. januar 1997 og ændret ved  

 lov nr. 377 af 10. juni 1997 og lov nr. 803 af 24. oktober 1997.
Det bemærkes, at der den 9. oktober 1997 er fremsat lovforslag nr.
L 23,  

 bl.a. om ændring af lov om arbejdsløshedsforsikring m.v., og den 26. oktober  

 1997 er fremsat lovforslag nr.
L 53 om ændring af arbejdsløshedsforsikring  

 m.v.
De to forslag har ingen betydning for det foreliggende forslag.
 De nu foreslåede ændringer i loven er en konsekvens af forslaget om en  

 særlig aktiveringsindsats for ledige, der har modtaget sygedagpenge.
 Som et led i opfølgningen af aftalen om finansloven for 1998 vil der  

 endvidere blive indført en skærpet rådighedsvurdering ved 3. sygemelding.
Hvis et medlem 3 gange melder sig syg i forbindelse med formidling af  

 arbejde, tilbud om aktivering mv., skal arbejdsløshedskassen foretage en  

 skærpet rådighedsvurdering af medlemmet.
Direktoratet for  

 Arbejdsløshedsforsikringen skal i sit rådighedstilsyn følge op på disse  

 rådighedsvurderinger.
 Kassen skal fortsat efter enhver længere sygeperiode foretage en  

 rådighedsvurdering med udgangspunkt i det konkrete sygdomsforløb.
 Implementering vil ske ved en ændring i rådighedsbekendtgørelsen.
Økonomiske konsekvenser Forslaget om aktivering ved raskmelding vil medføre merudgifter til  

 aktivering under den aktive arbejdsmarkedspolitik.
Der eksisterer ikke  

 statistiske oplysninger, der kan belyse omfanget af den ekstra  

 aktiveringsindsats, som følger af forslaget.
Det skønnes dog, at  

 merudgifterne til aktivering er begrænsede.
 De forøgede udgifter til aktivering modsvares af mindreudgifter på  

 dagpengekontoen, hvorfor forslaget samlet ikke skønnes at påvirke de  

 offentlige udgifter.
 Forslaget om tilmelding af kontanthjælpsmodtagere skønnes ikke at påvirke  

 de offentlige udgifter.
Administrative konsekvenser Forslaget vil samlet medføre en administrativ merbelastning af AF og  

 arbejdsløshedskasserne.
Erhvervsøkonomiske konsekvenser Lovforslaget forventes ikke at have økonomiske eller administrative  

 konsekvenser for erhvervslivet.
Miljømæssige konsekvenser Lovforslaget skønnes ikke at medføre miljømæssige konsekvenser.
Ligestillingsmæssige konsekvenser Forslaget har ikke direkte nye ligestillingsmæssige konsekvenser, men  

 påvirker grupper med stor sygelighed mere end andre.
Kvinders sygefravær er  

 større end mænds, også når der bortses fra barsels- og graviditetsbetingede  

 sygdomme.
Det må derfor forventes, at flere kvinder end mænd bliver påvirket  

 af forslagets ret og pligt til aktivering.
Forholdet til EU-retten Forslaget indeholder ikke EU-retlige aspekter.
Bemærkninger til de enkelte bestemmelser Til § 1 Til nr. 1 Det foreslås, at ledige dagpengemodtagere, der afmeldes på grund af sygdom  

 i dagpengeperioden, og som først raskmeldes på et tidspunkt, hvor  

 dagpengeperioden ville være opbrugt, hvis der ses bort fra sygefraværet, får  

 ret og pligt til aktiveringstilbud ved raskmeldingen, uanset at  

 dagpengeperioden ikke er udløbet.
 Retten og pligten til tilbud gælder for en periode, der svarer til den del  

 af dagpengeperioden, som den ledige har tilbage.
Forslaget betyder, at en ledig, der bliver syg 2 måneder før overgangen  

 til aktivperioden, og som herefter er syg i 5 måneder, ved raskmelding har 2  

 måneder tilbage i dagpengeperioden.
I disse 2 måneder har den ledige ret og  

 pligt til tilbud.
Derefter overgår den ledige til aktivperioden efter de  

 almindelige regler.
 Aktiveringen skal ske på de vilkår, der gælder for ledige i aktivperioden,  

 jf. lovens kapitel 12. Det vil sige, at der er et »loft« på  

 ydelserne i tilbud, og afslag på tilbud medfører, at dagpengeretten  

 bortfalder.
 Ledige, der har haft sygeperioder, der er så lange eller ligger så sent i  

 dagpengeperioden, at sygeperioden går op til eller ind over det tidspunkt,  

 hvor medlemmet ellers ville være gået over til aktivperioden, skal ved  

 raskmeldingen indberettes til AF med henblik på aktivering.
 Den ledige kan fritages for retten og pligten til tilbud, hvis det  

 regionale arbejdsmarkedsråd efter en konkret vurdering af den lediges forhold  

 og behovene på det regionale arbejdsmarked finder, at den ledige inden for  

 kortere tid har udsigt til at opnå ordinær beskæftigelse.
Det regionale arbejdsmarkedsråd vil kunne overlade til AF at foretage  

 vurderingen inden for de retningslinjer, der fastsættes af  

 arbejdsmarkedsrådet.
Hermed kan AF i overensstemmelse med almindelige  

 forvaltningsretlige principper træffe afgørelse som første instans, og klage  

 over afgørelsen kan indbringes for arbejdsmarkedsrådet, som herefter træffer  

 afgørelse som anden og sidste instans.
 Ordningen må tilpasses arbejdsløshedskassernes procedurer ved indberetning  

 til AF af lediges overgang fra dagpengeperioden til aktivperioden, og der vil  

 blive taget hensyn hertil ved udmøntningen af den foreslåede  

 bemyndigelsesbestemmelse.
 Med udgangspunkt i bemyndigelsesbestemmelsen vil der i bekendtgørelsen om  

 en aktiv arbejdsmarkedsindsats blive fastsat nærmere regler om  

 tilrettelæggelsen af indsatsen, og om hvad der kan lægges til grund ved  

 vurderingen af, om en ledig kan fritages for retten og pligten til tilbud.
Eksempelvis bør en meget kortvarig sygdomsperiode lige op til eller ind  

 over tidspunktet for den lediges overgang til aktivperioden ikke medføre, at  

 den ledige skal ret og pligt aktiveres for den korte tid af sygefraværet, som  

 er faldet i dagpengeperioden.
Endvidere bør der tages hensyn til sygdommens  

 karakter og den lediges beskæftigelsesmuligheder på det regionale  

 arbejdsmarked.
 For at sikre, at vurderingen tager udgangspunkt i situationen på det  

 regionale arbejdsmarked, vil der i bekendtgørelsen gives de regionale  

 arbejdsmarkedsråd bemyndigelse til at fastsætte nærmere retningslinjer,  

 hvorefter AF efter en konkret og individuel vurdering kan undtage en ledig  

 fra kravet om udvidet aktivering.
Til nr. 2 og 3 Det er forudsat, at tilmeldingspligten kun omfatter de  

 kontanthjælpsmodtagere, der alene har ledighed som problem.
Visitationen  

 foretages af kommunen.
 Det er - særlig af hensyn til bestræbelserne på at reducere  

 afmeldeproblemerne - væsentligt, at der i kommunerne etableres procedurer,  

 der sikrer, at de tilmeldte kontanthjælpsmodtagere afmeldes, hvis de ikke er  

 til rådighed for formidling af arbejde.
 I det samtidig fremsatte lovforslag om ændring af lov om social bistand og  

 lov om aktiv socialpolitik er det foreslået, at socialministeren får en  

 bemyndigelse, der giver mulighed for at fastsætte regler om tilmeldingen og  

 afmeldingen i forhold til AF.
Til nr. 4 Med ændringen sikres, at ledige, der omfattes af den særlige  

 aktiveringsindsats, har klagemulighed.
Til § 2 Til nr. 1 og 2 Efter de gældende regler er perioder med sygdom »døde perioder«  

 i forhold til dagpengeperioden.
Det vil sige, at sygdom forlænger den samlede  

 dagpengeperiode, uanset hvornår sygdommen opstår.
Ved raskmelding vender man  

 således tilbage til den tidligere placering i dagpenge- eller aktivperioden.
 Ændringen indebærer, at hvis en ledig dagpengemodtager bliver syg, og  

 sygeperioden rækker ud over det tidspunkt, hvor den ledige ellers ville være  

 overgået til aktivperioden, omfattes den ledige ved raskmeldingen af reglerne  

 om ret og pligt til aktivering, jf. lovforslagets § 1, nr. 1.
Den ledige forbliver teknisk set i dagpengeperioden, men skal aktiveres og  

 modtager ydelser efter reglerne om aktivering i aktivperioden.
Den ledige er  

 dermed fortsat sikret en samlet ydelsesperiode på op til 5 år.
Forslaget indebærer, at alle sygeperioder fortsat anses for at være  

 »døde perioder« i arbejdsløshedsforsikringens forstand.
Den ledige  

 vil således efter raskmeldingen vende tilbage til den tidligere placering i  

 dagpengeperioden, men vil være omfattet af den fremrykkede  

 aktiveringsindsats.
Det er kun en sygeperiode, der rækker ind i aktivperioden, der medfører at  

 den ledige bliver omfattet af § 55 a.
Bliver den ledige rask, inden  

 dagpengeperioden udløber, er sygeperioden »død periode« i  

 dagpengeperioden efter de almindelige regler.
Den ledige fortsætter derfor i  

 dagpengeperioden efter de nugældende regler i § 55, stk. 1.
 For så vidt angår forslaget til bemyndigelsebestemmelse henvises der til  

 bemærkningerne under § 1, nr. 1.
Til § 3 Til stk. 1 Det foreslås, at loven træder i kraft den 1. april 1998.
Til stk. 2 Det foreslås, at forslagets § 1, nr. 1, og § 2 får virkning for ledige,  

 der raskmeldes fra den 1. april 1998.
 Til stk. 3.
 Det foreslås, at der ved sygeperioder, der er påbegyndt før den 1. april  

 1998 og afsluttet efter denne dato, alene medregnes den del af sygeperioden,  

 der ligger efter den 31. marts 1998.
Skriftlig fremsættelse (5. december 1997) Arbejdsministeren (Jytte Andersen):
 Jeg tillader mig hermed at fremsætte:
 Forslag til lov om ændring af lov om en aktiv arbejdsmarkedspolitik og  

 lov om arbejdsløshedsforsikring m.v. (Tilmelding af kontanthjælpsmodtagere,  

 aktivering ved raskmelding).
(Lovforslag nr.
L 127).
 Forslaget er et led i opfølgningen af aftalen om finansloven for 1998.
1. Ledige, der afmeldes på grund af sygdom i dagpengeperioden, og som  

 først raskmeldes på et tidspunkt, hvor dagpengeperioden ville være opbrugt,  

 hvis der blev set bort fra sygeperioden, skal have et aktiveringstilbud.  

 Retten og pligten til tilbud gælder for den resterende del af  

 dagpengeperioden.
Den ledige aktiveres på samme vilkår som i aktivperioden.  

 De regionale arbejdsmarkedsråd kan fravige hovedreglen om aktivering, hvis  

 det efter en konkret og individuel vurdering skønnes, at den ledige inden for  

 kortere tid har udsigt til at få ordinær beskæftigelse.
2. Kommunerne får pligt til at tilmelde ledige kontanthjælpsmodtagere, der  

 alene har ledighed som problem, til AF med henblik på formidling af arbejde.  

 Hvis kontanthjælpsmodtageren afslår et formidlet arbejde, skal AF underrette  

 kommunen, som herefter skal foretage en rådighedsvurdering.
Dette element i  

 lovforslaget skal ses i sammenhæng med det samtidig fremsatte forslag til lov  

 om ændring af lov om social bistand og lov om aktiv socialpolitik.
 Idet jeg i øvrigt henviser til lovforslaget og bemærkningerne hertil, skal  

 jeg på regeringens vegne anbefale forslaget til Tingets velvillige  

 behandling.
