Opfølgning til 2015-52. Afslag på distributionstilskud til forenings blad  fortolkning af hjemmelsgrundlaget Ved brev af 7. marts 2016 orienterede kulturministeren mig om resultatet af Kulturministeriets overvejelser om behovet for en præcisering af regelgrundlaget.
Af brevet fremgik følgende:
Det er Kulturministeriets opfattelse, at der er behov for en præcisering af regelgrundlaget, så det tydeliggøres, at det er et afgørende kriterium for ikke at kunne modtage støtte, at publikationen har et kommercielt formål, hvorimod det ikke har selvstændig betydning, om publikationen udgives af et professionelt forlag.
Det er endvidere ministeriets opfattelse, at der er behov for at præcisere definitionen på kommercielt formål.
Jeg vil på den baggrund ændre bekendtgørelsen ved førstkommende lejlighed.
 Bladpuljen er en del af den politiske aftale af 18. januar 2013 om mediestøtteordningen.
Det er regeringens hensigt i dette forår at gennemføre en vurdering af, om der er behov for at justere mediestøtteordningen i lyset af erfaringerne med administrationen af ordningen.
 Det er hensigten, at evt. ændringer af ordningen skal have virkning fra 1. januar 2017.
Selvom bladpuljen har et selvstændigt lovgrundlag i forhold til mediestøtteordningen, kan det ikke udelukkes, at puljen bliver en del af de kommende politiske forhandlinger om mediestøtteordningen.
Jeg vil på den baggrund afvente resultatet af de politiske forhandlinger om mediestøtteordningen, inden jeg gennemfører en justering af distributionsbekendtgørelsen.  Den 15. marts 2016 meddelte jeg Kulturministeriet, at jeg ikke foretog mig mere i sagen, idet jeg dog bad om at blive underrettet, når bekendtgørelsen var ændret.
