 Ret til fornyet udbetaling af sygedagpenge, da der var grundlag for  

 forlængelse af udbetalingen, og beskæftigelseskravet var opfyldt.
 Kravet om godtgørelse af arbejdsdygtighed i mindst 13 uger efter  

 dagpengerettens ophør gælder ikke, når der er grundlag for forlængelse.
 SAGSFREMSTILLING:
 Kommunen traf afgørelse om, at lønmodtageren ikke havde ret til  

 sygedagpenge fra den 6. januar 1992 efter afsluttet ferie.
 Varighedsbegrænsningen indtrådte 1. november 1991, men udbetalingen blev  

 forlænget til den 1. december 1991, da lønmodtageren var raskmeldt fra den 2.  

 december 1991. Han afholdt 5 ugers ferie fra den 1. december 1991 til den 5.  

 januar 1992 og anmodede om genoptagelse af dagpengeudbetalingen fra den 6.  

 januar 1992 efter afsluttet ferie.
 Kommunen afslog at udbetale sygedagpenge med henvisning til, at det ikke  

 var godtgjort, at der har foreligget arbejdsdygtighed i 13 uger efter  

 dagpengerettens ophør.
 Sagen var forelagt Dagpengeudvalgets lægekonsulent, der skønnede, at  

 lønmodtageren var fuldt uarbejdsdygtig på grund af sygdom den 6. januar 1992,  

 og at han ville blive rask inden for 26 uger fra 1. november 1991.
 AFGØRELSE:
 Lønmodtageren havde ret til sygedagpenge fra den 6. januar 1993, idet han  

 ansås for fuldt uarbejdsdygtig på grund af sygdom, og han var under  

 lægebehandling, der måtte antages at kunne genskabe arbejdsdygtigheden inden  

 for 26 uger efter varighedsbegrænsningens indtræden den 1. november 1991, jf.  

 dagpengelovens § 5 og § 22, stk. 1, nr. 2 og Socialministeriets  

 bekendtgørelse nr. 688 af 11. oktober 1991 § 48, nr. 2.
 Endvidere opfyldte han beskæftigelseskravet i dagpengelovens § 4, stk. 1,  

 idet han i perioden fra 1. december 1991 til 6. januar 1992 modtog feriepenge  

 og forud for dette sygedagpenge.
 Det bemærkedes, at kravet om godtgørelse af arbejdsdygtighed i mindst 13  

 uger efter dagpengelovens § 22, stk. 4 kun finder anvendelse, hvis der ikke  

 er grundlag for forlængelse efter § 22, stk. 1.
 Dagpengeudvalget ændrede således kommunens afgørelse.
