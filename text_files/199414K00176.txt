Nr BTL 176 Betænkning over Forslag til lov om forældremyndighed og samvær   

 Nr L 176 1994-95, 1. samling Afgivet af Retsudvalget Afgivet: 19950523 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Børnerådet, Dansk Kvindesamfund, Egsmose, Lisbeth, Gentofte, Foreningen Far til Støtte for Børn og Forældre, Foreningen FAR/MOR M/K, Føgh, Maja, København, Gersov, Nanna, Kastrup, Hertz, Kertilbjørn, Ph.d.-stipendiat, Komiteen af Forældre med Samværssager, Ligestillingsrådet, Idegruppen om Mænd, Møller, Amdi, advokat, Horsens, Nielsen, Bente Holm, København, Nygaard, Ruth, Odense, Sylvest, Søren, Århus, Traberg, Sune T., Egå, Århus Kommunes Social- og Sundhedsforvaltning og Aarvig, Søren-Peder, Højbjerg.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
Et flertal (udvalget med undtagelse af Venstres medlemmer) lægger stor  

 vægt på, at statsamtets grundlag for afgørelser i sager, hvor der er uenighed  

 om samværet, er så fyldestgørende som muligt.
Flertallet finder det derfor af  

 betydning, at det i bemærkningerne til lovforslaget er tilkendegivet, at der  

 i videre omfang end i dag skal anvendes børnesagkyndige erklæringer i sager,  

 hvor der er spørgsmål om ophævelse af samvær.
Flertallet lægger vægt på, at  

 der også i øvrigt anvendes børnesagkyndige erklæringer i samværssager, hvis  

 der er behov for det.
Flertallet finder det af væsentlig betydning, at der også fremover vil  

 være mulighed for, at forældrene under en retssag om forældremyndigheden kan  

 indgå forlig om, hvem forældremyndigheden skal tilkomme, og at der i øvrigt  

 samtidig af parterne træffes aftale om samvær.
Af hensyn til muligheden for  

 at godtgøre, at der er indgået aftale om samværet, findes det vigtigt, at  

 aftaler af denne art tilføres retsbogen eller dombogen.
En udskrift heraf vil  

 parterne normalt være i besiddelse af.
Det er også muligt at få en udskrift  

 ved henvendelse til retten.
 Såfremt forældrene under en sag om forældremyndighed i øvrigt har fremsat  

 tilkendegivelser om det fremtidige samvær, vil det også være hensigtsmæssigt,  

 at disse tilkendegivelser fremgår af retsbogen eller dommen i sagen.
 Flertallet forudsætter i den forbindelse, at statsamtet i givet fald vil  

 være en part i en samværssag behjælpelig med at anmode retten om en udskrift  

 af eventuelle aftaler eller tilkendegivelser om samværet, som er nedskrevet  

 af retten under en retssag om forældremyndighed.
 Hvis den af forældrene, der alene har forældremyndigheden, ønsker at  

 flytte til udlandet med barnet, kan dette være anledning til, at den anden af  

 forældrene ønsker at få tillagt forældremyndigheden.
 Flertallet lægger vægt på, at der er mulighed for at rejse en sådan sag,  

 jf. bestemmelserne i lovforslagets § 12 og § 13, og at flytningen skal indgå  

 i den samlede vurdering af, hvad der er barnets tarv.
Det er flertallets opfattelse, at der - hvis barnet har den fornødne  

 modenhed til at tage stilling hertil - i sådanne tilfælde bør lægges særlig  

 vægt på barnets indstilling til at flytte.
Barnets holdning til at tage  

 ophold langt fra den anden af forældrene bør derfor søges oplyst i  

 forbindelse med den samtale, der efter lovforslagets § 29 skal afholdes med  

 børn, der er fyldt 12 år, inden der træffes afgørelse i en sag om  

 forældremyndighed.
 Herefter indstiller et flertal (Socialdemokratiets, Det  

 Konservative Folkepartis, Fremskridtspartiets, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse med de af justitsministeren stillede ændringsforslag.
 Flertallet vil stemme imod de ændringsforslag, der er stillet af et  

 mindretal.
 Et mindretal (Venstres medlemmer af udvalget) udtaler, at der i  

 Venstres folketingsgruppe er en række forskellige opfattelser i sagen.
 Medlemmernes personlige opfattelse vil give sig udtryk under afstemningen  

 ved 3. behandling.
 Et andet mindretal (Socialistisk Folkepartis medlem af udvalget)  

 indstiller lovforslaget til vedtagelse med de af justitsministeren  

 stillede ændringsforslag og vil ved 2. behandling redegøre for sin stilling  

 til de af et mindretal stillede ændringsforslag nr. 2 og 9.
 Et tredje mindretal (Enhedslistens medlem af udvalget) indstiller  

 lovforslaget til vedtagelse med de af mindretallet stillede  

 ændringsforslag samt de af justitsministeren stillede ændringsforslag nr. 3,  

 4, 5, 6, 7 og 10.
 ÆndringsforslagAf et mindretal (EL):
 Til titlen 1) Titlen affattes således:
»Forslag til Lov om forældreansvar og samvær«.
 Til § 2 2) Stk. 2 affattes således:
»Stk. 2. Barnet har ret til omsorg og tryghed.
Det skal  

 behandles med respekt for sin person og må ikke udsættes for legemlig  

 afstraffelse eller anden krænkende behandling.« Af justitsministeren, tiltrådt af et flertal (S, KF, SF, FP,  

 RV, EL og CD):
 Til § 12 3) I stk. 2 indsættes efter 1. pkt. som nyt  

 punktum:
»Ved afgørelsen skal det tillægges vægt, om indehaveren af  

 forældremyndigheden uden rimelig grund hindrer gennemførelsen af  

 samvær.« Til § 13 4) I stk. 1 indsættes efter 1. pkt. som nyt  

 punktum:
»Ved afgørelsen skal det tillægges vægt, om indehaveren af  

 forældremyndigheden uden rimelig grund hindrer gennemførelsen af  

 samvær.« Til § 14 5) I stk. 1 indsættes efter 3. pkt. som nye  

 punktummer:
»Bor barnet ved dødsfaldet hos den efterlevende, og har denne  

 forvoldt den anden forældremyndighedsindehavers død, kan en anden anmode om  

 at få tillagt forældremyndigheden.
Anmodningen kan kun imødekommes, hvis det  

 er af afgørende betydning af hensyn til barnet, at forældremyndigheden ikke  

 forbliver hos den efterlevende.« 6) Efter stk. 2 indsættes som nyt stykke:
»Stk. 3. Har en af forældrene forældremyndigheden alene, og  

 har denne forvoldt den anden af forældrenes død, kan en anden anmode om at få  

 tillagt forældremyndigheden.
Anmodningen kan kun imødekommes, hvis det er af  

 afgørende betydning af hensyn til barnet, at forældremyndigheden ikke  

 forbliver hos den efterlevende.« Stk. 3-5 bliver herefter stk. 4-6.
 7) I stk. 4, der bliver stk. 5, ændres »stk. 1-3«  

 til: »stk. 1-4«.
 Af et mindretal (EL):
 Til § 17 8) Paragraffen affattes således:
»§ 17. Statsamtet træffer efter anmodning afgørelse om  

 omfanget og udøvelsen af samværsretten.
Den af forældrene, der ikke har  

 barnet boende, har ret til samvær med barnet en eftermiddag om ugen,  

 hveranden weekend, 14 dage i sommerferien og nogle dage i forbindelse med jul  

 og påske.
Statsamtet kan dog træffe afgørelse om samvær i mindre omfang, hvis  

 det er bedst for barnet.
Der kan fastsættes samvær i videre omfang end efter  

 2. pkt.
 Stk. 2. Statsamtet kan ændre en aftale eller afgørelse om samvær,  

 hvis ændringen er bedst for barnet, navnlig på grund af forandrede forhold.
 Stk. 3. Statsamtet kan afslå at fastsætte samvær eller ophæve en  

 aftale eller afgørelse herom, hvis det er påkrævet af hensyn til barnet.
 Stk. 4. Såfremt statsamtets afgørelse om samvær på grund af  

 forældremyndighedsindehaverens modvilje ikke overholdes, kan den  

 samværsberettigede anmode statsamtet om at træffe afgørelse om  

 erstatningssamvær.
Stk. 5. Justitsministeren kan fastsætte regler om overvåget  

 samvær.« Til § 28 9) Paragraffen affattes således:
 »§ 28. Statsamtet tilbyder børnesagkyndig rådgivning efter  

 anmodning fra parterne i forbindelse med samlivsophævelse.
Stk. 2. Ved uenighed om forældremyndighed og samvær er rådgivning  

 obligatorisk.
Formålet med rådgivning er at hjælpe parterne til at løse  

 konflikten under hensyn til, hvad der er bedst for barnet.
Stk. 3. Statsamtet kan i andre tilfælde tilbyde børnesagkyndig  

 rådgivning om forældremyndighed og samvær, hvis der skønnes at være et  

 særligt behov herfor.« Af justitsministeren, tiltrådt af et flertal (S, KF, SF, FP,  

 RV, EL og CD):
 Til § 33 10) Efter stk. 4 indsættes som nyt stykke:
»Stk. 5. Bestemmelserne i lovens § 14 anvendes også, hvis  

 dødsfaldet er indtrådt inden lovens ikrafttræden.« Af et mindretal (EL):
 Til § 34 11) I den foreslåede ændring ændres »§ 29 i lov om  

 forældremyndighed og samvær« til: »§ 29 i lov om forældreansvar og  

 samvær«.
 Til § 35 12) I nr. 3 ændres »reglerne i lov om  

 forældremyndighed og samvær« til: »reglerne i lov om forældreansvar  

 og samvær«.
 Til § 36 13) Paragraffen affattes således:
 »§ 36. I lov nr. 372 af 7. juni 1989 om registreret  

 partnerskab, som ændret ved lov nr. 821 af 19. december 1989, foretages  

 følgende ændring:
§ 4, stk. 2, ophæves.« Af justitsministeren, tiltrådt af et flertal (S, KF, SF, FP,  

 RV og CD):
 14) I den foreslåede ændring af § 4, stk. 2, ændres »§  

 14, stk. 3,» til: »§ 14, stk. 4,».
Bemærkninger Til nr. 1, 2, 11 og 12 Efter forslagsstillernes opfattelse er det  

 væsentligt at fremhæve, at der er tale om forældreansvar for barnet, ikke  

 blot forældremyndighed over barnet.
Til nr. 3 og 4 Det foreslås, at modarbejdelsen af samvær nævnes i loven  

 som et hensyn, der skal tillægges vægt i forbindelse med afgørelser om  

 overførsel af forældremyndigheden.
Formålet hermed er at signalere, at begge  

 forældrene bør medvirke til gennemførelsen af samvær, således at barnet kan  

 bevare en stabil kontakt også til den af forældrene, som det ikke bor hos.  

 Herved fremhæves den tilkendegivelse om samværssabotage, som er angivet i  

 bemærkningerne til lovforslaget under pkt. 3.2.
Hvis den ene af forældrene uden rimelig grund hindrer gennemførelsen af  

 samvær, vil det således i nogle tilfælde kunne være det afgørende element ved  

 vurderingen af, om forældremyndigheden skal overføres til den anden af  

 forældrene.
Det skal dog fortsat på grundlag af en vurdering af samtlige  

 omstændigheder i sagen anses for bedst for barnet, at forældremyndigheden  

 overføres.
 Hvis der foreligger en rimelig grund til, at samværet er blevet  

 forhindret, må dette forhold naturligvis også tillægges væsentlig betydning.  

 Det kan f.eks. være tilfældet, hvis den samværsberettigede har udvist  

 manglende stabilitet - f.eks. ved at være spirituspåvirket ved afhentningen  

 af barnet - i forbindelse med overholdelsen af aftaler om samværet, eller  

 hvis samværet er forløbet meget uheldigt.
Der er ikke fundet grundlag for at foreslå en lignende ændring af  

 bestemmelserne i § 9, stk. 2 (om afgørelse om forældremyndigheden ved  

 separation og skilsmisse, og når forældrene ønsker ophævelse af en aftale om  

 fælles forældremyndighed) og § 12, stk. 1 (om afgørelse om  

 forældremyndigheden i tilknytning til ophævelsen af et længerevarende  

 samliv). Det skyldes, at de nævnte bestemmelser hovedsagelig vedrører sager,  

 der anlægges i tilknytning til forældrenes samlivsophør, og at der derfor  

 normalt ikke vil være forløbet en sådan tid ved sagens afgørelse, at det  

 ligger fast, at den ene af forældrene forhindrer gennemførelsen af den andens  

 samvær med barnet.
Hvis sagen strækker sig over længere tid, kan  

 samværssabotage indgå ved afgørelsen på samme måde som i sager, der afgøres  

 efter § 12, stk. 2, eller § 13.
 Til nr. 5 Hensigten med den foreslåede tilføjelse til bestemmelsen i  

 lovforslagets § 14, stk. 1, er at skabe mulighed for, at der i tilfælde, hvor  

 en af forældrene dræber den anden, kan træffes afgørelse om at tillægge en  

 anden forældremyndigheden.
Bestemmelsen gælder kun, hvis forældrene havde fælles forældremyndighed og  

 den efterlevende boede sammen med barnet ved dødsfaldet.
Hvis barnet og den  

 efterlevende ikke boede sammen ved dødsfaldet, gælder reglerne i  

 lovforslagets § 14, stk. 1, 2. og 3. pkt.
Dør den af forældrene, som har  

 forældremyndigheden alene, gælder bestemmelsen i lovforslagets § 14, stk. 2.  

 Der er efter begge de nævnte bestemmelser mulighed for, at  

 forældremyndigheden kan tillægges en anden end den efterlevende af  

 forældrene.
Anvendelsesområdet for den foreslåede regel er begrænset til tilfælde,  

 hvor det efter en konkret vurdering er af afgørende betydning af hensyn til  

 barnet, at forældremyndigheden tillægges en anden.
Det er herved hensigten,  

 at reglen ikke skal anvendes i alle tilfælde, hvor den ene af forældrene har  

 dræbt den anden, men kun hvor hensynet til barnet, herunder hensynet til, at  

 der skabes ro om barnet fremover, gør det nødvendigt.
Hvis den efterlevende  

 af forældrene fortsat må anses for egnet til at varetage opgaven som  

 indehaver af forældremyndigheden over barnet, vil det således ikke blive  

 aktuelt at anvende bestemmelsen.
 Det forhold, at den efterlevende frihedsberøves i forbindelse med drabet  

 og i længere tid ikke vil være i stand til at varetage den daglige omsorg for  

 barnet, er derfor ikke i sig selv tilstrækkelig grund til, at  

 forældremyndigheden tillægges en anden.
 Udgangspunktet er således, at den efterlevende af forældrene bevarer  

 forældremyndigheden, så barnet ikke samtidig mister begge forældre.
Den foreslåede regel kan anvendes i tilfælde, hvor der foreligger manddrab  

 efter straffelovens § 237. Hvis dødsfaldet er forvoldt af den anden af  

 forældrene ved vold (straffelovens § 246, jf. § 245) eller ved, at denne har  

 hensat den anden i hjælpeløs tilstand (straffelovens § 250), kan det også  

 blive aktuelt at anvende bestemmelsen.
Det er heller ikke udelukket at  

 anvende reglen ved medvirken.
Der er kun adgang til at fratage forældremyndigheden, hvis en anden -  

 eller et ægtepar i forening, jf. lovforslagets § 14, stk. 3 (der bliver stk.  

 4) - ønsker at overtage ansvaret for barnet og anmoder om at få tillagt  

 forældremyndigheden.
Formålet med fratagelse af forældremyndigheden må også  

 være, at der er udsigt til, at barnet vil få bedre opvækstvilkår hos en ny  

 eller nye forældremyndighedsindehavere, mens der ikke er mulighed for at  

 fratage forældremyndigheden, hvis ingen ønsker at overtage dette ansvar.
De  

 sociale myndigheder vil imidlertid kunne være opmærksomme på, at der efter  

 omstændighederne kan være særlige hensyn til barnet, der taler for, at en  

 anden person er parat til at påtage sig forældreansvaret.
I forhold til bestemmelsen i lovforslagets § 14, stk. 1, 2. pkt., der  

 vedrører den situation, hvor barnet ikke bor hos den efterlevende ved  

 dødsfaldet, foreslås det, at ordene »i forbindelse med dødsfaldet«  

 ikke medtages i lovteksten.
Det skyldes, at der i situationer, hvor den ene  

 af forældrene har dræbt den anden, kan gå nogen tid efter dødsfaldet, før det  

 bliver fastslået ved dom, at det er den pågældende, der er gerningsmanden.
En  

 afgørelse efter bestemmelsen må derfor afvente, at der foreligger en endelig  

 dom.
Omvendt må det forudsættes, at anmodningen fremsættes, inden der er gået  

 længere tid efter dommen.
Anmodning om fratagelse af forældremyndigheden vil kunne indgives, inden  

 der foreligger en endelig dom, hvis den efterlevende af forældrene er sigtet  

 for forholdet.
Den pågældende vil i almindelighed blive varetægtsfængslet i  

 forbindelse med sigtelsen.
Der vil i så fald eventuelt kunne være mulighed  

 for at benytte reglen i lovforslagets § 24, hvorefter der kan træffes en  

 midlertidig afgørelse om forældremyndigheden.
 Anmodningen om at blive tillagt forældremyndigheden skal, ligesom i sager,  

 hvor barnet ikke bor hos den efterlevende, fremsættes over for statsamtet.  

 Statsamtets afgørelse vedrørende forældremyndigheden kan endvidere ligesom  

 andre afgørelser om forældremyndighed i forbindelse med dødsfald indbringes  

 for domstolene, jf. lovforslagets § 14, stk. 5 (der bliver stk. 6).
Retten kan senere efter reglen i § 13, stk. 3, træffe afgørelse om ændring  

 af en afgørelse om overførsel af forældremyndigheden.
Det kan f.eks. blive  

 aktuelt, hvis det senere findes bedst for barnet, at forældremyndigheden  

 tillægges den efterlevende af forældrene på ny, jf. de i § 13, stk. 1,  

 fastsatte betingelser.
En overførsel forudsætter også, at forholdene for den  

 efterlevende af forældrene ændres væsentligt.
Der bliver således mulighed for  

 at tilbageføre forældremyndigheden til den efterlevende, hvis denne anlægger  

 sag ved domstolene herom.
For så vidt angår samvær mellem barnet og den efterlevende af forældrene  

 gælder de almindelige regler.
Udgangspunktet bliver således, at den  

 efterlevende har ret til samvær, jf. lovforslagets § 16. Der vil dog være  

 mulighed for af hensyn til barnet at give afslag på en anmodning om  

 fastsættelse af samvær, jf. lovforslagets § 17, stk. 3. Forandrer forholdene  

 sig senere, således at der ikke er grund til indvendinger mod samvær mellem  

 barnet og den efterlevende, vil en anmodning herom dog kunne imødekommes.
Til nr. 6 Ved den under nr. 5 foreslåede ændring af § 14, stk. 1, bliver  

 der mulighed for at fratage den efterlevende forældremyndigheden i tilfælde,  

 hvor den ene af forældrene dræber den anden.
Denne regel forudsætter, at der  

 var fælles forældremyndighed, og at barnet ved dødsfaldet boede hos den  

 efterlevende.
Bestemmelsen omfatter således ikke tilfælde, hvor en af  

 forældrene, der ikke har forældremyndigheden, afgår ved døden, og denne  

 situation er heller ikke omfattet af de øvrige regler i lovforslaget.
 Der kan også i denne situation være tilfælde, hvor det efter  

 omstændighederne vil være rigtigst, at den efterlevende ikke bevarer  

 forældremyndigheden, hvis denne har dræbt den anden af forældrene.  

 Bestemmelsen i § 14 foreslås derfor suppleret med et nyt stykke, der giver  

 mulighed for, at en anden kan anmode om at få tillagt forældremyndigheden.
 Det foreslås, at betingelserne for at anvende bestemmelsen bliver de  

 samme, som gælder efter forslaget om ændring af § 14, stk. 1.
Anmodningen kan således kun imødekommes, hvis det er af afgørende  

 betydning af hensyn til barnet, at forældremyndigheden ikke forbliver hos den  

 efterlevende.
Det kan i den forbindelse have betydning, i hvilket omfang  

 barnet har haft kontakt med den af forældrene, der er blevet dræbt.
Hvis der  

 ikke har været kontakt af betydning mellem den afdøde og barnet, vil det  

 næppe være aktuelt at anvende bestemmelsen.
 Til nr. 7 og 14 Forslagene om ændring af § 14, stk. 4, der bliver § 14,  

 stk. 5, og § 36 er en konsekvens af indsættelsen af et yderligere stykke i §  

 14, jf. forslaget under nr. 6.
 Til nr. 8 Ændringsforslaget indebærer bl.a., at den af forældrene, der  

 ikke har barnet boende, som udgangspunkt har ret til samvær med barnet en  

 eftermiddag om ugen, hveranden weekend, 14 dage i sommerferien og nogle dage  

 i forbindelse med jul og påske.
 Endvidere foreslås en regel om erstatningssamvær.
 Bestemmelsens stk. 2 og 3 er identiske med lovforslagets § 17, stk. 2 og  

 3, og stk. 5 er identisk med lovforslagets § 17, stk. 4.
 Til nr. 9 Ved ændringsforslaget indføres bl.a. en obligatorisk rådgivning  

 i tilfælde af uenighed om forældremyndighed og samvær.
 Til nr. 10 Hensigten med den foreslåede ændring af bestemmelsen i § 33 er  

 at skabe sikker hjemmel for, at reglerne i § 14 kan anvendes i tilfælde, hvor  

 dødsfaldet er indtrådt inden lovens ikrafttræden.
 Der bliver ikke herved tale om, at afgørelsen om at tillægge en anden  

 forældremyndigheden træffes med tilbagevirkende kraft, idet spørgsmålet om,  

 hvorvidt en anden bør tillægges forældremyndigheden, må vurderes på grundlag  

 af barnets forhold på det tidspunkt (efter lovens ikrafttræden), hvor  

 afgørelsen træffes.
 Til nr. 13 Hensigten med ændringsforslaget er at ophæve diskrimineringen i  

 forhold til registrerede partnere med hensyn til muligheden for i forening at  

 få tillagt forældremyndighed.
