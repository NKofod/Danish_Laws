Nr BSF 21 Forslag til folketingsbeslutning om dansk veto imod at gøre EU til  

 atomvåbenmagt Fremsat af Keld Albrechtsen (EL) Frank Aaen (EL) den 24. oktober 1995 Folketinget opfordrer regeringen til at nedlægge veto mod ethvert forslag,  

 som går ud på at gøre EU til atomvåbenmagt, eller som går ud på at knytte de  

 franske og britiske atomvåben indirekte til EU via WEU.
Bemærkninger til forslaget Der er stærk modstand i Europa og hele verden imod de franske  

 atomprøvesprængninger, dels på grund af den fare, som de miljømæssigt kan  

 udgøre for de mennesker, som bor i området, dels fordi de franske  

 prøvesprængninger er en fortsættelse af den atompolitik, som de fleste håbede  

 var vist vintervejen efter den kolde krigs ophør.
Men under overfladen har der i lang tid foregået forhandlinger om, hvilken  

 rolle de franske og engelske atomvåben skulle spille i en europæisk  

 sammenhæng.
Ifølge B.T.s David Jens Adler den 29. august 1995: ». . . er  

 man på meget højt plan i Paris, Bonn og London ved at nå til enighed om  

 grundtræk i den fremtidige organisation af EU's sikkerhedspolitik«, og  

 andetsteds i artiklen konstaterer han, at »statsminister Poul Nyrup  

 Rasmussen kan lige så godt smide cykelhjelmen og belave sig på først som  

 sidst: Atomvåben bliver en del af fremtidens sikkerhedspolitiske samarbejde i  

 EU, sådan som det vil blive søgt fastlagt under næste års regeringskonference  

 om revision af Maastricht-Traktaten.
I alle tilfælde hvis det står til de  

 store lande - Frankrig, Storbritannien og Tyskland«.
Det var derfor, den franske premierminister Alain Juppe i forbindelse med  

 at forklare de franske atomprøvesprængninger gjorde opmærksom på, at de  

 franske a-våben garanterer ikke bare Frankrigs, men hele Europas sikkerhed.
I  

 en lang artikel i avisen Le Figaro den 26. august 1995 skriver Alain Juppe,  

 at de franske og britiske atomvåben nødvendigvis må blive en del af EU's  

 fælles udenrigs- og sikkerhedspolitik, hvis Unionen vil gøre sig forhåbninger  

 om at blive en reel politisk magtfaktor, der kan løse konflikter som  

 eksempelvis den i det tidligere Jugoslavien.
Information citerer denne  

 artikel den 28. august 1995. Ifølge Information udtrykker Alain Juppe bl.a.  

 overraskelse over de skarpe reaktioner fra allierede i EU på denne måde:  

 ». . . overraskende fordi den franske atomafskrækkelse ikke kun er  

 garant for Frankrigs uafhængighed; den er også et middel for Europa, for dets  

 sikkerhed og for freden«.
Han fortsætter med at glæde sig over, at den  

 britiske regering og forbundskansler Kohl har: ». . . vidst at modstå  

 fristelsen til at slutte sig til det kor af protester, der er orkestreret af  

 antiatombevægelser, hvis historie og politiske tilhørsforhold man  

 kender« . . . »Fremtidens europæiske forsvar lader sig ikke  

 konstruere, uden at den franske - og den britiske - atomafskrækkelse på en  

 eller anden måde spiller en rolle deri«.
I en kronik i Berlingske Tidende den 9. september 1995 skriver forsker  

 Ulla Holm fra Center for Freds- & Konfliktforskning, at ». . . set  

 ud fra et fransk synspunkt er europæisk forsvarsidentitet en udvidelse af  

 fransk forsvar, Frankrig har noget, det kan tilbyde Europa: stor  

 forsvarsevne.
Hvis den overføres til Europa, vil Europa blive mere magtfuld.  

 Europa vil kunne få større politisk vægt i det internationale samfund, og  

 Frankrig vil dermed kunne genvinde styrke på europæisk niveau«.
Desuden er den tyske udenrigsminister Klaus Kinkel citeret for at have  

 sagt, at Tyskland var indstillet på at diskutere ideen om en fælles europæisk  

 atomslagstyrke.
Der er ingen tvivl om, at det i England ivrigt diskuteres, om  

 man i højere grad skal koordinere og samarbejde med Europa - og specielt  

 Frankrig - i forhold til sikkerhedspolitiske og atomare spørgsmål.
I  

 Politiken har der den 21. og 24. september 1995 været artikler, som beretter  

 om et stigende engelsk-fransk samarbejde på intelligenceområdet,  

 spionsatellitter og nu sidst også i forbindelse med de atomtest, som Frankrig  

 udfører på Mururoa.
Der er i stigende grad et militært-politisk samarbejde  

 mellem Frankrig og England som de to atombevæbnede lande i EU.
Det er grunden til, at der ikke kom skarpe protester fra den engelske  

 regering, og Tyskland kørte også en så lav profil som muligt.
Det ytrede dog  

 en vis bekymring over atomprøvesprængningerne, men mere blev det ikke til.
De  

 skarpeste reaktioner i denne sammenhæng kom faktisk fra medlemmer af  

 Europa-Parlamentet.
Derfor er det vigtigt, at den danske regering klart og tydeligt går imod,  

 at EU/WEU på noget tidspunkt udstyres med atomvåben eller fælles hær og  

 forsvar baseret på bl.a. de franske og engelske atomvåben.
Nu gælder det om  

 at stå fast for den danske regering.
Den danske statsminister har ved flere  

 lejligheder kritiseret og taget afstand fra de franske atomprøvesprængninger,  

 uden at det har haft nogen virkning.
Forslagsstillerne vil opfordre den  

 danske regering til utvetydigt at tilkendegive, at Danmark vil nedlægge veto  

 mod ethvert forsøg på - direkte eller indirekte - at udstyre EU/WEU med  

 franske eller engelske atomvåben.
