Bekendtgørelse om stempelafgift I medfør af § 21, stk. 2 og 4, § 22, § 27,  

 stk. 2, § 32, stk. 2, i lov om stempelafgift, jf.  

 lovbekendtgørelse nr. 591 af 11. august 1998, som senest ændret  

 ved § 1 i lov nr. 383 af 2. juni 1999, fastsættes:
Fastsættelse af stempelafgift § 1. Der svares stempelafgift af  

 skadesforsikringsdokumenter.
Der svares endvidere stempelafgift af andre  

 dokumenter end skadesforsikringsdokumenter, hvis stempelpligten er  

 indtrådt før den 1. januar 2000, og hvis dokumentet anholdes  

 eller kommer til afgiftsmyndighedens eller en anholdelsespligtig myndigheds  

 kendskab inden den 1. januar 2003. Det gælder dog ikke dokumenter, der  

 er anmeldt til tinglysning eller registrering i perioden 1. januar 2000 til  

 31. december 2002.
 Stk. 2. Fastsættelse af stempelafgift efter  

 stempellovens § 23, stk. 2, foretages af afgiftsmyndigheden, der er  

 Told- og Skatteregion Høje-Taastrup.
 Stk. 3. Begæring om godtgørelse af stempelafgift  

 efter stempellovens § 28 eller § 29 indgives til den i stk. 2  

 nævnte myndighed.
 Stk. 4. Afgiftsmyndigheden forsyner dokumentet med en  

 påtegning om den fastsatte afgift/fastsatte yderligere afgift, og  

 dokumentet kan indløses hos afgiftsmyndigheden mod betaling af den  

 fastsatte afgift, eller eventuel overskydende stempelafgift tilbagebetales af  

 afgiftsmyndigheden.
Stempel § 2. Stempelafgiften for et dokument, der ikke  

 stempelberigtiges efter særlig tilladelse på grund af  

 retsforholdets karakter, udredes indtil videre på en af følgende  

 to måder:
 1)	Dokumentet forsynes med et eller flere almindelige  

 stempelmærker, jf. § 3, stk. 1.
 2)	Dokumentet forsynes med et dommermærke, jf. § 3,  

 stk. 2.
 Stk. 2. Stempelmærkerne anbringes så vidt muligt  

 øverst på dokumentets første tekstside.
 § 3. Stempelmærker udfærdiges til  

 følgende værdier: 25 øre, 1 kr., 2 kr., 3 kr., 4 kr., 5  

 kr., 6 kr., 7 kr., 8 kr., 9 kr., 10 kr., 15 kr., 20 kr., 25 kr., 30 kr., 40  

 kr., 50 kr., 100 kr., 200 kr., 500 kr., 1.000 kr., 5.000 kr., 10.000 kr. samt  

 100.000 kr.
Stk. 2. Tinglysningskontorerne kan maskinelt fremstille  

 såvel daterede som udaterede særlige stempelmærker til den  

 værdi, der ønskes.
Salg af daterede mærker som udaterede  

 stempelmærker foretages kun, når der foreligger et dokument,  

 hvorpå mærket samtidig påklæbes.
De af  

 tinglysningskontorerne fremstillede mærker er med farverne gul/orange  

 og teksten trykt i sort.
 Stk. 3. Mærkerne fremtræder således:
 § 4. Stempelmærker kan købes,  

 eventuelt først efter forudgående bestilling, mod kontant  

 betaling hos følgende stempelmærkeforhandlere:
 1)	Søfartstyrelsen.
 2)	Luftfartsvæsenet.
 3)	Told- og Skatteregionerne.
 4)	Boghandlere og lignende, der er autoriseret hertil af Told- og  

 Skatteregion Høje-Taastrup.
 5)	Visse kommunekontorer.
 Stk. 2. Benyttes der ikke stempelmærker, skal der som  

 udgangspunkt kassestemples på tilsvarende måde som på  

 tinglysningskontorerne.
 Stk. 3. Allerede meddelte tilladelser til finansielle  

 institutter og lignende til at afregne på særlig måde,  

 herunder til at stemple maskinelt med en til formålet godkendt  

 frankeringsmaskine, ophører fra den 1. januar 2000 at regne.
§ 5. Efter stempellovens § 70 kan  

 forsikringsselskaber efter anmodning få tilladelse af Told- og  

 Skatteregion Høje-Taastrup til at berigtige stempelafgiften for  

 samtlige de i regnskabsåret tegnede forsikringer eller visse arter  

 heraf ved indbetaling af samlede beløb uden stempling af det enkelte  

 forsikringsdokument.
Told- og Skatteregion Høje-Taastrup kan stille  

 betingelser for tilladelsen, herunder sikkerhedsstillelse.
De  

 pågældende forsikringsdokumenter forsynes med følgende  

 påtegning: »Stempelafgiften berigtiges efter stempellovens  

 § 70«.
 § 6. Ombytning af stempelmærker som  

 nævnt i stempellovens § 27, stk. 1, kan kun foretages hos de  

 i § 4 nævnte stempelmærkeforhandlere.
§ 7. Ubenyttede stempelmærker som  

 nævnt i stempellovens § 27 samt stempelmærker og  

 stempelpapir, der er anvendt til dokumenter, som ikke er underskrevet,  

 godtgøres med den pålydende værdi, når  

 mærkerne eller papiret indsendes til Told- og Skatteregion  

 Høje-Taastrup med anmodning om godtgørelse.
Det samme  

 gælder maskinelt fremstillede stempelmærker fremstillet ved brug  

 af kasseapparat eller frankeringsmaskine.
Kassation § 8. Ved stempling med stempelmærker skal  

 hvert enkelt mærke kasseres, det vil sige forsynes med en  

 påtegning, der angiver datoen for stemplingen.
Herudover skal mindst et  

 mærke, dog alle mærker til en værdi af 1.000 kr. eller  

 derover, være forsynet med navnet på den, der foretager  

 stemplingen, jf. § 9. Navnepåtegningen skal stå hen over  

 mærket og ud på dokumentets papir.
Stk. 2. Kassationen efter stk. 1 skal udføres med  

 blæk, lysægte kuglepen eller lysægte farvestempel.
Er  

 afgiften på 1.000 kr. eller derover, skal navnepåtegningen  

 være underskrevet.
 § 9. Kassation kan kun udføres af  

 stempelmærkeforhandlere og af anholdelsespligtige myndigheder, jf. dog  

 stk. 2.
 Stk. 2. For så vidt angår dokumenter, hvor den  

 pligtige afgift er under 1.000 kr., kan stempelmærkerne kasseres af  

 hver af parterne i det retsforhold, som dokumentet angår, eller af en  

 fuldmægtig for en part.
§ 10. Dokumenter, der er omfattet af stempelloven,  

 skal være stempelberigtiget senest den 31. december 1999 ved  

 indlevering til tinglysning og registrering.
I modsat fald er dokumenterne  

 omfattet af reglerne i tinglysningsafgiftsloven.
Dokumenter, der er ustemplet  

 den 31. december 1999 i henhold til en erklæring om fritagelse i  

 stempelloven, eller er stemplet senest den 31. december 1999 efter deres  

 pålydende i henhold til en værdierklæring efter  

 stempellovens § 57, stk. 4, 2. pkt., anses for afgiftsberigtiget  

 efter reglerne i tinglysningsafgiftsloven ved anmeldelsen efter 1. januar  

 2000. Ved senere ændringer i et sådant dokument, som efter  

 stempelloven var helt eller delvist stempelfrit, skal der ikke påny  

 betales afgift af det oprindelige dokument, men alene af  

 ændringen.
 Stk. 2. Dokumenter, som ikke skal tinglyses eller registreres,  

 kan kun stemples af afgiftsmyndigheden, selvom stempelfristen i henhold til  

 stempellovens § 20, stk. 5, ikke er udløbet den 1. januar  

 2000.
 Stk. 3. Er stempelfristen udløbet den 1. januar 2000,  

 og overstiger det manglende stempel ikke 10.000 kr. og er overskridelsen af  

 stempelfristen undskyldelig, foretager afgiftsmyndigheden stemplingen uden  

 ikendelse af bøde.
 Stk. 4. Er et dokument ikke anholdt eller kommet til  

 afgiftsmyndighedens kendskab senest den 31. december 2002, jf. § 1,  

 stk. 1, 2 pkt., anses afgiftspligten for bortfaldet.
Klageadgang § 11. Afgiftsmyndighedens afgørelser efter  

 §§ 2-7 kan påklages til Landsskatteretten.
Ikrafttræden § 12. Bekendtgørelsen træder i kraft  

 den 26. januar 2000.
 Stk. 2. Samtidig ophæves bekendtgørelse nr. 539  

 af 30. juni 1993 om stempelafgift.
