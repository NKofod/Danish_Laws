Fremsat den 19. november 2014 af undervisningsministeren (Christine Antorini) Forslag til Lov om ændring af lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse, lov om uddannelserne til højere handelseksamen (hhx) og højere teknisk eksamen (htx), lov om erhvervsuddannelser og lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m.
(Socialt tilskud til ungdomsuddannelsesinstitutioner på baggrund af andelen af frafaldstruede elever) § 1 I lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 880 af 8. august 2011, som ændret senest ved § 9 i lov nr. 634 af 16. juni 2014, foretages følgende ændring:
 1. I § 30, stk. 8, indsættes efter »uddannelser«: »og på baggrund af andelen af frafaldstruede elever«.
§ 2 I lov om institutioner for erhvervsrettet uddannelse, jf. lovbekendtgørelse nr. 878 af 8. august 2011, som ændret senest ved § 7 i lov nr. 634 af 16. juni 2014, foretages følgende ændringer:
 1. I § 19, stk. 4, 1. pkt., ændres »yder« til: »kan yde«.
 2. I § 19 indsættes som stk. 5:
»Stk. 5. Staten kan yde et særligt tilskud på baggrund af andelen af frafaldstruede elever, hvor der ikke ydes tilskud efter lovgivningen om uddannelserne.
Taksten fastsættes på finansloven.
Undervisningsministeren kan fastsætte regler om betingelser for og beregning af tilskud på baggrund af andelen af frafaldstruede elever.« § 3 I lov om uddannelserne til højere handelseksamen (hhx) og højere teknisk eksamen (htx), jf. lovbekendtgørelse nr. 1074 af 4. september 2013, som ændret ved § 8 i lov nr. 630 af 16. juni 2014, foretages følgende ændring:
 1. I § 39 indsættes som stk. 7:
»Stk. 7. Staten yder et særligt tilskud på baggrund af andelen af frafaldstruede elever.
Taksten fastsættes på finansloven.
Undervisningsministeren kan fastsætte regler om betingelser for og beregning af tilskud på baggrund af andelen af frafaldstruede elever.« § 4 I lov om erhvervsuddannelser, jf. lovbekendtgørelse nr. 439 af 29. april 2013, som ændret ved § 1 i lov nr. 634 af 16. juni 2014, foretages følgende ændring:
 1. I § 19 c indsættes som stk. 2:
»Stk. 2. Staten yder et særligt tilskud på baggrund af andelen af frafaldstruede elever.
Taksten fastsættes på finansloven.
Undervisningsministeren kan fastsætte regler om betingelser for og beregning af tilskud på baggrund af andelen af frafaldstruede elever.« § 5 I lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m., jf. lovbekendtgørelse nr. 1030 af 23. august 2013, som ændret ved § 7 i lov nr. 1610 af 26. december 2013 og § 9 i lov nr. 720 af 25. juni 2014, foretages følgende ændringer:
 1. I § 2, stk. 1,1. pkt., ændres »jf. stk. 2« til: »jf. stk. 3«.
 2. I § 2 indsættes efter stk. 1 som nyt stykke:
 »Stk. 2. I beregning og opkrævning efter stk. 1 indgår ikke tilskud på baggrund af andelen af frafaldstruede elever efter:
 1) § 30, stk. 8, i lov om institutioner for almengymnasiale uddannelser og almen voksenuddannelse m.v.
 2) § 19, stk. 5, i lov om institutioner for erhvervsrettet uddannelse.
 3) § 39, stk. 7, i lov om uddannelserne til højere handelseksamen (hhx) og højere teknisk eksamen (htx).
4) § 19 c, stk. 2, i lov om erhvervsuddannelser.« Stk. 2-5 bliver herefter stk. 3-6.
§ 6 Loven træder i kraft den 1. januar 2015.
Bemærkninger til lovforslaget Almindelige bemærkninger 1. Lovforslagets baggrund Lovforslaget fremsættes som led i udmøntningen af finansloven for 2015, hvor et element er en styrket indsats for at sikre en mere hensigtsmæssig fordeling af ressourcerne (socialt tilskud) til ungdomsuddannelserne.
Lovforslaget skal samtidig ses på baggrund af regeringsgrundlaget »Et Danmark, der står sammen«.
Det fremgår heraf, at regeringen vil udarbejde forslag til en taxameterændring, »der fordeler ressourcerne til ungdomsuddannelserne mere retfærdigt.
Taxametersystemet skal bl.a. tage højde for uddannelsesstedernes forskellige geografiske og sociale udfordringer.
Det vil bl.a. forbedre uddannelsesdækningen i yderområderne.« Formålet med lovforslaget er at indføre et socialt tilskud til kompetencegivende ungdomsuddannelser på baggrund af andelen af frafaldstruede elever.
Det sociale tilskud indebærer fremadrettet en omfordeling af midler fra institutioner med en relativ lav andel af frafaldstruede elever til institutioner med en relativ høj andel af frafaldstruede elever, idet det vil give institutioner med en høj andel af frafaldstruede elever økonomi til at iværksætte en ekstra indsats mod frafald.
Tilskuddets størrelse fastsættes på finansloven.
2. Sociale tilskud 2.1. Gældende ret Der findes i dag ikke inden for den gældende lovgivning eksplicitte bestemmelser om særskilte tilskud til institutioner med sociale udfordringer i form af en stor andel frafaldstruede elever.
2.2. Den foreslåede ordning Med lovforslaget bliver det muligt for staten at yde et socialt tilskud på baggrund af andelen af frafaldstruede elever på de enkelte uddannelsesområder på den enkelte institution.
Frafaldstruede elever defineres ud fra elevernes grundskolekarakterer.
En elev defineres som frafaldstruet, hvis elevens fuldførelsessandsynlighed ligger under landsgennemsnittet på den pågældende uddannelse estimeret på baggrund af grundskolekarakterer.
Andelen af frafaldstruede elever opgøres på baggrund af elevernes grundskolekarakterer.
Modellen indebærer, at det ikke er den enkelte elev, som udløser et socialt tilskud, men i stedet institutionens samlede antal elever inden for det pågældende uddannelsesområde.
En række undersøgelser dokumenterer en sammenhæng mellem risiko for frafald og uddannelsesfremmedhed bl.a. udtrykt ved variablerne køn, etnicitet, forældrenes uddannelse, grundskolekarakterer, skoletyper mv.
Undervisningsministeriets analyser viser også, at den bedste enkeltstående indikator til at forudsige frafald er grundskolekarakterer.
Endvidere viser ministeriets analyser, at forklaringsgraden stort set ikke ændres ved inddragelse af f.eks. forældres uddannelsesbaggrund og forældres indkomst.
Det skyldes, at grundskolekaraktererne i vid udstrækning opsamler effekten af de andre karakteristika (variable). Det sociale tilskud tager dermed også højde for f.eks. forældres uddannelsesbaggrund og forældres indkomst, selvom det beregningsteknisk sker ved hjælp af variablen grundskolekarakterer.
 Det sociale tilskud, som det fremgår af forslag til finanslov for 2015, omfatter følgende ungdomsuddannelser: Den treårige uddannelse til studentereksamen (stx), den toårige uddannelse til højere forberedelseseksamen (hf), den treårige uddannelse til højere handelseksamen (hhx), den treårige uddannelse til højere teknisk eksamen (htx), erhvervsuddannelsernes grundforløb og studierettet undervisning i form af gymnasiale fag i et særskilt kompetencegivende forløb eller i hovedforløbet af en erhvervsuddannelse (bl.a. eux).
 Tilskud efter de foreslåede bestemmelser ydes til de institutioner, der er godkendt til at udbyde uddannelserne bortset fra private gymnasier.
Af forslag til finanslov for 2015 fremgår, at tilskuddet for finansåret 2015 etableres med en ramme på 200 mio. kr.
Denne ramme udmøntes som et tillægstaxameter med tre forskellige takststørrelser, som tildeles afhængig af institutionens andel af frafaldstruede på de enkelte uddannelsesområder.
De tre tillægstaxametre fastsættes i 2015 til hhv. 4.460 kr., 4.950 kr. og 5.350 kr. pr. grundlagsårselev.
Det foreslås, at undervisningsministeren bemyndiges til at kunne fastsætte regler om betingelser for og beregning af tilskud på baggrund af andelen af frafaldstruede elever.
Det sociale tilskud forventes beregnet på grundlag af alle grundlagsårselever på det uddannelsesområde, som lever op til kriteriet for socialt tilskud.
Som anført ovenfor, defineres en elev som frafaldstruet, hvis elevens fuldførelsessandsynlighed ligger under landsgennemsnittet på den pågældende uddannelse estimeret på baggrund af grundskolekarakterer.
Hvis et uddannelsesområde på en institution har en andel af frafaldstruede under et vist niveau, ydes der ikke socialt tilskud hertil.
Det er således muligt, at en institution med udbud af eksempelvis tre af de omfattede uddannelsesområder (f.eks. stx, hhx og merkantilt grundforløb) kan leve op til kriteriet for socialt tilskud på det ene uddannelsesområde, men ikke på de to andre.
For at sikre forudsigelighed i tildelingen af det sociale tilskud forventes det, at institutionens andel af frafaldstruede på de enkelte uddannelsesområder fastsættes for en treårig periode ad gangen, dvs. at det genberegnes hvert tredje år.
Med det på finansloven for 2015 foreslåede omfang på 200 mio. kr. for 2015 sikres det, at det sociale tilskud opnår en vis volumen, så det giver mulighed for at iværksætte en ekstra indsats mod frafald.
Tilskuddet indebærer, at der fremadrettet sker en omfordeling af midler fra de gymnasiale til de erhvervsfaglige uddannelser.
Det skyldes, at erhvervsuddannelserne generelt har flere frafaldstruede elever end de gymnasiale uddannelser.
 Tilskuddets ramme og taksterne for tillægstaxametrene efter 2015 fastsættes på de årlige finanslove.
Der vil løbende blive foretaget systematisk opfølgning på uddannelsesinstitutionernes indsatser og resultater i forhold til at nedbringe frafaldet.
Herunder iværksættes inden for tre år en analyse og evaluering af ordningen med henblik på at undersøge, om det sociale taxameter har haft den ønskede effekt på frafaldet.
3. Opkrævning hos kommunen eller anden aktør 3.1. Gældende ret Efter lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m. (lovbekendtgørelse nr. 1030 af 28. august 2013) skal uddannelsesinstitutioner m.fl., der er berettigede til at modtage tilskud efter bevillinger fra Undervisningsministeriet, beregne og opkræve betalingen af tilskud efter bevilling af uddannelse af de personer, der er omfattet af loven, hos kommunen og anden aktør på grundlag af antal årselever og studenterårsværk efter de takster, der er fastsat i finansloven for de pågældende uddannelser i de pågældende år for de pågældende institutioner.
3.2. Den foreslåede ordning Det foreslås, at det sociale tilskud til institutionerne ikke skal omfattes af betalingen mellem institution og kommune eller anden aktør i henhold til lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m.
Baggrunden herfor er ønsket om at undgå en situation, hvor kommunen og anden aktør har økonomisk incitament til at købe uddannelsesaktiviteter hos uddannelsesinstitutioner, som ikke modtager socialt tilskud frem for hos uddannelsesinstitutioner, som modtager socialt tilskud, da det samlede taxametertilskud pr. årselev og dermed betalingen for uddannelsesaktiviteten vil være lavere på førstnævnte type af institution end på sidstnævnte.
4. Ligestillingsmæssige konsekvenser Flere drenge end piger på ungdomsuddannelser er frafaldstruede.
Indførelse af et socialt tilskud på baggrund af frafaldstruede elever vil kunne styrke indsatsen for denne elevgruppe og dermed potentielt på længere sigt bidrage til at rette op på drengenes uddannelsesmæssige efterslæb.
På denne baggrund vurderes lovforslaget at have positive ligestillingsmæssige konsekvenser.
5. Økonomiske og administrative konsekvenser for det offentlige Det sociale tilskud gennemføres udgiftsneutralt ved at omlægge undervisningstaxametret.
Lovforslaget har derfor ingen økonomiske og administrative konsekvenser for stat, kommuner og regioner.
Det sociale tilskud etableres som et tillægstaxameter.
På forslag til finansloven for 2015 er tilskuddet for finansåret 2015 etableret med en ramme på 200 mio. kr.
Med denne ramme gives i 2015 et tillægstaxameter på 4.460 kr., 4.950 kr. eller 5.350 kr. pr. grundlagsårselev, hvis et uddannelsesområde på en institution lever op til kriteriet for socialt tilskud.
Tilskuddets ramme og tillægstaxameterets størrelse fastsættes på de årlige finanslove.
 Tilskuddet indebærer fremadrettet en omfordeling af midler fra institutioner med en relativ lav andel af frafaldstruede elever til institutioner med en relativ høj andel af frafaldstruede elever.
 6. Økonomiske og administrative konsekvenser for erhvervslivet mv.
 Lovforslaget har ingen økonomiske eller administrative konsekvenser for erhvervslivet.
7. Administrative konsekvenser for borgerne Lovforslaget har ingen administrative konsekvenser for borgerne.
8. Miljømæssige konsekvenser Lovforslaget har ingen miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
10. Hørte myndigheder og organisationer Et udkast til lovforslag har ikke forinden fremsættelsen været sendt i høring, da der er tale om opfølgning på finansloven for 2015. Lovforslaget er samtidig med fremsættelsen sendt i høring hos følgende myndigheder og organisationer: Akademikerne, Bestyrelsesforeningen for Social- og Sundhedsskoler, Børnerådet, Danmarks Evalueringsinstitut, Danmarks Lærerforening, Danmarks Vejlederforening, Dansk Arbejdsgiverforening, Dansk Center for Undervisningsmiljø, Dansk Erhverv, Dansk Industri (DI), Dansk Ungdoms Fællesråd, Danske Erhvervsskoler - Bestyrelserne, Danske Erhvervsskoler - Lederne, Danske Gymnasieelevers Sammenslutning, Danske Handicaporganisationer, Danske Landbrugsskoler, Danske Regioner, Danske SOSU-skoler, Det Centrale Handicapråd, Det Nationale Dialogforum for Uddannelses- og Erhvervsvejledning, Erhvervsskolelederne i Danmark, Erhvervsskolernes Elevorganisation, Finanssektorens Arbejdsgiverforening, Foreningen af forstandere og direktører ved AMU-centrene, Foreningen af Tekniske og Administrative Tjenestemænd (TAT), Foreningsfællesskabet Ligeværd, FSR - danske revisorer, Funktionærernes og Tjenestemændenes Fællesråd (FTF), Gymnasiernes Bestyrelsesforening, Gymnasieskolernes Lærerforening, Gymnasieskolernes Rektorforening, Handelsskolernes Lærerforening, Institut for Menneskerettigheder, KL, LandboUngdom, Landselevbestyrelsen for det pædagogiske område, Landselevbestyrelsen for social- og sundhedsområdet, Landsorganisationen i Danmark, Landssammenslutningen af Handelsskoleelever, Landssamråd for PPR-chefer, Lederforeningen for VUC, Lederne, Private Gymnasier og Studenterkurser, Pædagogiske Ledere for STX og HF, Rigsrevisionen, Rådet for de Grundlæggende Erhvervsrettede Uddannelser, Rådet for Etniske Minoriteter, Rådet for Ungdomsuddannelser, Sammenslutningen af Unge med Handicap, SOSU-lederforeningen, Uddannelsesforbundet, UU Danmark, VUC Bestyrelsesforening, VUC Lederforeningen.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det foreslås med ændringen af § 30, stk. 8, at det i forhold til institutioner for almengymnasiale uddannelser og institutioner for almen voksenuddannelse tydeliggøres, at staten kan yde et særligt tilskud på baggrund af andelen af frafaldstruede elever, og at taksten i givet fald fastsættes på de årlige finanslove.
 Det sociale tilskud omfatter med forslaget til finanslov for 2015 den treårige uddannelse til studentereksamen (stx) og den toårige uddannelse til højere forberedelseseksamen (hf).
Det sociale tilskud vil være omfattet af bemyndigelsesbestemmelsen i lovens § 30, stk. 10, hvorefter undervisningsministeren kan fastsætte nærmere regler om sociale tilskud.
Bemyndigelsen i lovens § 30, stk. 10, omfatter således også adgangen til at fastsætte regler om betingelser for og beregning af tilskud på baggrund af andelen af frafaldstruede elever.
Det sociale tilskud er omfattet af de almindelige regler i lov om institutioner for almengymnasiale uddannelser og for almen voksenuddannelse m.v., herunder lovens § 36, hvorefter statslige tilskud efter denne lov ikke ydes til dækning af institutionernes udgifter til betaling af afgifter i henhold til momsloven.
Efter bestemmelsen kompenserer undervisningsministeren institutionerne for udgifter til betaling af afgifter i henhold til momsloven, som efter momsloven ikke kan fradrages ved en virksomheds opgørelse af afgiftstilsvaret (ikkefradragsberettiget købsmoms), og som institutionerne afholder ved køb af varer og tjenesteydelser, til hvilke der ydes statslige tilskud m.v. efter loven.
 Der henvises i øvrigt til de almindelige bemærkninger, pkt. 2.2.
Til § 2 Til nr. 1 Det fremgår af den gældende bestemmelse, at staten yder et særligt tilskud ved færdiggørelse af uddannelse, hvor der ikke ydes tilskud efter lovgivningen om uddannelserne.
Der ydes for tiden færdiggørelsestaxameter til fiskeriuddannelsen efter bestemmelsen.
Der er tale om en sproglig præcisering, som tydeliggør, at færdiggørelsestaxameteret kun ydes, hvis det er fastsat på de årlige finanslove.
Til nr. 2 Det foreslås med et nyt stykke 5 i § 19 i forhold til institutioner for erhvervsrettet uddannelse, at staten kan yde et særligt tilskud på baggrund af andelen af frafaldstruede elever, hvor der ikke ydes tilskud efter lovgivningen om uddannelserne, dvs. efter lov om uddannelserne til højere handelseksamen (hhx) og højere teknisk eksamen (htx) og lov om erhvervsuddannelser, og at takten i givet fald fastsættes på de årlige finanslove.
Det er for nuværende ikke hensigten at yde sociale tilskud til uddannelser, hvortil der ikke ydes tilskud efter lovgivningen om uddannelserne, jf. ovenfor.
Det foreslås, at hjemlen etableres, således at muligheden er der, skulle der på et senere tidspunkt opstå ønske herom.
Taksten fastsættes i givet fald på de årlige finanslove.
 Med forslaget får undervisningsministeren mulighed for at fastsætte regler om betingelser for og beregning af tilskud på baggrund af andelen af frafaldstruede elever.
Det sociale tilskud er omfattet af de almindelige regler i lov om institutioner for erhvervsrettet uddannelse, herunder lovens § 21 a, hvorefter statslige tilskud efter denne lov ikke ydes til dækning af institutionernes udgifter til betaling af afgifter i henhold til momsloven.
Efter bestemmelsen kompenserer undervisningsministeren institutionerne for udgifter til betaling af afgifter i henhold til momsloven, som efter momsloven ikke kan fradrages ved en virksomheds opgørelse af afgiftstilsvaret (ikke-fradragsberettiget købsmoms), og som institutionerne afholder ved køb af varer og tjenesteydelser, til hvilke der ydes statslige tilskud m.v. efter loven.
 Der henvises i øvrigt til de almindelige bemærkninger, pkt. 2.2.
Til § 3 Det foreslås med det nye stykke 7 i § 39 i lov om uddannelserne til højere handelseksamen (hhx) og højere teknisk eksamen (htx), at staten yder et særligt tilskud på baggrund af andelen af frafaldstruede elever, og at taksten fastsættes på de årlige finanslove.
 Det sociale tilskud omfatter med forslaget til finansloven for 2015 uddannelserne til højere handelseksamen (hhx) og højere teknisk eksamen (htx).
 Med forslaget får undervisningsministeren mulighed for at fastsætte regler om betingelser for og beregning af tilskud på baggrund af andelen af frafaldstruede elever.
Det sociale tilskud er omfattet af de almindelige regler i lov om uddannelserne til højere handelseksamen (hhx) og højere teknisk eksamen (htx), herunder lovens § 39, stk. 2 og 3, hvorefter statslige tilskud efter loven ikke ydes til dækning af institutionernes udgifter til betaling af afgifter i henhold til momsloven.
Efter bestemmelserne kompenserer undervisningsministeren institutionerne for udgifter til betaling af afgifter i henhold til momsloven, som efter momsloven ikke kan fradrages ved en virksomheds opgørelse af afgiftstilsvaret (ikkefradragsberettiget købsmoms), og som institutionerne afholder ved køb af varer og tjenesteydelser, til hvilke der ydes statslige tilskud m.v. efter loven.
 Der henvises i øvrigt til de almindelige bemærkninger, pkt. 2.2.
Til § 4 Det foreslås med det nye stykke 2 i § 19 c i lov om erhvervsuddannelser, at staten yder et særligt tilskud på baggrund af andelen af frafaldstruede elever, og at taksten fastsættes på de årlige finanslove.
 Det sociale tilskud omfatter med forslaget til finanslov for 2015 erhvervsuddannelsernes grundforløb og studierettet undervisning i form af gymnasiale fag i et særskilt kompetencegivende forløb eller i hovedforløbet af en erhvervsuddannelse (bl.a. eux).
 Med forslaget får undervisningsministeren mulighed for at fastsætte regler om betingelser for og beregning af tilskud på baggrund af andelen af frafaldstruede elever.
Det sociale tilskud er omfattet af de almindelige regler i lov om erhvervsuddannelser, herunder lovens § 19, stk. 5 og 6, hvorefter statslige tilskud efter loven ikke ydes til dækning af institutionernes udgifter til betaling af afgifter i henhold til momsloven.
Efter bestemmelserne kompenserer undervisningsministeren institutionerne for udgifter til betaling af afgifter i henhold til momsloven, som efter momsloven ikke kan fradrages ved en virksomheds opgørelse af afgiftstilsvaret (ikkefradragsberettiget købsmoms), og som institutionerne afholder ved køb af varer og tjenesteydelser, til hvilke der ydes statslige tilskud m.v. efter loven.
 Der henvises i øvrigt til de almindelige bemærkninger, pkt. 2.2.
Til § 5 Til nr. 1 Der er tale om en konsekvensændring af henvisningen i § 2, stk. 1 til § 2, stk. 2, i lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m., idet stk. 2, med lovforslagets § 5, nr. 3, bliver stk. 3.
Til nr. 2 Det foreslås med indsættelsen af et nyt stk. 2 i § 2 i lov om betaling for visse uddannelsesaktiviteter i forbindelse med lov om en aktiv beskæftigelsesindsats, at det særlige tilskud på baggrund af andelen af frafaldstruede elever (socialt tilskud) til institutionerne ikke skal omfattes af betalingen mellem institution og kommune eller anden aktør.
Det betyder, at kommuner og andre aktører alene skal betale de almindelige takster.
 Der henvises i øvrigt til de almindelige bemærkninger, pkt. 3.2.
Til § 6 Det foreslås, at loven træder i kraft den 1. januar 2015.
