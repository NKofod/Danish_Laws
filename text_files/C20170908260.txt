Vejledning om ansøgning om støtte fra ansøgningspuljen nye veje til aktiviteter og ledsagelse for personer med handicap (FL § 15.13.23.25.) Ansøgningsfrist den 23. marts 2017 kl. 12.00 INDHOLDSFORTEGNELSE 1. Indledning 2. Ansøgningspuljens formål 3. Målgruppe 4. Ansøgerkreds 5. Forventede resultater 6. Projektperiode 7. Støtteegnede projekter 8. Udarbejdelse af projektbeskrivelse 8.1. Beskrivelse af projektets forandringsteori 8.2. Køn skal tænkes ind i projektet (Kønsmainstreaming) 9. Tildelingskriterier 9.1. Faglige tildelingskriterier 9.2. Organisatoriske tildelingskriterier 9.3. Generelle tildelingskriterier 9.4. Vurdering af ansøgninger 10. Tilskudsberettigede udgifter 11. Ikke tilskudsberettigede udgifter 12. Udarbejdelse af budget 12.1. Nødvendige udgifter 12.2. Periodiserede budgetter 12.3. Lønudgifter 12.4. Enhedspriser 12.5. Noter til budgettet 12.6. Moms 13. Ansøgningsprocedure 13.1. NemID 14. Hvis projektet får tilskud 14.1. Rapport og erfaringsopsamling 1. Indledning Som led i satspuljeaftalen på det sociale område for 2015 er der afsat 14,55 mio. kr. i 2017 til en ansøgningspulje for at fremme Nye veje til aktiviteter og ledsagelse for personer med handicap.
I 2015 og 2016 var der afsat henholdsvis 8,5 mio. kr. og 15,4 mio. kr. til ansøgningspuljen.
Midlerne er afsat på Finanslovens § 15.13.23.25.
2. Ansøgningspuljens formål Formålet med ansøgningspuljen er at styrke kommunernes mulighed for at iværksætte, udbrede og afprøve nye initiativer rettet mod samvær og aktiviteter for mennesker med handicap.
Projekterne skal styrke målgruppens muligheder for at have aktive, selvstændige liv og deres muligheder for inklusion i samfundet.
De langsigtede gevinster af initiativet bliver, at voksne med kognitive funktionsnedsættelser, som har behov for socialpædagogisk ledsagelse, i øget grad har aktive selvstændige liv og er mere inkluderet i samfundet.
 De nye initiativer skal være et supplement til de socialpædagogiske indsatser, som kommunerne skal levere som en del af deres kerneydelse.
3. Målgruppe Ansøgningspuljens målgruppe er voksne med handicap, der ikke kan færdes alene på grund af betydelig og varigt nedsat fysisk eller psykisk funktionsevne, og som ikke opfylder betingelserne for at blive visiteret til en ledsagerordning efter servicelovens § 97, fordi de ikke kan færdes uden socialpædagogisk støtte.
Målgruppens funktionsnedsættelser kan både være lette, moderate eller svære.
 Ansøgningspuljen omfatter ikke borgere med nedsat funktionsevne som følge af sindslidelse eller borgere med særlige sociale problemer.
4. Ansøgerkreds Ansøgningspuljens ansøgerkreds er kommuner, der tager initiativ til projekter beskrevet i afsnittet Støtteegnede projekter.
5. Forventede resultater De forventede resultater på borgerniveau er at forbedre målgruppens muligheder for at have et aktivt liv med socialpædagogisk støtte.
Endvidere skal ansøgningspuljen styrke og udbygge muligheder for, at målgruppen kan deltage i aktiviteter, udflugter og ferier med udgangspunkt i egne ønsker og behov samt danne nye sociale relationer og netværk.
 De langsigtede gevinster af initiativet bliver, at voksne med kognitive funktionsnedsættelser, som har behov for socialpædagogisk ledsagelse, i øget grad har aktive selvstændige liv og er mere inkluderet i samfundet.
6. Projektperiode Midlerne skal anvendes i perioden 1. maj 2017 til 31. december 2017.
7. Støtteegnede projekter Formålet med ansøgningspuljen er at styrke kommunernes mulighed for at iværksætte, udbrede og afprøve nye initiativer rettet mod samvær og aktiviteter for mennesker med handicap.
Det er et krav, at ansøger beskriver, hvorledes projektet er et supplement til kommunens allerede eksisterende tilbud indenfor socialpædagogisk ledsagelse.
Socialstyrelsen opsamler og publicerer løbende erfaringer fra støttede projekter.
Ansøger kan på Socialstyrelsens hjemmeside www.socialstyrelsen.dk/projekter-og-initiativer/handicap/aktiviteter-og-ledsagelse-1/aktiviteter-og-ledsagelse finde gode eksempler og erfaringer fra tidligere støttede projekter.
Endvidere ses nedenfor eksempler på organisering af en supplerende indsats:
 Projekter der giver borgere i botilbud bedre mulighed for at komme på ferie og udflugter.
Det kan f.eks. være gennem boligbytteordninger, hvor borgere, som bor i botilbud, får mulighed for komme på ferie i nye omgivelser under hensyn til behovet for tryghed i form af kendt ledsager.
Dette kan både være indenfor den enkelte kommune eller på tværs af kommunegrænser.
 Projekter med fokus på en ændret arbejdstilrettelæggelse i og på tværs af botilbud, som kan frigøre ressourcer til aktiviteter for beboerne uden for boformen til f.eks. skovture, feriekolonier, festivaller, fodboldklubber, filmklubber, fællesspisninger, hytteture og IT-konferencer/kurser.
Og som dermed kan danne og udvikle nye netværker, venskaber mv. mellem mennesker med handicap.
 Innovative samarbejdsformer med frivillige organisationer, som arrangerer udflugter, ferier og deltagelse i kultur- og sportsbegivenheder for bl.a. mennesker med udviklingshæmning.
Der kan fx søges inspiration i Udviklingshæmmedes Landsforbunds (ULF) pædagogfrie ferier, hvor foreningen arrangerer grupperejser for mennesker med udviklingshæmning med frivillige ledsagere.
 Indsatser der inkluderer borgere med fx udviklingshæmning i lokale arrangementer og kulturelle begivenheder, som f.eks. byfester, sports- og kulturbegivenheder, hvor de f.eks. deltager i planlægning og afholdelse sammen med andre borgere i lokalsamfundet, for at skabe nye sociale relationer og netværk.
Dette kan understøttes ved brug af kommunikationsværktøjer mellem beboere på botilbud og omverdenen f.eks. frivillige.
Det er eksempelvis udarbejdet værktøjer i projekt Design af relationer.
For at sikre at en væsentlig andel af de afsatte midler anvendes til borgernære aktiviteter, kan der kun i begrænset omfang søges om støtte til dækning af lønudgifter, herunder personalets løn og lønudgifter til ledsagelse.
Såfremt der søges om dækning af lønudgifter svarende til mere end 50 pct. af det samlede beløb, lever projektet ikke op til kriterierne gældende for ansøgningspuljen.
Udgifter til evaluering, konsulenter mv. betragtes ikke som værende en del af de borgernære aktiviteter.
8. Udarbejdelse af projektbeskrivelse Ved fordeling af støtte til projekterne vil der blive lagt vægt på, at følgende er tilstrækkelig beskrevet i ansøgningen:
At 
projektets formål er beskrevet.
I projektets formål beskrives, hvilket problem projektet skal løse for målgruppen, og hvilken forandring det skal medføre for målgruppen.
Det er centralt, at det sandsynliggøres, hvordan projektet medvirker til at fremme puljens formål.
At projektets målgruppe er beskrevet kort og præcist.
Beskrivelsen skal indeholde følgende oplysninger:
 Hvem indgår i målgruppen?  Hvor mange er omfattet af målgruppen?  Hvor mange fra målgruppen forventes at være omfattet af projektet? Det er vigtigt, at der gives et realistisk bud på, hvor mange der indgår i projektet.
Der skal både tages hensyn til det økonomiske grundlag for projektet og kapaciteten (f.eks. antal ansatte, antal frivillige, deres faglige forudsætninger og projektets organisatoriske rammer og muligheder)?  Hvordan vil antal deltagere i projektet blive opgjort/dokumenteret? Det skal beskrives, hvordan I systematisk vil opgøre antallet af borgerne?  Er der relevante undergrupper? (f.eks. relevant at skelne mellem mænd og kvinder? ) Når I beskriver målgruppen, skal I være opmærksomme på, om der er særlige kønsmæssige, aldersmæssige, geografiske, etniske eller andre perspektiver, der skal tages højde for i projektet? At projektets mål på borgerniveau er klart og præcist beskrevet.
Målene er de konkrete resultater, som projektet forventes at opnå.
Projektets resultater skal være realistiske set i forhold til bl.a. projektets målgruppe, bemanding og aktiviteter.
For yderligere information læs afsnittet om udarbejdelse projektets forandringsteori.
At det er beskrevet, hvordan målene/resultaterne nås, dvs. at det er beskrevet kort og præcist, hvilke aktiviteter, som projektet vil gennemføre.
Det skal også beskrives, hvordan de enkelte aktiviteter hænger sammen, og hvordan aktiviteterne bidrager til at opnå målet.
Projektet skal ud fra karakteristik af målgruppen og dens problemer beskrive indholdet af disse aktiviteter, så det kan ses, hvordan de modsvarer problemerne.
Tidsplan for aktiviteter skal udarbejdes.
Det skal angives, om nogle aktiviteter tidsmæssigt skal placeres før andre, og om der er særlige kritiske betingelser, der skal være opfyldt, før I fortsætter med projektet.
At det fremgår, hvordan projektet vil dokumentere aktiviteterne og resultaterne.
For yderligere information læs afsnittet om udarbejdelse projektets forandringsteori.
At projektets organisation og ledelse er beskrevet.
Det skal beskrives projektets organisationsstruktur og opgavefordeling.
F.eks. hvor mange ansatte er der i projektet, hvilke beføjelse har projektlederen, hvem har det overordnede ansvar for projektet, hvilke er projektets samarbejdsparter, og hvad disse bidrager med.
At 
videreførelse af projektets aktiviteter efter tilskudsperiodens udløb er beskrevet.
Det skal beskrives, hvordan projektet kan videreføres og forankres efter tilskudsperiodens udløb.
8.1. Beskrivelse af projektets forandringsteori Det er centralt, at det i projektbeskrivelsen sandsynliggøres, at projektets mål og aktiviteter bidrager til at fremme puljens formål.
Dette kan gøres ved at opstille en forandringsteori for projektet, jf. figur 1.
Figur 1. Forandringsteorimodel De sammenhænge, som identificeres i forandringsteorien, skal fremgå af de relevante afsnit i ansøgningen, herunder beskrivelsen af projektets formål, mål og aktiviteter.
Man skal således via sin forandringsteori gøre sig klart, hvilke aktiviteter der er centrale for, at formålet med projektet kan opfyldes, dvs. for at der skabes en effekt for borgerne.
Man skal i projektet have fokus på systematisk at dokumentere effekten af projektet for borgerne.
En forudsætning for den systematiske opfølgning er, at der er opstillet klare mål for, hvad der skal opnås med indsatsen.
 Målene skal have fokus på effekten for borgeren (også kaldet outcome-fokus), og det er således ikke tilstrækkeligt kun at opstille mål med fokus på gennemførelse af aktiviteter.
De opstillede mål skal være SMART-sikrede, jf. nedenstående beskrivelse.
Et SMART-sikret mål har fokus på forandring for borgerne.
I skal udvælge nogle få og væsentlige forandringsmål, så målingsarbejdet begrænses.
Målene viser/dokumenterer, hvilke konkrete forandringer, der skal ske for målgruppen, for at projektets gennemførelse kan betragtes som en succes.
En forandring kan også være, at en dårlig udvikling for målgruppen stoppes eller sinkes.
Der skal dog være nogle beviser i form af registrerede data for, at projektet er en succes.
I skal overveje, hvilke synlige forandringer man skal kunne identificere hos målgruppen, når projektet er slut.
Et SMART sikret mål er et mål, som er specifikt, målbart, accepteret, realistisk og tidsafgrænset.
Målet skal opfylde alle fem nedenstående betingelser:
 S  Specifikt: (konkret, præcist, detaljeret) Hv-spørgsmål kan hjælpe jer til at gøre målet tilstrækkeligt specifikt.
F.eks.: Hvem er involveret? Hvad skal der ske? Hvorfor er det vigtigt? Hvordan skal det ske?  M  Målbart: Et mål skal kunne måles.
Hvordan kan I vide, at ændringen er indtrådt? Kan målingen gennemføres?  A  Accepteret: Er der enighed om målet blandt de vigtigste aktører og i målgruppen? Er det et godt mål for, hvad der vil blive opfattet som en succes?  R  Realistisk: Et accepteret mål er ikke nødvendigvis realistisk.
Er det sandsynligt, at målet kan nås med de ressourcer, der er til rådighed? Er der en klar og logisk sammenhæng mellem mål og midler?  T  Tidsafgrænset: Hvornår skal det måles, om målet er nået? Tidsfristen skal være realistisk og opnåelig.
8.2. Køn skal tænkes ind i projektet (Kønsmainstreaming) Ansøger skal tydeligt overveje, om projektet er målrettet enten mænd eller kvinder eller begge køn.
De anvendte metoder i projektet skal svare til de behov, som mænd og kvinder i målgruppen kan have.
Ansøger skal overveje om kvinder og mænd har samme behov for hjælp.
Ansøger skal også overveje, om der er basis for at indrette projektet på en måde, der gør det muligt for både kvinder og mænd at få udbytte af det.
9. Tildelingskriterier for tilskud fra ansøgningspuljen Projektansøgningen skal opfylde både faglige tildelingskriterier, organisatoriske tildelingskriterier samt generelle tildelingskriterier, som gælder for ansøgningspuljen.
9.1. Faglige tildelingskriterier For at komme i betragtning til tilskud fra ansøgningspuljen gælder et fagligt tildelingskriterium for ansøgningen og ansøger:
  Projektet skal beskrive, hvordan målgruppen rekrutteres evt. i samarbejde med botilbud.
9.2. Organisatoriske tildelingskriterier For at komme i betragtning til tilskud fra ansøgningspuljen gælder følgende organisatoriske tildelingskriterier for ansøgningen og ansøger:
  Projektet skal være et supplement til de socialpædagogiske indsatser, som kommunerne skal levere som en del af deres kerneydelse.
 Der vil kunne søges midler til følgeudgifter til aktiviteterne, f.eks. borgernes og hjælpernes forplejning, billetter, leje af udstyr mv., og det ansøgte beløb kan kun i begrænset omfang anvendes til dækning af lønudgifter.
En væsentlig andel af det ansøgte beløb skal således anvendes til borgernære aktiviteter.
 Det bemærkes, at der herunder ikke kan søges om dækning af lønudgifter svarende til mere end 50 pct. af det samlede beløb.
  Projektet skal være økonomisk bæredygtigt efter tilskudsperiodens udløb, så kommunen er i stand til at videreføre det efter tilskudsperiodens udløb.
9.3. Generelle tildelingskriterier For at komme i betragtning til tilskud fra ansøgningspuljen gælder følgende generelle tildelingskriterier for ansøgningen og ansøger:
  At formål og målgruppe ligger inden for ansøgningspuljens formål og målgruppe.
  At aktiviteter, tidsplan, organisering, mål på brugerniveau, dokumentation af projektets resultater mv. er beskrevet i ansøgningen.
  At der er sammenhæng mellem formål, målsætninger, aktiviteter og ressourcer.
  At der er overensstemmelse mellem budget og beskrevne aktiviteter.
9.4. Vurdering af ansøgninger Ansøgninger om tilskud fra ansøgningspuljen vurderes på baggrund af nedenstående tildelingskriterier.
Vurderingen er inddelt i fem områder.
De enkelte vurderingsområder uddybes nedenfor efter den skematiske oversigt.
Oversigten illustrerer, hvordan den samlede ansøgning bliver vurderet.
 Ad 1) Relevans:
 På baggrund af ansøgers beskrivelse af formål og målgruppe vil det blive vurderet, hvorvidt projektets formål og målgruppe ligger inden for puljens formål og målgruppe.
 Ad 2) Sammenhæng:
På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem projektets formål, målsætninger, aktiviteter og ressourcer (projektets forandringsteori). Det vil blive vurderet, hvorvidt projektet opstiller klare og præcise mål på borgerniveau.
Projektets resultater skal være realistiske i forhold til bl.a. projektets målgruppe, bemanding og aktiviteter.
Således skal det være sandsynliggjort, at de beskrevne aktiviteter vil føre til opfyldelse af de opstillede målsætninger på borgerniveau.
Derudover vurderes det, hvorvidt de planlagte aktiviteter er klart beskrevet, og om aktiviteterne hænger sammen med målene på borgerniveau.
 Ad 3) Organisering og rekruttering:
På baggrund af den samlede projektbeskrivelse vil det blive vurderet, hvorvidt projektets organisering understøtter projektets gennemførsel.
Det vil blive vurderet, hvorvidt projektet i tilstrækkelig grad har beskrevet, at projekt er et supplement til kommunernes allerede eksisterende tilbud indenfor socialpædagogisk ledsagelse.
Endvidere vil det blive vurderet, hvorvidt projektet har beskrevet, hvordan målgruppen rekrutteres evt. i samarbejde med botilbud.
 Ad 4) Budget:
På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet skal være realistisk, sparsommeligt og leve op til de krav, der er til udgiftstyper og niveauer, som fremgår af vejledningen (se afsnit 10-12).
 Ad 5) Forankring:
På baggrund af den samlede projektbeskrivelse vil det blive vurderet, hvorvidt projektet har beskrevet en realistisk forankringsplan efter tilskudsperiodens ophør.
Endvidere vil det blive vurderet, hvorvidt projektet er økonomisk bæredygtigt efter tilskudsperiodens ophør, således kommunen være i stand til at videreføre projektet efter tilskudsperiodens ophør.
10. Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
 1) Lønudgifter til aflønning af medarbejdere i projektet.
 2) Konsulenthonorarer.
 3) Udgifter til revisor.
 4) Lovpligtige forsikringer, herunder arbejdsskadeforsikringer.
 5) Udgifter til transport.
 6) Udgifter til aktiviteter målrettet brugere.
 7) Udgifter til formidling.
 8) Udgifter til lokaler.
 9) Småanskaffelser, herunder kontorhold.
11. Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1) Materialeanskaffelser for over 50.000 kr. pr. år.
 2) Anskaffelse af fast ejendom.
 3) Anlægsudgifter, herunder ombygning og renovering.
 4) Dækning af underskud.
 5) Tilskud til enkeltpersoners underhold.
 6) Aktiviteter der fuldt ud er finansieret fra anden side.
 7) Uddannelsesmæssige aktiviteter for frivillige.
 8) Aktiviteter for personer uden lovligt ophold i Danmark.
12. Udarbejdelse af budget I forbindelse med ansøgning om støtte fra Socialstyrelsens ansøgningspuljer skal der udarbejdes budget for projekterne, der ansøges om støtte til.
 Budgettet oprettes automatisk, når ansøgningen udfyldes elektronisk på Tilskudsportalen.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstrutkur.
Budgettet skal kun indeholde tilskudsberettigede udgifter, som direkte kan henføres til det konkrete projekts gennemførsel.
Således må der ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til (se afsnit 10 og 11). Udgifter skal specificeres i budgettet, og udgifter kan ikke samles i overordnede budgetposter.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer eller CPR-nummer)  Ansøgers navn og adresse 12.1. Nødvendige udgifter Tilskud kan ydes til fremtidige, projektrelaterede udgifter.
Det skal være udgifter, der er nødvendige for at projektet kan gennemføres.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis de har en klar tilknytning til projektet.
12.2. Periodiserede budgetter Udgifterne i det enkelte årsbudget skal fordeles på de måneder, hvor de enkelte udgifter forventes at falde.
Hvis der f.eks. er en ansat projektleder i projektet, opgøres lønnen som den afholdes, én gang om måneden.
Gennemsnitstal kan således ikke anvendes.
Hvis det ansøgte beløb er mindre end 100.000 kr., behøves projektudgifter ikke at være opdelt i måneder.
De kan samles i den første måned, hvor projektet har udgifter.
12.3. Lønudgifter Lønudgifter skal budgetteres med antal timer og sats pr. time for ansatte medarbejdere og/eller timelønnede eksterne konsulenter mv.
Lønudgifter må ikke inkluderes under andres budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
I kan finde relevant information på Moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
Der kan søges om dækning af lønudgifter svarende til maksimalt 50 pct. af det samlede beløb.
12.4. Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
12.5. Noter til budgettet Der skal udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
12.6. Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
13. Ansøgningsprocedure Ansøgningsfristen er den 23. marts 2017 kl. 12.00. Efter dette tidspunkt kan ansøgninger ikke længere fremsendes.
 Ansøgerne kan forvente svar på ansøgningen ultimo april/primo maj 2017.
Spørgsmål om administration af ansøgningspuljen behandles af Center for Økonomi og Tilskudsforvaltning i Socialstyrelsen.
Spørgsmål kan stilles via tlf. 91 37 02 00, mandagfredag mellem kl. 10.0014.00, eller e-mail: tilskudsforvaltning@socialstyrelsen.dk.
Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
Tekniske spørgsmål i forhold til anvendelse af Tilskudsportalen kan sendes til portal@socialstyrelsen.dk.
13.1. NemID Ansøgere med CVR-nummer skal ved oprettelse og indsendelse af ansøgninger anvende en NemId medarbejdersignatur tilknyttet det relevante CVR-nummer.
Den tilskudsansvarlige såvel som den medarbejder, der opretter ansøgningen, skal have en NemId medarbejdersignatur.
Ansøgere, som ikke er CVR-registrerede, kan søge vha. en NemID signatur tilknyttet deres CPR-nummer.
Kun personer, som er fritaget fra tilslutning til digital post, behøver ikke at søge gennem Tilskudsportalen.
14. Hvis projektet får tilskud Hvis projektet får tilskud, gælder der en række forpligtelser, som står i bekendtgørelse om nye veje til aktiviteter og ledsagelse for personer med handicap, af afgørelsen (tilskudsbrevet), og af vejledningen om betingelser for tilskud.
Der er f.eks. tale om pligt til at indsende relevante dokumenter, rapporter, udbetalingsanmodning og regnskab.
 Hvis I ikke overholder forpligtelserne, kan Socialstyrelsen f.eks. beslutte tilbageholdelse, bortfald eller tilbagebetaling af tilskud.
 Nedenfor nævnes puljespecifikke forpligtelser:
14.1. Rapport og erfaringsopsamling Projektet skal løbende forholde sig til, om det opnår sine mål og i modsat fald justere projektet.
Det skal desuden være muligt for Socialstyrelsen at følge med i, om projektets indsats har den tilsigtede virkning for borgerne.
Derfor skal det rapporteres til Socialstyrelsen om projektets opstillede mål er/bliver opfyldt.
Skabelonen for afrapportering er projekterklæring og kan hentes på Socialstyrelsens tilskudsportal under Min tilskudssag.
Rapporten skal udfyldes elektronisk og indsendes via Socialstyrelsens tilskudsportal.
Fristerne for indsendelse af rapporter fremgår af det tilskudsbrev, som tilskudsmodtagere modtager fra Socialstyrelsen.
 Socialstyrelsen udarbejder en erfaringsopsamling, og projekter, som modtager støtte fra puljen, forpligter sig til at bidrage til denne.
