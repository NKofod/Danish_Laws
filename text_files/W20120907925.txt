Påbud om forsvarlig løft af hjul på værkstedslager og krav om anvendelse af tekniske hjælpemidler Resumé Arbejdstilsynet konstaterede ved et tilsynsbesøg, at der blev løftet hjul med en vægt på mellem 17,6 og 30,6 kg.
Dele af løftet foregik i ¾-arms afstand henholdsvis med foroverbøjet ryg fra under knæhøjde og op til over skulderhøjde.
De 5 ansatte, som udførte arbejdet, løftede 1100 sæt hjul på opstillede reoler, som havde vanger op til en højde af 1,90 meter.
De ansatte havde ikke tekniske hjælpemidler til rådighed ved løftene.
 Arbejdstilsynet vurderede, at arbejdet indebærer sundhedsskadelige løft og gav virksomheden påbud om, at arbejdet med hjulløft på lageret i virksomhedens værksted skal planlægges og udføres forsvarligt med egnede tekniske hjælpemidler.
 Klager havde under sagen oplyst, at virksomheden var indstillet på at efterkomme påbuddet ved at flytte en del af arbejdet til en anden afdeling, de resterende hjul placeres på en reol med 3 vanger, der vil blive anvendt vippetrapper, løftene under knæhøjde vil blive udført på anden måde, og ved instruktion i korrekte løfteteknikker.
 Virksomheden havde trods disse oplysninger ikke tilbagekaldt klagen, da Arbejdstilsynet ikke på dette grundlag kunne vurdere om påbuddet kunne anses for efterkommet.
 Det fremgår af § 38, stk. 1, i arbejdsmiljøloven, at arbejdet skal planlægges, tilrettelægges og udføres sikkerheds- og sundhedsmæssigt fuldt forsvarligt.
 Det fremgår af § 3, i bekendtgørelsen om manuel håndtering, at arbejde med manuel håndtering, der kan indebære risiko for sikkerhed eller sundhed, skal undgås ved hensigtsmæssig tilrettelæggelse af arbejdet, herunder anvendelse af tekniske hjælpemidler.
 Det fremgår af § 6, i samme bekendtgørelse, at egnede tekniske hjælpemidler skal bruges, når det er muligt og hensigtsmæssigt, og altid når den manuelle transport indebærer fare for sikkerhed eller sundhed.
 Et enigt Arbejdsmiljøklagenævn fastholdt Arbejdstilsynets afgørelse, således at arbejdet skal planlægges, tilrettelægges og udføres sikkerheds- og sundhedsmæssigt fuldt forsvarligt og med anvendelse af egnede tekniske hjælpemidler.
 Arbejdsmiljøklagenævnet var enig i, at der er tale om sundhedsskadelige løft og lagde vægt på, at Arbejdstilsynet havde konstateret løft af hjul på mellem 17,6 og 30,6 kg, og at dele af løftet foregik i ¾-arms afstand med foroverbøjet ryg fra under knæhøjde til op over skulderhøjde.
 Til klagers oplysning om efterkommelsen bemærkede nævnet alene, at fristen i lighed med Arbejdstilsynets frist fortsat er 5 måneder fra nævnets afgørelse.
 Arbejdsmiljøklagenævnet har på møde den 13. december 2011 behandlet [navn udeladt]'s klage på vegne af [virksomhedens navn udeladt] over Arbejdstilsynets afgørelse af 24. november 2010. [Navn udeladt] klager over Arbejdstilsynets afgørelse om, at arbejdet med hjulløft på lagret i LV-værksted [afdelingens navn udeladt], skal planlægges og udføres forsvarligt med egnede tekniske hjælpemidler.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 24. november 2010 om, at [virksomhedens navn udeladt] skal planlægge, tilrettelægge og udføre arbejdet med løft af hjul på lagret i LV-værksted [afdelingens navn udeladt], sikkerheds- og sundhedsmæssigt fuldt forsvarligt, og med anvendelse af egnede tekniske hjælpemidler.
 Nævnets afgørelse skal efterkommes senest den 7. maj 2012.
 Tilbagemelding skal ske til Arbejdstilsynet senest den 14. maj 2012.
B E G R U N D E L S E Arbejdsmiljøklagenævnet lægger vægt på, at Arbejdstilsynet ved tilsynsbesøget den 28. oktober 2010 konstaterede, at der blev løftet hjul.
Der var tale om en byrde med en vægt af mellem 17,6 og 30,6 kilo, der i nogle dele af løftet foregik i ¾-arms afstand henholdsvis med foroverbøjet ryg fra under knæhøjde og op til over skulderhøjde.
Herved indebærer arbejdet med hjulene sundhedsskadelige løft.
 Nævnet lægger endvidere vægt på, at der ikke var et egnet teknisk hjælpemiddel til rådighed ved løftene.
 Det er oplyst, at 5 ansatte udførte arbejde med løft af 1100 sæt hjul, og at de opstillede reoler havde vanger op til en højde af 1,90 meter.
[Navn udeladt] oplyser, at [virksomhedens navn udeladt] er indstillet på, at efterkomme påbuddet idet en del af arbejdet flyttes til en ny afdeling i [navn udeladt].
Det betyder, at en indskudt etage ville bliver fjernet, og at de resterende hjul vil blive på reoler med 3 vanger.
I den forbindelse vil de indkøbte vippetrapper være til stor gavn for afdelingens personale.
 Løft under knæhøjde ville virksomheden håndtere ved anden udførelse af arbejdet og ved instruktion i korrekte løfteteknikker.
 Arbejdsmiljøklagenævnet bemærker i den forbindelse, at fristen for efterkommelse af dette påbud er fastsat til den 7. maj 2012.
 Afgørelsen er truffet af et enigt Arbejdsmiljøklagenævn.
R E G L E R Arbejdsmiljøklagenævnet har ved afgørelsen benyttet følgende regler:
 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet, [navn udeladt]s brev af 11. august 2011 og Arbejdstilsynets supplerende udtalelser af 2. september 2011.
På klagenævnets vegne [Navn udeladt] Kopi til  [Adressat udeladt]  Arbejdstilsynet  [Adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Arbejdstilsynets bekendtgørelse nr. 1164 af 16. december 1992 om manuel håndtering Kapitel 2 Arbejdets udførelse § 3. Arbejde med manuel håndtering skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Manuel håndtering, der kan indebære risiko for sikkerhed eller sundhed, skal undgås ved hensigtsmæssig tilrettelæggelse af arbejdet, herunder anvendelse af tekniske hjælpemidler.
 Stk. 3. Hvis dette ikke er muligt, skal der træffes effektive foranstaltninger til imødegåelse af risikoen.
 § 6. Egnede tekniske hjælpemidler skal bruges, når det er muligt og hensigtsmæssigt, og altid når den manuelle transport indebærer fare for sikkerhed eller sundhed.
