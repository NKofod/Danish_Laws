Fremsat den 12. december 2007 af justitsministeren (Lene Espersen) Forslag til Lov om ophævelse af retsplejelov og kriminallov for Grønland og om ændring af forskellige lovbestemmelser i forbindelse med ikrafttræden af ny retsplejelov og kriminallov for Grønland (Ændringer som følge af ny retsplejelov og kriminallov for Grønland m.v.) § 1 Lov om rettens pleje i Grønland, jf. lovbekendtgørelse nr. 99 af 21. marts 1984 med senere ændringer, ophæves.
§ 2 Kriminallov for Grønland, jf. lovbekendtgørelse nr. 49 af 13. februar 1979 med senere ændringer, ophæves.
§ 3 I anordning nr. 273 af 24. april 2001 om ikrafttræden af lov om sikring mod følger af arbejdsskade, jf. lovbekendtgørelse nr. 943 af 16. oktober 2000, som ændret ved § 4 i lov nr. 1329 af 20. december 2000, i Grønland foretages følgende ændring:
 § 4, stk. 1, ophæves.
 Stk. 2-4 bliver herefter stk. 1-3.
§ 4 I lov om rettens pleje, jf. lovbekendtgørelse nr. 1261 af 23. oktober 2007, foretages følgende ændringer:
 1. I § 133, stk. 4, 3. pkt., indsættes efter »landsretterne«: », for Grønlands Landsret som kollegial ret«.
 2. I § 133, stk. 5, 2. pkt., indsættes efter »landsret«: », Grønlands Landsret som kollegial ret«.
 3. I § 134, stk. 1, indsættes efter »vedkommende landsret«: », herunder Grønlands Landsret, «.
§ 5 Loven træder i kraft den 1. januar 2010.
Bemærkninger til lovforslaget Almindelige bemærkninger På baggrund af betænkning nr. 1442/2004 fra Den Grønlandske Retsvæsenskommission har regeringen fremsat lovforslag med henblik på vedtagelsen af en ny retsplejelov og en ny kriminallov for Grønland.
 De foreslåede bestemmelser er dels konsekvenser af disse lovforslag, dels indeholder de forslag om ændring af den danske retsplejelov med henblik på at lette grønlandske advokaters muligheder for at opnå møderet for de danske landsretter og for Højesteret.
 For det første foreslås den gældende lov om rettens pleje i Grønland og den gældende kriminallov for Grønland ophævet samtidig med ikrafttrædelsen af en ny retsplejelov og en ny kriminallov for Grønland.
For det andet foreslås bestemmelsen i § 4, stk. 1, i anordning nr. 273 af 24. april 2001 om ikrafttræden af lov om sikring mod følger af arbejdsskade i Grønland ophævet.
Efter denne bestemmelse fastsætter socialministeren efter forhandling med justitsministeren regler om, i hvilket omfang loven skal gælde for den personkreds, der er omfattet af kriminalloven for Grønland.
Ved § 242 i forslaget til en ny kriminallov for Grønland sker der en udvidelse af området for anordningens § 4, stk. 1, idet det foreslås, at justitsministeren eller den, ministeren bemyndiger hertil, fastsætter regler om erstatning til indsatte i anstalter, pensioner og detentioner som følge af ulykkestilfælde mv., og regler om erstatning for følger af ulykkestilfælde mv. under udførelse af samfundstjeneste. § 4, stk. 1, i anordningen vil således blive afløst af den nye bestemmelse i kriminalloven.
Endelig foreslås den danske retsplejelov ændret, således at prøven i procedure efter lovens § 133 tillige kan aflægges for Grønlands Landsret som kollegial ret, og således at tillige Grønlands Landsret kan afgive erklæring efter lovens § 134 om, at en given advokat er øvet i procedure.
Der henvises herved til de specielle bemærkninger til § 4 og til betænkningens afsnit VII, kapitel 3.2.3.
Lovforslaget skønnes ikke at have økonomiske og administrative konsekvenser for det offentlige.
Lovforslaget skønnes ikke at have økonomiske og administrative konsekvenser for erhvervslivet.
Lovforslaget skønnes ikke at have administrative konsekvenser for borgerne.
 Lovforslaget har ingen miljømæssige konsekvenser og indeholder ikke EU-retlige aspekter.
