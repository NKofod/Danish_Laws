Bekendtgørelse om forsøgsordninger efter lov om ansvaret for og styringen af den aktive beskæftigelsesindsats, lov om en aktiv beskæftigelsesindsats og lov om sygedagpenge I medfør af § 4 i lov om ansvaret for og styringen af den aktive beskæftigelsesindsats, jf. lovbekendtgørelse nr. 731 af 15. juni 2010, § 116 i lov om en aktiv beskæftigelsesindsats, jf. lovbekendtgørelse nr. 710 af 23. juni 2011, og § 80 i lov om sygedagpenge, jf. lovbekendtgørelse nr. 1152 af 12. december 2011, fastsættes:
Udvidet varslingsindsats § 1. Beskæftigelsesministeren har givet tilladelse til, at alle jobcentre kan fravige kravene i § 102, stk. 3, i lov om en aktiv beskæftigelsesindsats til, hvornår der foreligger større afskedigelser, således at der i opsigelsesperioden som forsøg kan tilbydes beskæftigede jobsøgningskurser i op til 2 uger og ydes tilskud til udgifter til opkvalificering, herunder til efter- og videreuddannelse i op til 8 uger, når afskedigelsen omfatter mindst 50 pct. af medarbejderne på et arbejdssted med mindst 20 ansatte.
 Stk. 2. Forsøgsperioden løber fra den 8. april 2009 til den 31. december 2012.
Supplerende varslingsindsats til nyledige  pulje § 2. Beskæftigelsesministeren har givet tilladelse til, at alle jobcentre inden for en økonomisk ramme kan gennemføre forsøg, hvorefter jobcenteret kan give tilbud om jobsøgningskurser i op til 2 uger og tilbud om vejledning og opkvalificering efter kapitel 10 i lov om en aktiv beskæftigelsesindsats i op til 8 uger til personer omfattet af lovens § 2, nr. 1-3, som har været omfattet af en større afskedigelse efter lovens § 102. Sammenlagt må indsatsen efter § 102 og tilbud efter første pkt. dog højst udgøre 2 ugers jobsøgningskursus og 8 ugers vejledning og opkvalificering for den enkelte person.
 Stk. 2. Tilbud efter stk. 1 medregnes ikke i varighedsbegrænsningen på 6 uger i §§ 34 og 35 i lov om en aktiv beskæftigelsesindsats.
Stk. 3. Tilbud efter stk. 1 skal være aftalt med personen senest 14 dage efter, at personen er fratrådt virksomheden.
Tilbuddet skal være påbegyndt senest 3 måneder efter og afsluttet senest 6 måneder efter, at personen er fratrådt virksomheden.
 Stk. 4. Forsøg efter stk. 1 kan kombineres med forsøg efter § 1.
§ 3. Forsøgstilladelsen indebærer en fravigelse af §§ 34 og 35 i lov om en aktiv beskæftigelsesindsats, hvorefter vejledning og opkvalificering højst kan have en varighed på 6 uger 1) inden for de første 6 måneders sammenlagt ledighed for personer under 30 år, som er omfattet af § 2, nr. 1, i lov om en aktiv beskæftigelsesindsats og har en erhvervskompetencegivende uddannelse, 2) inden for de første 9 måneders sammenlagt ledighed for personer mellem 30 og 60 år, som er omfattet af § 2, nr. 1, i lov om en aktiv beskæftigelsesindsats, 3) inden for de første 6 måneders sammenlagt ledighed for personer, som er fyldt 60 år og er omfattet af § 2, nr. 1, i lov om en aktiv beskæftigelsesindsats, og 4) inden for den første sammenhængende periode på 9 måneder med kontanthjælp eller starthjælp, for personer, der er fyldt 30 år og er omfattet af § 2, nr. 2, i lov om en aktiv beskæftigelsesindsats.
 Stk. 2. Forsøgsperioden løber fra den 1. marts 2010 til den 31. december 2012. Tilbud efter § 3, stk. 1, kan gives efter den 31. december 2012, hvis jobcenteret har fået tilsagn om tilskud inden for den økonomiske ramme senest den 31. december 2012.
Varighed af vejledning og opkvalificering § 4. Beskæftigelsesministeren har givet tilladelse til, at alle jobcentre gennemfører forsøg, hvorefter jobcenteret kan give tilbud om vejledning og opkvalificering med varighed på mere end 6 uger til personer, som ikke har en erhvervsuddannelse eller anden erhvervsrettet uddannelse, der med hensyn til niveau og varighed kan sidestilles med eller overstiger erhvervsuddannelse, medmindre uddannelsen ikke har været anvendt i de sidste 5 år.
 Stk. 2. For at være omfattet af forsøget skal personen ikke umiddelbart kunne henvises til arbejde inden for sit faglige område, og der skal være tale om opkvalificering inden for områder, hvor der er gode eller rigtig gode jobmuligheder.
Stk. 3. Forsøgstilladelsen indebærer en fravigelse af §§ 34 og 35 i lov om en aktiv beskæftigelsesindsats, hvorefter vejledning og opkvalificeringen højst kan have en varighed på 6 uger 1) inden for de første 6 måneders sammenlagt ledighed for personer under 30 år, som er omfattet af § 2, nr. 1, i lov om en aktiv beskæftigelsesindsats og har en erhvervskompetencegivende uddannelse, 2) inden for de første 9 måneders sammenlagt ledighed for personer mellem 30 og 60 år, som er omfattet af § 2, nr. 1, i lov om en aktiv beskæftigelsesindsats, 3) inden for de første 6 måneders sammenlagt ledighed for personer, som er fyldt 60 år og omfattet af § 2, nr. 1, i lov om en aktiv beskæftigelsesindsats, og 4) inden for den første sammenhængende periode på 9 måneder med kontanthjælp eller starthjælp, for personer, som er fyldt 30 år og omfattet af § 2, nr. 2, i lov om en aktiv beskæftigelsesindsats.
 Stk. 4. Forsøgsperioden løber fra den 1. august 2009 til den 1. august 2013. Tilbud efter stk. 1, der er afgivet i forsøgsperioden, kan fortsætte, indtil tilbuddet udløber.
Tilskud til virksomheder, der indgår uddannelsesaftale med voksne § 5. Beskæftigelsesministeren har givet tilladelse til, at alle jobcentre kan give tilskud til arbejdsgiveren i op til 4 år af den aftalte uddannelse, for ledige, der ved uddannelsens påbegyndelse er mellem 25 og 29 år.
 Stk. 2. Forsøgstilladelsen indebærer en fravigelse af kravet i § 98 g, stk. 2, i lov om en aktiv beskæftigelsesindsats, hvorefter tilskuddet gives i op til de første 2 år af den aftalte uddannelse.
 Stk. 3. Forsøgsperioden løber fra den 1. januar 2012 til den 31. december 2013. Tilskud efter stk. 1, der er afgivet i forsøgsperioden, kan fortsætte, indtil tilskudsperioden udløber.
Opkvalificering ved ansættelse uden løntilskud § 6. Beskæftigelsesministeren har givet tilladelse til, at alle jobcentre gennemfører forsøg, hvorefter jobcenteret kan give tilskud til opkvalificering i op til 6 uger ved ansættelse uden løntilskud af personer uden uddannelse og personer med en erhvervsuddannelse eller anden erhvervsrettet uddannelse, der med hensyn til niveau og varighed kan sidestilles med, men ikke overstiger erhvervsuddannelse, medmindre uddannelsen ikke har været anvendt i de sidste 5 år.
For unge, der på tidspunktet for opkvalificeringens påbegyndelse er under 30 år, kan opkvalificeringen i den resterende forsøgsperiode fra den 1. september 2011 gennemføres uanset forudgående uddannelse.
Stk. 2. Ved ansættelsen aftaler arbejdsgiveren og jobcenteret en ramme for opkvalificeringen.
Indholdet og tidspunktet for afholdelsen af opkvalificeringen kan fastlægges efter ansættelsen.
 Stk. 3. Opkvalificeringen må ikke varetages af personer ansat i virksomheden.
 Stk. 4. For at være omfattet af forsøget skal personer, der er omfattet af § 2, nr. 1, i lov om en aktiv beskæftigelsesindsats, have været ledige i sammenlagt mindst 3 måneder, og personer omfattet af lovens § 2, nr. 2 og 3, have modtaget kontanthjælp eller starthjælp i en sammenhængende periode på mindst 3 måneder, jf. dog stk. 5.
 Stk. 5. Personer mellem 18 og 30 år, der er omfattet af § 2, nr. 1, i lov om en aktiv beskæftigelsesindsats, skal have været ledige i sammenlagt mindst 1 måned, og personer omfattet af lovens § 2, nr. 2 og 3, have modtaget kontanthjælp eller starthjælp i en sammenhængende periode på mindst 1 måned.
§ 7. Forsøgstilladelsen indebærer en fravigelse af 1) § 99, stk. 1, i lov om en aktiv beskæftigelsesindsats, hvorefter opkvalificeringen skal ske i forbindelse med ansættelsen, og 2) § 99, stk. 2, nr. 1-4, i lov om en aktiv beskæftigelsesindsats, hvorefter det er en betingelse, at personer omfattet af § 2, nr. 1-3, i lov om en aktiv beskæftigelsesindsats skal have været ledige i 6 eller 12 måneder afhængigt bl.a. af personens alder.
 Stk. 2. Forsøgsperioden løber fra den 1. august 2009 til den 1. august 2013. Aftaler om tilskud til opkvalificering efter § 6, der er indgået i forsøgsperioden, er gyldige, indtil opkvalificeringen er afholdt.
På rette vej  i job § 8. Beskæftigelsesministeren har givet tilladelse til, at jobcentrene i Faxe, Fredensborg, Gentofte, Hedensted, Helsingør, Herlev, Herning, Hjørring, Ikast-Brande, Jammerbugt, Kolding, Lejre, Nyborg, Næstved, Ringkøbing-Skjern, Skive, Struer, Svendborg og Aabenraa kommuner gennemfører forsøg, hvorefter jobcentrene giver en deltagergruppe bestående af personer i matchgruppe 2, der modtager kontanthjælp og starthjælp, et intensivt kontaktforløb og et tidligt beskæftigelsesrettet forløb på en virksomhed, mens en tilsvarende persongruppe i en kontrolgruppe får den normale indsats.
Stk. 2. Til deltagere i forsøget tilknyttes en person eller et team i jobcenteret, der koordinerer den beskæftigelsesrettede indsats og evt. øvrig indsats fra andre dele af den kommunale forvaltning og sundhedssektoren.
Deltagere i forsøget får endvidere tildelt en mentor på virksomheden, hvis det kan fremme tilknytning og fastholdelse på arbejdsmarkedet.
Stk. 3. I forsøget skal jobcentrene afholde ugentlige samtaler med deltageren.
Jobcentret skal endvidere senest 8 uger efter, at personen er blevet valgt til at deltage i forsøget, give deltageren et beskæftigelsesrettet tilbud på en virksomhed af op til 9 måneders varighed med henblik på uddannelse eller job.
Stk. 4. Kontant- og starthjælpsmodtagere er fortsat omfattet af forsøget, herunder det intensive kontaktforløb og den tidlige beskæftigelsesrettede indsats, uanset om de senere visiteres til matchgruppe 1. Kontant- og starthjælpsmodtagere, der senere visiteres til matchgruppe 3, forbliver ligeledes i forsøget, men er ikke længere omfattet af forsøgets tilbud.
Ved genvisitation til matchgruppe 2 omfattes de på ny af forsøgets tilbud.
Stk. 5. Forsøgstilladelsen indebærer en fravigelse af § 15 i lov om en aktiv beskæftigelsesindsats, hvorefter der for personer, der er omfattet af § 2, nr. 1-4, tilrettelægges og gennemføres et individuelt og fleksibelt kontaktforløb under hensyn til personens ønsker og forudsætninger samt arbejdsmarkedets behov med henblik på, at personen hurtigst muligt opnår ordinær beskæftigelse eller bringes tættere på arbejdsmarkedet.
Endvidere fraviges § 44, stk. 1, nr. 4, hvorefter tilbud om virksomhedspraktik kan have en varighed på op til 13 uger.
 Stk. 6. Forsøgsperioden løber fra den 1. november 2010 til den 31. marts 2012.
Det store Tilbage til Arbejde Forsøg (TTA-forsøget) § 9. Beskæftigelsesministeren har givet tilladelse til, at jobcentrene i Frederiksberg, Esbjerg, Silkeborg, Skanderborg, Aarhus, Vesthimmerland, Høje-Taastrup, Roskilde, Hvidovre, Ballerup/Herlev, Gladsaxe, Slagelse, Aabenraa, Viborg, Vallensbæk/Ishøj, Nyborg, Hedensted, Fredericia og Nordfyn kommuner samt i Københavns Kommune i en 2-årig periode indgår i Det store Tilbage til Arbejde Forsøg (TTA-forsøget). Forsøget indebærer, at jobcentrene giver en deltagergruppe bestående af sygedagpengemodtagere en intensiv og særlig koordineret og tilrettelagt indsats.
Kommunerne Frederiksberg, Esbjerg, Silkeborg, Skanderborg, Aarhus, København, Vesthimmerland, Høje-Taastrup, Roskilde, Hvidovre, Ballerup/Herlev indgår i forsøget i hele perioden.
Kommunerne Slagelse, Aabenraa, Viborg, Vallensbæk/Ishøj, Nyborg, Hedensted, Fredericia og Nordfyn er kontrolkommuner i forsøgets første år, hvor de forbereder deltagelse i forsøget og indsamler data til brug for evalueringen.
Kommunerne indgår herefter i forsøget som forsøgskommuner i forsøgets sidste år.
Stk. 2. Målgruppen for forsøget er sygedagpengemodtagere, der ved første visitation visiteres til kategori 2, jf. sygedagpengelovens § 12, stk. 1, nr. 2) Sager med risiko for langvarigt sygdomsforløb eller risiko, hvad angår arbejdsevnen.
I Aarhus Kommune indgår alene sygedagpengemodtagere, der visiteres til kategori 2, i de to af kommunens 4 jobcentre.
De øvrige to jobcentre i kommunen indgår som kontroljobcentre i hele forsøgsperioden.
I de øvrige kommuner sker der en tilfældig udvælgelse blandt de sygemeldte, der visiteres til kategori 2, således at nogle af de personer, der visiteres til kategori 2 indgår i forsøget, mens andre ikke gør.
Sygedagpengemodtagere, der ved første visitation visiteres til kategori 2, og som ved den tilfældige udvælgelse visiteres til Det store TTA-forsøg, forbliver i forsøget, uanset om den sygemeldte senere visiteres til en anden kategori.
Stk. 3. Forsøgets indsats består dels i en intensiv koordinering i forhold til primært arbejdsgiver, a-kasse, fagforbund, praktiserende læge og det øvrige sundhedsvæsen, dels i en tværfaglig indsats i forhold til afklaring af arbejdsevnen og afhjælpning af hindringer og begrænsninger i forhold til tilbagevenden til arbejde.
En TTA-koordinator, der er ansat i jobcenteret, varetager opfølgningen for deltagergruppen og koordinationen.
TTA-koordinatoren får ud fra en konkret vurdering af behovet for tværfaglig indsats i den enkelte sag bl.a. mulighed for at inddrage et TTA-team og en klinisk enhed i afklaringen og opfølgningen.
TTA-teamet består af en psykolog og en person med erfaring med arbejdsfysiologi og rehabilitering (fysioterapeut, ergoterapeut eller lignende). Den kliniske enhed har speciale i psykiatri samt arbejds-/social- eller almen medicin.
Med forsøgstilladelsen godkendes, at kommunen kan give en til forsøget udvalgt målgruppe en mere intensiv opfølgning og indsats efter sygedagpengelovens § 13 og § 15 end den, der i øvrigt gives i kommunen.
 Stk. 4. De almindelige regler i sygedagpengeloven finder i øvrigt anvendelse, herunder reglerne om medvirken i kommunens opfølgning og indsats samt reglerne om sanktion ved manglende medvirken uden rimelig grund.
 Stk. 5. Forsøgsperioden løber fra den 1. april 2010 til den 31. marts 2012.
 Stk. 6. For så vidt angår jobcentrene i Frederiksberg, Esbjerg, Århus, Vesthimmerland, Høje Taastrup, Roskilde, Ballerup/Herlev, Gladsaxe, Slagelse, Åbenrå, Nyborg, Fredericia og Nordfyn Kommuner samt i Københavns Kommune forlænges forsøgsperioden frem til den 1. oktober 2012.
Udfordringsretten  Beskæftigelsesudvalg § 10. Beskæftigelsesministeren har givet tilladelse til, at Odense Kommune gennemfører forsøg, hvorefter der kan være fuldstændig personsammenfald mellem kommunens arbejdsmarkedsudvalg og kommunens socialudvalg.
 Stk. 2. Forsøgstilladelsen indebærer en fravigelse af § 14, stk. 3, i lov om ansvaret for og styringen af den aktive beskæftigelsesindsats, hvorefter kommunalbestyrelsen kan nedsætte et stående udvalg til at varetage beskæftigelsesindsatsen mv., men hvor der er forbud mod, at udvalget kan varetage andre opgaver.
 Stk. 3. Forsøgsperioden løber fra den 15. juni 2011 til den 31. december 2013.
Udfordringsretten  Opfølgning af sygedagpengemodtagere i aktive tilbud § 11. Beskæftigelsesministeren har givet tilladelse til, at Aalborg Kommune gennemfører forsøg, hvorefter kommunen selv kan vurdere behovet for opfølgning og kontakt til sygedagpengemodtagere i kategori 1 og 2, der deltager i et aktivt tilbud.
Den sygemeldte vil dog fortsat som led i opfølgningen kunne bede om en samtale.
 Stk. 2. Forsøgstilladelsen indebærer en fravigelse af § 13, stk. 2 og 3, i lov om sygedagpenge, hvorefter der for sygemeldte i kategori 1 skal ske opfølgning første gang inden udgangen af 8. uge regnet fra første fraværsdag, anden opfølgning senest inden 3 måneder regnet fra første fraværsdag og herefter senest hver 3. måned og for sygemeldte i kategori 2 første gang inden udgangen af 8. uge regnet fra første fraværsdag og herefter mindst hver 4. uge.
 Stk. 3. Forsøgsperioden løber fra den 15. juli 2011 til den 15. juli 2012.
Udfordringsretten  Varetagelse af beskæftigelsesindsatsen i en tværkommunal ungeenhed § 12. Beskæftigelsesministeren har givet tilladelse til, at Ringsted Kommune gennemfører forsøg, hvorefter Ringsted Kommune kan varetage beskæftigelsesindsatsen for unge mellem 15-24 år som en særskilt indsats i en tværkommunal enhed, der også foretager sagsbehandling og træffer afgørelse på andre områder end beskæftigelsesområdet.
 Stk. 2. Forsøgstilladelsen indebærer en fravigelse af § 14, stk. 1, og § 15 i lov om ansvaret for og styringen af den aktive beskæftigelsesindsats med hensyn til, at en særskilt del af kommunens forvaltning alene skal udføre beskæftigelsesindsatsen, samt at beskæftigelsesindsatsen skal varetages i et jobcenter.
 Stk. 3. Forsøgsperioden løber fra den 15. juli 2011 til den 31. december 2013.
Forsøg med indsatsen for ledige akademikere § 13. Beskæftigelsesministeren har givet tilladelse til, at jobcentrene i Aarhus, Silkeborg, Assens og Lyngby-Taarbæk kommuner samt Københavns Kommune gennemfører forsøg med indsatsen for ledige akademikere.
Forsøget indebærer, at jobcentrene varetager beskæftigelsesindsatsen for personerne i en deltagergruppe, der består af ledige akademikere, der er omfattet af målgrupperne for det landsdækkende udbud af kontakt- og aktiveringsforløb for ledige med lange videregående uddannelser (LVU-udbuddet 2010), mens en tilsvarende gruppe personer i en kontrolgruppe på sædvanlig vis henvises til en indsats hos anden aktør.
Stk. 2. Jobcenteret skal varetage indsatsen for hver person i forsøgets deltagergruppe i en periode på 12 måneder.
Indsatsen skal tilrettelægges inden for rammerne af lov om en aktiv beskæftigelsesindsats.
Stk. 3. Deltagerne i forsøget udvælges af Arbejdsmarkedsstyrelsen via tilfældig udvælgelse af cpr-numre.
Personer, som deltager i forsøget, og som flytter til en anden kommune, er ikke længere omfattet af forsøget.
 Stk. 4. Forsøgstilladelsen indebærer, at de ansvarlige for beskæftigelsesindsatsen i de jobcentre, der deltager i forsøget, er fritaget for pligten til at anvende aktørerne under det statslige rammeudbud for ledige akademikere, jf. § 12 a, stk. 3, i lov om ansvaret for og styringen af den aktive beskæftigelsesindsats, for så vidt angår personerne i forsøgets deltagergruppe.
 Stk. 5. Forsøgsperioden løber fra den 15. august 2011 til den 31. december 2012.
Forsøg med mindre intensiv indsats for visse persongrupper § 14. Beskæftigelsesministeren har givet tilladelse til, at der skal gennemføres forsøg i alle jobcentre, hvorefter persongrupperne i stk. 2 ikke har pligt til at møde personligt op til samtaler, som skal holdes efter lov om en aktiv beskæftigelsesindsats, i jobcenteret, hos anden aktør eller i arbejdsløshedskassen.
I stedet holdes der kontakt på anden vis telefonisk, digitalt eller ved brev.
Persongrupperne i stk. 2 har desuden ikke pligt til at deltage i tilbud efter kapitel 10-12 i samme lov.
Stk. 2. Forsøget omfatter personer, som er omfattet af § 2, nr. 1-3 og 7, i lov om en aktiv beskæftigelsesindsats, og 1) som kan dokumentere, at de inden for de næste 6 uger skal påbegynde ordinær beskæftigelse på fuld tid eller skal på barsel eller overgå til efterløn, fleksydelse eller folkepension, eller 2) som er omfattet af en arbejdsfordelingsordning eller kan dokumentere, at de er hjemsendt på grund af vejrlig eller materialemangel.
 Stk. 3. Personer omfattet af forsøget er undtaget fra:
1) Pligten til at møde personligt op til cv-samtalen efter § 14, jobsamtalerne efter kapitel 7 og samtalerne efter § 73 a i lov om en aktiv beskæftigelsesindsats.
Kontakten holdes i stedet telefonisk, digitalt eller ved brev.
 2) Pligten til at deltage i tilbud efter kapitel 10-12 i lov om en aktiv beskæftigelsesindsats.
 Stk. 4. Personer, som har fået et tilbud eller deltager i tilbud, når de bliver omfattet af stk. 2-3, har ret til at påbegynde og færdiggøre tilbuddet.
Stk. 5. Uanset bestemmelserne i stk. 2-3 kan jobcenteret beslutte, at en person fortsat skal være omfattet af pligten til at møde personligt op til samtaler, som skal holdes efter lov om en aktiv beskæftigelsesindsats, i jobcenteret, hos anden aktør eller i arbejdsløshedskassen, og af pligten til at deltage i tilbud efter kapitel 10-12 i samme lov, hvis jobcenteret vurderer, at 1) der er tale om misbrug af eller spekulation i forhold til muligheden for at blive undtaget fra at deltage i tilbud og møde personligt op til samtaler, 2) der er gode muligheder for beskæftigelse inden for personens fagområde eller 3) det fortsat vil være til fordel for personen at være omfattet af pligten til at deltage i tilbud og møde personligt op til samtaler.
Stk. 6. Forsøgstilladelsen indebærer en fravigelse af 1) princippet i §§ 14-20 i lov om en aktiv beskæftigelsesindsats om, at cv-samtaler og jobsamtaler skal afholdes ved personligt fremmøde, jf. dog stk. 5, 2) kapitel 16 og 17 i lov om en aktiv beskæftigelsesindsats i forhold til pligt til tilbud, jf. dog stk. 5, 3) § 28, stk. 2, nr. 6, i bekendtgørelse om en aktiv beskæftigelsesindsats for personer, der er omfattet af § 1, nr. 1-3, i samme bekendtgørelse, og 4) princippet i § 73 a i lov om en aktiv beskæftigelsesindsats om, at jobsamtalerne skal afholdes ved personligt fremmøde, jf. dog stk. 5.
 Stk. 7. Forsøgsperioden løber fra den 1. oktober 2011 til den 1. juni 2012.
Forsøg med mindre intensiv indsats for sygedagpengemodtagere § 15. Beskæftigelsesministeren har givet tilladelse til, at der gennemføres forsøg, hvorefter sygedagpengemodtagere, der forventes fuldt raskmeldt og på vej tilbage i job eller skal på barsel inden for de næste 6 uger, ikke har pligt til at møde personligt op til opfølgningssamtaler eller til at deltage i en beskæftigelsesrettet indsats.
 Stk. 2. Forsøget omhandler jobcentrene i Albertslund, Allerød, Bornholm, Brøndby, Egedal, Fredensborg, Frederiksberg, Frederikssund, Gentofte, Gladsaxe, Glostrup, Helsingør, Hillerød, Hørsholm, Ishøj, København, Lyngby-Taarbæk, Rudersdal, Tårnby, Vallensbæk, Greve, Holbæk, Kalundborg, Køge, Lolland, Odsherred, Ringsted, Sorø, Roskilde, Stevns, Brønderslev, Frederikshavn, Hjørring, Mariagerfjord, Morsø, Rebild, Thisted, Aalborg, Assens, Fanø, Fredericia, Faaborg-Midtfyn, Langeland, Nyborg, Odense, Svendborg, Sønderborg, Varde, Vejen, Vejle, Aabenraa, Herning, Ikast-Brande, Lemvig, Norddjurs, Odder, Ringkøbing-Skjern, Samsø og Aarhus kommuner.
Stk. 3. Personer omfattet af forsøget er undtaget fra at møde personligt op til opfølgningssamtaler efter sygedagpengelovens § 13. Opfølgningen sker i stedet telefonisk, digitalt eller ved brev.
Personer omfattet af forsøget er endvidere undtaget fra at deltage i tilbud efter kapitel 10-12 i lov om en aktiv beskæftigelsesindsats, jf. sygedagpengelovens § 15 og § 15 a.
 Stk. 4. Personer, som har fået et tilbud eller deltager i tilbud, når de bliver omfattet af stk. 2, har ret til at påbegynde og færdiggøre tilbuddet.
Stk. 5. Uanset bestemmelserne i stk. 2, kan jobcenteret ud fra en konkret vurdering beslutte, at en sygemeldt fortsat skal være omfattet af pligten til at møde personligt op til opfølgningssamtaler og til at deltage i tilbud efter kapitel 10-12 i lov om en aktiv beskæftigelsesindsats, hvis jobcenteret vurderer, at 1) der er tale om misbrug af eller spekulation i forhold til muligheden for at blive undtaget fra at deltage i tilbud og møde personligt op til samtaler, eller 2) det fortsat vil være til fordel for den sygemeldte at være omfattet af pligten til at deltage i tilbud og møde personligt op til opfølgningssamtaler.
Stk. 6. Forsøgstilladelsen indebærer en fravigelse af 1) princippet i § 13 i lov om sygedagpenge om, at opfølgningssamtaler som udgangspunkt holdes ved personligt fremmøde, hvis ikke den sygemeldte er omfattet af bestemmelserne i sygedagpengelovens § 13, stk. 4, nr. 1-5, eller stk. 5 og 6, og 2) princippet om, at sygemeldte efter § 15 i lov om sygedagpenge kan modtage tilbud efter kapitel 10-12 i lov om en aktiv beskæftigelsesindsats, hvis bestemmelserne i § 15 a i lov om sygedagpenge er opfyldt, og det i øvrigt er foreneligt med sygemeldtes helbredsmæssige tilstand og situation.
 Stk. 7. Forsøgsperioden løber fra den 1. november 2011 til den 1. juni 2012.
Forsøg med digital indberetning af jobplan og tilbud heri § 16. Beskæftigelsesministeren har givet tilladelse til, at alle jobcentre via webservice indberetter følgende:
 1) Nye jobplaner.
 2) Reviderede jobplaner.
 3) Nye tilbud afgivet i henhold til lov om en aktiv beskæftigelsesindsats § 29, stk. 3.
 4) Ændringer af allerede afgivne tilbud.
Stk. 2. Indberetningerne efter stk. 1 skal foretages fra alle jobcentre.
For jobcentre, der anvender Opera, indberettes i henhold til stk. 1 for personer omfattet af § 2, nr. 1 og 2, i lov om en aktiv beskæftigelsesindsats.
For jobcentre, der anvender WorkBase Jobcenter, indberettes i henhold til stk. 1 for personer omfattet af § 2, nr. 1, i lov om en aktiv beskæftigelsesindsats.
Fra den 23. april 2012 indberettes fra WorkBase Jobcenter ligeledes for personer omfattet af § 2, nr. 2, i lov om en aktiv beskæftigelsesindsats.
 Stk. 3. Indberetningerne efter stk. 1 foretages efter §§ 1-3 i bekendtgørelse om registrering og indberetning af data på beskæftigelsesområdet til det statistiske datavarehus og det fælles datagrundlag i Arbejdsmarkedsstyrelsen.
 Stk. 4. Forsøgstilladelsen indebærer en fravigelse af § 58, stk. 2, i lov om ansvaret for og styringen af den aktive beskæftigelsesindsats, således at bestemmelsen udvides til også at kunne udarbejde jobplaner samt til understøttelse af selvbetjeningsløsninger og sagsbehandling.
 Stk. 5. Forsøgsperioden løber fra den 23. januar 2012 og senest til den 31. maj 2012.
Forsøg med digital bekræftelse af jobplan og tilbud heri § 17. Beskæftigelsesministeren har givet tilladelse til, at jobcentrene i Allerød, Esbjerg, Fredericia, Gentofte, Høje-Taastrup, Næstved, Ærø og Aabenraa kommuner gennemfører forsøg med digital udarbejdelse og afgivelse af jobplan og tilbud heri.
Forsøget indebærer, at jobcenteret gør jobplaner og tilbud heri tilgængelige digitalt via Jobnet.
Deltagerne i forsøget, jf. stk. 2, kvitterer for og bekræfter modtagelsen af jobplan og tilbud heri digitalt via Jobnet.
 Stk. 2. Deltagere i forsøget er personer, der er omfattet af § 2, nr. 1 og 2, i lov om en aktiv beskæftigelsesindsats, og som har givet samtykke til digitalt at kvittere for og bekræfte modtagelsen af jobplan og tilbud heri.
 Stk. 3. Forsøgstilladelsen indebærer for de personer, der er omfattet af forsøget, jf. stk. 2, en fravigelse af § 36, stk. 1, 2. punktum, i bekendtgørelsen om en aktiv beskæftigelsesindsats om underskrift af jobcenteret og den ledige.
 Stk. 4. Forsøgsperioden løber fra den 23. januar 2012 og senest til den 31. maj 2012.
Forsøg med jobsamtaler i udvalgte a-kasser § 18. Beskæftigelsesministeren har givet tilladelse til, at der gennemføres forsøg med kontaktform og indhold i jobsamtalerne i det individuelle kontaktforløb, som skal gennemføres efter § 15 i lov om en aktiv beskæftigelsesindsats for personer, der er omfattet af § 2, nr. 1, når en kommune har overladt opgaven med at afholde jobsamtaler til en arbejdsløshedskasse, der deltager i forsøget »Den gode samtale«, jf. § 1 i bekendtgørelse om forsøg og udviklingsaktiviteter efter lov om arbejdsløshedsforsikring m.v.
 Stk. 2. Forsøget omhandler Akademikernes Arbejdsløshedskasse, Danske Sundhedsorganisationers Arbejdsløshedskasse, Funktionærernes og Tjenestemændenes Fælles-Arbejdsløshedskasse, Fødevareforbundet NNFs Arbejdsløshedskasse, Ingeniørernes Arbejdsløshedskasse, Kristelig Arbejdsløshedskasse (Aarhus afdelingen), Ledernes Arbejdsløshedskasse og Magistrenes Arbejdsløshedskasse.
 Stk. 3. Forsøget indebærer, at jobsamtaler efter § 16, § 17 og § 19 i lov om en aktiv beskæftigelsesindsats, som a-kassen skal afholde med et ledigt medlem i henhold til en vederlagsfri samarbejdsaftale med en eller flere kommuner, kan afholdes inden for de rammer, der er fastlagt for forsøget »Den gode samtale« i § 1, stk. 3-12, i bekendtgørelse om forsøg og udviklingsaktiviteter efter lov om arbejdsløshedsforsikring m.v.
Stk. 4. Forsøgstilladelsen indebærer en fravigelse af 1) § 16, stk. 1, og § 17 i lov om en aktiv beskæftigelsesindsats, hvorefter der er fastlagt krav til jobsamtalernes indhold og til kontaktformen for samtalerne, og 2) § 29 i bekendtgørelse om en aktiv beskæftigelsesindsats, hvorefter der er fastlagt krav til den individuelle jobsamtales indhold.
 Stk. 5. Forsøgsperioden løber fra den 5. marts 2012 til den 28. februar 2013.
Udfordringsretten  Jobsamtaler § 19. Beskæftigelsesministeren har givet tilladelse til, at Esbjerg Kommune gennemfører forsøg, hvorefter jobsamtalerne erstattes af en systematisk koordinering mellem jobcentermedarbejderen, den lediges kontaktperson i det særligt tilrettelagte projekt og deres fælles IT-system.
Den ledige har dog ret til en samtale, hvis pågældende anmoder om det.
 Stk. 2. Forsøgstilladelsen indebærer en fravigelse af §§ 17 og 18 i lov om en aktiv beskæftigelsesindsats, hvorefter jobsamtaler skal holdes senest hver 3. måned.
 Stk. 3. Forsøgsperioden løber fra 1. april 2012 til den 31. december 2013.
Udfordringsretten  Fremmøde til samtaler § 20. Beskæftigelsesministeren har givet tilladelse til, at Aalborg Kommune gennemfører forsøg, hvorefter kommunen selv kan vurdere, om der er behov for, at samtaler, herunder som led i sygeopfølgning, sker ved personligt fremmøde, eller om samtalerne og opfølgningen kan ske på anden måde fx ved telefonisk kontakt.
 Stk. 2. Forsøgstilladelsen indebærer en fravigelse af §§ 16 og 17 i lov om en aktiv beskæftigelsesindsats og § 13 i lov om sygedagpenge.
 Stk. 3. Forsøgsperioden løber fra 1. april 2012 til den 31. december 2013.
Udfordringsretten  Jobsamtaler § 21. Beskæftigelsesministeren har givet tilladelse til, at Aalborg Kommune gennemfører forsøg, hvorefter kommunen selv kan vurdere, om der er behov for opfølgning på jobsamtalen, når den ledige er i tilbud.
Den ledige har dog ret til en samtale, hvis pågældende anmoder om det.
 Stk. 2. Forsøgstilladelsen indebærer en fravigelse af §§ 17 og 18 i lov om en aktiv beskæftigelsesindsats, hvorefter jobsamtaler skal holdes senest hver 3. måned.
 Stk. 3. Forsøgsperioden løber fra 1. april 2012 til den 31. december 2013.
Udfordringsretten  Beskæftigelsesudvalg § 22. Beskæftigelsesministeren har givet tilladelse til, at Ærø Kommune gennemfører forsøg, hvorefter beskæftigelsesområdet og ydelsesområdet i kommunen samles under samme ledelse og under samme politiske udvalg.
 Stk. 2. Forsøgstilladelsen indebærer en fravigelse af § 14, stk. 1, i lov om ansvaret for og styringen af den aktive beskæftigelsesindsats, hvorefter en særskilt del af kommunens forvaltning alene udfører den kommunale beskæftigelsesindsats.
 Stk. 3. Forsøgsperioden løber fra 1. april 2012 til den 31. december 2013.
Udfordringsretten  Beskæftigelsesplan § 23. Beskæftigelsesministeren har givet tilladelse til, at Rudersdal Kommune gennemfører forsøg, hvorefter kommunen kan udarbejde en beskæftigelsesplan, der fokuserer på nogle af de udmeldte beskæftigelsespolitiske mål, samt opstille relative mål, der kan sammenlignes med andre kommuner i klyngen.
 Stk. 2. Forsøgstilladelsen indebærer en fravigelse af §§ 11 og 12 i bekendtgørelse om ansvaret for og styringen af den aktive beskæftigelsesindsats, hvorefter jobcentrene i den årlige beskæftigelsesplan skal fastsætte mål for alle de indsatsområder, som beskæftigelsesministeren udmelder årligt, og fra reglen om, at målene skal være i absolutte tal.
 Stk. 3. Forsøgsperioden løber fra den 1. april 2012 til den 31. december 2013.
Udfordringsretten  Kontaktforløbet § 24. Beskæftigelsesministeren har givet tilladelse til, at Københavns Kommune gennemfører forsøg, hvorefter socialforvaltningen alene står for kontakten med den fælles gruppe af kontanthjælpsmodtagere, som er matchet 3. Forsøget indebærer, at det bliver socialforvaltningen, der skal varetage det lovpligtige kontaktforløb, og at samtaler med kontanthjælpsmodtageren vil kunne holdes f.eks. i herberg eller værested af en person, som i forvejen kender den enkeltes sociale problemstillinger og ydelser.
 Stk. 2. Forsøgstilladelsen indebærer en fravigelse af § 14, stk. 1, og § 15, stk. 1, i lov om ansvaret for og styringen af den aktive beskæftigelsesindsats, hvorefter en særskilt del af kommunens forvaltning alene skal udføre beskæftigelsesindsatsen, samt om at beskæftigelsesindsatsen skal varetages i et jobcenter.
 Stk. 3. Forsøgsperioden løber fra den 15. juli 2011 til den 31. december 2013.
Ikrafttræden § 25. Bekendtgørelsen træder i kraft den 1. april 2012.
 Stk. 2. Samtidig ophæves bekendtgørelse nr. 186 af 29. februar 2012 om forsøgsordninger efter lov om ansvaret for og styringen af den aktive beskæftigelsesindsats, lov om en aktiv beskæftigelsesindsats og lov om sygedagpenge.
