Bekendtgørelse om ændring af bekendtgørelse om vedtægt for DR § 1 I bekendtgørelse nr. 946 af 18. juni 2020 om vedtægt for DR foretages følgende ændringer:
 1. Efter § 34 indsættes i kapitel 6:
 »Momskompensation mv.
§ 34 a.
Kulturministeriet refunderer DR's udgifter til betaling af købsmoms mv., som ikke kan fradrages ved opgørelsen af afgiftstilsvaret på udgifter knyttet til public servicevirksomhedens aktiviteter, jf. radio- og fjernsynslovens § 15, stk. 2. Det omfatter blandt andet DR's udgifter til købsmoms, energiafgifter, momsudgifter vedrørende tidligere foretagne investeringer (momsreguleringsforpligtelse), samt effekter af udtagningsmoms af de varer og ydelser, som anvendes til andre formål end oprindeligt tilsigtet, herunder efter ændret anvendelse fra momspligtige til ikke-momspligtige formål, jf. momslovens § 5, stk. 4.
§ 34 b.
DR skal indsende de oplysninger, som er nødvendige for Slots- og Kulturstyrelsens udbetaling af kompensationen efter § 34 a.
 Stk. 2. Slots- og Kulturstyrelsen kan fastsætte en frist for indsendelse af oplysningerne fra DR efter stk. 1.
§ 34 c.
Kulturministeriet kan indgå aftaler med DR om de nærmere vilkår for udbetalingen af momskompensationen.« § 2 Bekendtgørelsen træder i kraft den 31. januar 2022.
