Fremsat den 20. november 2020 af René Christensen (DF), Lise Bech (DF), Liselott Blixt (DF), Bent Bøgsted (DF), Kristian Thulesen Dahl (DF), Morten Messerschmidt (DF) og Peter Skaarup (DF) Forslag til folketingsbeslutning om flere stenrev i danske farvande Folketinget pålægger regeringen at genetablere gamle stenrev og etablere flere nye stenrev i danske farvande og at videreføre bevillingen til stenrev på Finansloven med 9,2 mio. kr. årligt for finansårene 2021, 2022 og 2023.
Bemærkninger til forslaget Beslutningsforslaget er en genfremsættelse af beslutningsforslag nr.
B 22, folketingsåret 2020-21. Der henvises til www.folketingstidende.dk, Folketingstidende 2020-21, tillæg A, B 22 som fremsat, og tillæg F, møde 2, kl. 13:00.
I danske farvande har der siden istiden ligget mange sten og stenrev.
Men i 1800-tallet begyndte man at fjerne mange af disse sten og rev ved stenfiskeri, da stenene kunne anvendes som byggematerialer til anlæg af havne, moler, diger og kystsikring og til byggeri på land, og dermed fjernede man forhindringer under havoverfladen, der kunne være til gene eller direkte fare for sejlads og skibstrafik.
Stenrev blev derfor en sjælden naturtype i Danmark til skade for livet i havet.
De seneste årtier er forståelsen for stenrev i havet heldigvis øget, og der er etableret mange nye stenrev rundt om i danske farvande.
Stenrev gavner den maritime biodiversitet.
Omkring stenrev trives planter og dyreliv: alger, snegle, muslinger, fisk og tang.
Stenrev skaber et naturligt beskyttelsessted for havets dyr og planter.
Stenrev giver også menneskelige oplevelser, og de er populære for lystfiskere, der elsker at fiske efter havøredder omkring revene.
Andre er glade for stenrevene, fordi man kan dykke eller snorkle omkring revene og få maritime oplevelser for sjælen.
 Stenrev kan også  hvis de etableres rigtigt  have betydning som beskyttelse mod kysterosion og tilsanding af sejlrender.
 Når den gamle Storstrømsbro på et tidspunkt skal demonteres, er det bestemt værd at overveje at lade de gamle stenkonstruktioner, der i dag beskytter bropillerne, blive liggende under vandet som stenrev.
 Mange stenrev er etableret med hjælp fra private virksomheder og foreninger, der har sponsoreret hele eller dele af anlægsudgifterne eller har bidraget med materialer som sten, der er gravet frem under arbejdet med anlæg af f.eks. motorveje.
 Foreningen Als Stenrev har siden 2012 etableret 19 stenrev omkring Als (Miljø- og Fødevareudvalget alm. del  svar på spørgsmål 6, folketingsåret 2019-20). De 19 stenrev er etableret med anvendelse af 35.000 t sten.
Der er mange gode grunde til at genetablere eller anlægge nye stenrev.
De skal etableres, hvor det giver mening, og gerne, hvor flere formål kan opfyldes.
Stenrevene skal selvfølgelig ikke ligge i vejen for skibstrafik, og de skal være afmærkede, så påsejling og ulykker undgås.
 Regeringen har den 19. juni 2020 indgået en politisk aftale, »Naturnationalparker og mere natur på land og i havet«, der giver mulighed for genetablering af et stenrev i Roskilde Fjord og udvidelse af anlægget ved Gilleleje til en værdi af 10 mio. kr. (»Naturnationalparker og mere natur på land og i havet«, Miljø- og Fødevareministeriet, den 19. juni 2020). Det er godt.
 Forslagsstillerne ønsker med forslaget, at der sættes mere fokus på genetablering af gamle stenrev og anlæg af nye stenrev, hvor det giver mening.
 Af finanslovsforslaget for 2021 fremgår det af § 24.51.50, Miljø- og Fødevareministeriet, anlægsprogram, at udgiftsbevillingen til stenrev, der i 2018 udgjorde 9,2 mio. kr., ikke videreføres (Miljø- og Fødevareudvalget alm. del  bilag 694, folketingssåret 2019-20). Med beslutningsforslaget pålægger Folketinget regeringen at videreføre bevillingen med 9,2 mio. kr. årligt for finansårene 2021, 2022 og 2023.
Skriftlig fremsættelse René Christensen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om flere stenrev i danske farvande.
(Beslutningsforslag nr.
B 96) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
