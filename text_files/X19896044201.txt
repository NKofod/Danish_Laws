Ved ansøgning om boligsikring oplyste N.N. en husstandsindkomst på  

 198.348 kr.
Kommunen beregnede desuagtet støtten på grundlag af en  

 husstandsindkomst på kun 136.000 kr., hvilket fremgik af  

 bevillingsskrivelsen.
Den faktiske husstandsindkomst blev på 186.000 kr.,  

 hvilket medførte et krav på tilbagebetaling af den udbetalte boligsikring.
Nævnet stadfæstede kommunens afgørelse.
Nævnet lagde vægt på, at den  

 faktiske husstandsindkomst væsentligt oversteg den indkomst, der blev lagt  

 til grund ved beregningen af boligsikringen, og at N.N. ikke havde bestridt  

 at have modtaget en beregning fra kommunen med en indtægt, som afveg  

 væsentligt fra den af N.N. oplyste indtægt.
 Nævnet lagde endvidere vægt på, at N.N. ikke i løbet af året havde  

 underrettet kommunen om ændringerne i indkomsten.
 »Ved brev af 20. marts 1988 har De klaget over, at det sociale udvalg  

 i Maribo kommune har krævet tilbagebetaling af hele det beløb som De modtog i  

 boligstøtte i 1985.
 Det sociale udvalg har den 22. marts 1988 fremsendt sagens akter og en  

 udtalelse, hvis indhold De er gjort bekendt med og har haft lejlighed til at  

 kommentere.
 Det fremgår af sagen, at De er samlevende og at De har en hjemmeboende  

 datter på 14 år.
 Den 25. oktober 1984 fremsendte De et oplysningsskema vedrørende  

 boligsikring til socialforvaltningen, hvori De blandt andet oplyste, at Deres  

 og Deres samlevers månedlige bruttoindtægt udgjorde henholdsvis kr. 7.100,-  

 og kr. 9.429,-. Dette svarer til en samlet husstandsindkomst på kr.  

 198.348,-.
 Det er oplyst til sagen, at det sociale udvalg pr. 1. januar 1985 udsendte  

 bevillingsskrivelse hvoraf det blandt andet fremgik, at Deres samlede  

 husstandsindkomst i 1985 udgjorde kr. 136.000,- svarende til en beregnet  

 boligsikring på kr. 9.492,-.
 Det er endvidere oplyst ved fremsendelse af lønsedler, at De i perioden  

 fra den 12. februar 1985 til den 20. september 1985 som arbejdsløs deltog i 8  

 kurser med en samlet varighed på 18 uger og til en bruttoløn på kr. 2.110,-  

 pr. uge, og at De iøvrigt i 1985 har modtaget  

 deltidsarbejdsløshedsunderstøttelse med kr. 1.338,- pr. uge, sygedagpenge i 6  

 uger samt haft lønarbejde fra uge 47 til en bruttoløn på kr. 1.818,- pr. uge.
 Efter Deres og Deres samlevers selvangivelser for 1985 udgjorde den  

 samlede husstandsindkomst kr. 186.000,-.
 Det sociale udvalg besluttede på den baggrund, at kræve tilbagebetaling af  

 den udbetalte boligsikring i 1985 på ialt kr. 9.492,-.
 Udvalget har i skrivelse af 3. maj 1988 oplyst, at Deres boligsikring for  

 1985 skulle have været beregnet efter den forventede fremtidige indkomst i  

 1985 som oplyst af Dem den 25. oktober 1984, men at det iøvrigt af den pr. 1.  

 januar 1985 udsendte bevillingsskrivelse fremgik efter hvilke indkomster,  

 husleje, antal personer o.s.v. boligsikringen blev ydet og at De på baggrund  

 heraf burde have henvendt Dem i forvaltningen og fået ændret  

 beregningsgrundlaget.
 De har til sagen blandt andet fremført, at De i hvert tilfælde må være  

 berettiget til boligsikring i de perioder hvor De var syg eller arbejdsløs.
Det sociale udvalg har på baggrund heraf forsøgt at lave en periodeopdelt  

 efterregulering med henblik på nedsættelse af kravet.
Dette har imidlertid  

 ikke ført til ændring af tilbagebetalingskravet på kr. 9.492,-.
 Ifølge boligstøttelovens § 38, stk. 3, som den var gældende i 1985, skal  

 ansøgerne oplyse kommunalbestyrelsen om alle forhold, der kan medføre  

 nedsættelse eller bortfald af boligstøtten.
 Efter §§ 39 og 40 vil boligstøtten blandt andet kunne omberegnes såfremt  

 der i løbet af året sker en væsentlig og varig nedgang eller forhøjelse af  

 den husstandsindkomst, der er anvendt ved beregningen af boligstøtte.
 I henhold til § 41, stk. 1, skal ansøgeren, såfremt han har undladt at  

 give meddelelse som omhandlet i § 38, stk. 3, eller i øvrigt mod bedre  

 vidende uberettiget oppebåret boligstøtte, tilbagebetale det beløb, der er  

 oppebåret med urette.
Amtsankenævnet har herefter behandlet sagen i sit møde den 25. maj 1989,  

 hvor man traf følgende A F G Ø R E L S E:
 Nævnet må konstatere, at Deres faktiske husstandsindkomst i 1985  

 væsentligt har oversteget det indtægtsgrundlag, der oprindeligt blev lagt til  

 grund ved beregningen af Deres boligsikring.
 Under hensyn hertil samt til at De ikke har bestridt at have modtaget en  

 beregning af boligsikring pr. 1. januar 1985 fra socialforvaltningen som  

 afveg væsentligt fra den af Dem oplyste indtægt den 25. oktober 1984 og  

 ejheller i løbet af 1985 har oplyst Maribo kommune om ændringer i Deres  

 indkomstforhold, finder nævnet, at Maribo kommune har været berettiget til at  

 kræve den for meget udbetalte boligsikring tilbagebetalt i henhold til  

 boligstøttelovens § 41, stk. 1.
 Nævnet er ligeledes enig med det sociale udvalg i, at der ikke efter det  

 oplyste om baggrunden for Deres forskellige indtægter i løbet af 1985 er  

 grundlag for at foretage en periodeopdelt efterregulering, idet man ikke  

 finder, at der på noget tidspunkt i 1985 har været tale om en varig  

 indkomstændring.
 Nævnet tiltræder derfor det sociale udvalgs afgørelse.
Vedrørende eventuel klage over amtsankenævnets afgørelse henvises til  

 vedlagte vejledning.« Hvilket herved meddeles.
