 Dette er hæfte nr. 14 i en serie på 28 om reglerne for fagene i gymnasiet.  

 Det indeholder de bestemmelser om græsk, som er fastsat i § 15 i  

 bekendtgørelse af 4. november 1987 om fagene i gymnasiet. (* 1) Desuden  

 indeholder hæftet de vejledende retningslinier for faget.
Formål Fagbeskrivelse og fagforståelse Mødet med faget græsk er for eleverne et møde med noget nyt og  

 fremmedartet.
Det er derfor vigtigt, at fagets indhold og formål drøftes med  

 eleverne straks ved undervisningens begyndelse.
Det er væsentligt for forståelsen af faget, at græsk kommer til at fremstå  

 for eleverne både som et sprogfag og et kulturfag.
Erkendelsen af, at det  

 sproglige og det kulturhistoriske er en sammenhængende helhed, forudsætter,  

 at eleverne får mulighed for at opleve græsk som et kultursprog i et dobbelt  

 perspektiv: dels som den klassiske græske oldtidskulturs eget sprog, der ikke  

 lever mere som et talt sprog (det synkrone perspektiv), dels som den  

 europæiske kulturtraditions fælles basissprog, der lever videre som  

 normgivende for andre sprogs udvikling til kultursprog (det diakrone  

 perspektiv).
Begge perspektiver tager udgangspunkt i det sproglige.
Målet for det  

 sproglige arbejde er, at eleverne via tilstrækkeligt kendskab til det græske  

 sprogs idiomer og logiske og formale kategorier opnår en sådan læsefærdighed,  

 at de bliver i stand til at præstere en kompetent oversættelse af (ikke for  

 svære) græske originaltekster.
Ved en kompetent oversættelse forstås en  

 oversættelse, der bygger på motiverede valg af betydningsmuligheder inden for  

 de grænser, en given kontekst sætter, og som honorerer de krav, der må  

 stilles til et korrekt dansk.
Som udtryk for en dækkende tekstforståelse forudsætter den kompetente  

 oversættelse, at eleverne har tilegnet sig en rimeligt velfunderet viden om  

 samfund, historie og kultur bag sproget.
Tilegnelsen af denne viden tager  

 sigte på, at eleverne får udviklet evnen til at forstå de græske tekster dels  

 som autentiske tolknings- og tydningsdokumenter, skabt inden for rammerne af  

 den græske oldtidskultur og på dennes særlige historiske betingelser, dels  

 som tekster, der i kraft af deres »eksemplariske« karakter  

 overskrider deres historiske begrænsning og derved fremstår som bærere af et  

 større sprogligt-kulturelt fællesskab, som vort eget sprog og vor egen kultur  

 stadig må forholde sig til.
 Opfyldelsen af formålet med faget græsk betyder således, at eleverne har  

 nået et sådant niveau i deres faglige viden, at de forstår sig selv, deres  

 eget sprog og deres egen nutid i sammenhæng med og som betingede af den  

 historiske tradition, hvis grundmønster blev tegnet i det græske sprogs og  

 den græske kulturs forestillingsverden for to et halvt årtusind siden.
Undervisningen Faglig viden og metode Underisningen begynder i sproget og går videre i mødet med teksterne, dvs.  

 linien går fra praktisk-konkret sprogerfaring til historisk- litterær  

 tekstfotolkning.
Med sprogerfaring tænkes der først på den rent empiriske proces,  

 hvor eleverne stifter bekendtskab med det græske sprogs særlige struktur i  

 morfologi, syntaks, semantik og stilistik.
Det sproghistoriske perspektiv  

 skal inddrages i rimeligt omfang.
Hertil kræves kendskab til f.eks. de  

 vigtigste lydlove (aflyd, assimilation, dissimilation, analogi m.fl.) og til  

 betydningslæren (herunder etymologiske forklaringsmodeller), således at  

 lovmæssigheden i sprogets forandringer og slægtskabet mellem sprogene bliver  

 anskueliggjort for eleverne.
Det er vigtigt, at eleverne trænes i at anvende fagets hjælpemidler med  

 skønsomhed og omtanke.
F.eks. bør det gøres klart, at ordbøger ikke er det  

 samme som mekaniske facitlister, at der sjældent findes helt eksakte  

 synonymer, og at tilsyneladende identiske udtryk fra to sprog langt fra altid  

 henviser til nøjagtig samme genstand, begreb eller handling, men kan dække  

 forskellige felter.
Således hører det med til sprogerfaringen, at eleverne i konfrontationen  

 med det græske sprog ikke undgår at blive opmærksomme på deres eget sprog på  

 en ny måde: under tilegnelsen af det fremmede sprog kan det danske på den ene  

 side antage karakter af forhindring, fordi man konstant bliver gjort  

 opmærksom på dets grænser, hvilket på den anden side medfører et øget krav  

 til det sproglige beredskab på dansk som den nødvendige forudsætning for  

 overtagelsen af det fremmede.
Et væsentligt metodisk princip i undervisningen  

 bliver derfor at fastholde eleverne i kravet om en præcis sproglig analyse og  

 om præcision i deres sproglige udtryksform til fremme af en reflektorisk  

 sprogbevidsthed, således at arbejdet med kultursproget græsk kan medvirke til  

 at styrke deres danske sprogkultur.
 Erkendelsen af, at sproget ikke blot er et simpelt og nødvendigt  

 kommunikationsmiddel til overførelse af praktisk og konkret information, men  

 også et følsomt og kompliceret instrument til formidling af filosofisk  

 indsigt og æstetisk oplevelse, er en vigtig forudsætning for  

tekstfortolkningen.
For tekstforståelsen er det dernæst nødvendigt, at eleverne er i stand til  

 at placere forfatterne i en historisk og litterær sammenhæng.
De skal derfor  

 erhverve sig et overblik over hovedtrækkene i samfundsudviklingen, herunder  

 de materielle vilkår, fra mykensk til hellenistisk tid, dog med hovedvægten  

 på den arkaiske og klassiske periode.
 Endvidere skal eleverne have kendskab til baggrund for og udvikling af de  

 politiske styreformer (monarki, tyranni, oligarki, demokrati), samt til  

 udviklingen i græsk filosofi fra de ioniske naturfilosoffer over sofisterne  

 til Sokrates og Platon/Aristoteles.
 Endelig må græsk religion og mytologi behandles i det omfang, disse  

 områder er væsentlige for forståelsen af grækernes liv og  

 forestillingsverden.
 Kendskabet til den filosofiske, politiske og religiøse tradition, som  

 kommer til syne i de græske tekster, skal samtidig danne grundlag for  

 elevernes forståelse af hovedlinierne i udviklingen inden for den  

 vesteuropæiske kulturtraditions menneskeopfattelse, livssyn og  

 samfundssystemer fra antikken til i dag.
De græske teksters gennemgående paradigmatiske karakter kan allerede i sig  

 selv anvise en metode for fortolkningen.
Det paradigmatiske betyder, at  

 teksterne gør brug af begreber, tankemønstre, problemstillinger og ideer, der  

 ikke alene er repræsentative for den græske samtidskultur, men som ved  

 nærmere eftersyn viser sig at være genkendelige for eleverne.
 Begrebspar som årsag-virkning, væsentlig-tilfældig, sansning-tænkning,  

 ide-fænomen, idealisme-materialisme, statisk-dynamisk, individ-samfund,  

 frihed-nødvendighed dukker op som temaer i teksterne og kan bruges til at  

 vise eleverne, at vi gennem vor almindelige anvendelse af låneord og  

 oversættelseslån faktisk taler græsk, når vi udtrykker vor erkendelse af  

 verden og vor forståelse af os selv.
 Den stadige henvisning til det danske sprogs kendte begreber og den  

 metodiske opsøgning af genkendelseskriterier i den græske tekst - kriterier  

 der ofte må søges et stykke under sprogets overflade - vil ikke alene kunne  

 befordre elevernes tilegnelse af teksternes umiddelbare (græske)  

 tankeindhold, men også give dem mulighed for at opleve, at det, som måske i  

 første omgang forekom dem fjernt og fremmedartet, alligevel - gennem  

 systematisk arbejde - kan forstås ud fra deres egne betingelser.
 Med disse bestræbelser som et metodisk hovedpunkt vil undervisningen kunne  

 lede frem til, at konkret sprogtilegnelse og abstraherende tekstfortolkning  

 går sammen i en enhed, hvis dele er forbundet som hinandens komplementære  

 forudsætninger.
Undervisningens planlægning Tekstvalgskriterier:
Kriterier for valg af tekster fastsættes af bekendtgørelsen.
Desuden tager  

 tekstvalget udgangspunkt i faglige overvejelser og elevernes forudsætninger.
Bekendtgørelsen giver mange muligheder for sammensætning af et  

 undervisningsforløb.
Teksterne skal i henhold til bekendtgørelsen fortrinsvis  

 være fra perioden 700 f.Kr. til 300 f.Kr. (fra Homer til og med Aristoteles).  

Fortrinsvis betyder, at mere end halvdelen af teksterne skal være fra  

 denne periode.
Ca. betyder, at de 110 sider opgøres med en margin på  

 plus/minus ti procent.
Af pensum skal mindst en trediedel, højst to  

 trediedele være poesi.
Når indtil 35 normalsider kan erstattes af det  

 dobbelte sidetal tillempet tekst, betyder det, at mindst 75 normalsider  

skal være originaltekster.
Ved genrer og forfatterskaber, der er  

 centrale for forståelsen af den græske oldtids liv og forestillingsverden,  

 forstås tekster, der ikke blot sikrer læsningen af forskellige, centrale  

 genrer og forfatterskaber, men også står som mærkepæle både i oldtiden og i  

 eftertiden og derfor er uomgængelige for virkeliggørelsen af formålet.
 Ud fra faglige overvejelser kan det være en god ide at begynde med  

 de attiske talere, de attiske historikere eller lettere episoder af den  

 attiske komedie; de frembyder ikke særlige vanskeligheder og samler en række  

 samtidige tanker og forestillinger i et brændpunkt, der er velegnet som  

 udgangspunkt for emneopbyggede undervisningsforløb.
Når et sæt tekster har gennemgået f.eks. den attiske polis, dens  

 love og institutioner eller individets stilling i forhold til samfundet i  

 lyset af den herskende arbejdsdeling, vil et nyt sæt tekster kunne gennemgå  

 den selvforståelse, der præger samtidens mennesker, i enighed og uenighed,  

 f.eks. sofisternes opgør med gamle absolutte værdier og Sokrates' og Platons  

 opgør med sofistikkens værdirelativisme og-nihilisme.
Endnu et sæt tekster  

 kan gennemgå den fælles horisont, under hvilken opgørene finder sted, f.eks.  

 Homer som en slags fædrelandshistorie, gammelt testamente og ABC i eet.
 Fælles for den type tekstvalg er, at de samler sproglige fænomener og  

 væsentlige problemstillinger i teksterne og indarbejder faglige  

 metoder og viden.
Det kan ofte være pædagogisk vellykket at lade tekstvalget styre af  

 nutidige værdiforstillinger uden for teksterne og af elevinteresser og  

 - forudsætninger.
Et undervisningsforløb over et påtrængende  

 samfundsproblem kan imødekomme et behov hos eleverne.
Følgende kan være et eksempel herpå: eleverne begynder med at læse nogle  

 karakteristiske afsnit af romanen Homo Faber af Max Frisch.
De  

 analyserer og definerer dette teknologiske menneske som irrationelt i dets  

 oplyste rationalitet.
Derpå gennemgår de oplysningens historie baglæns, idet  

 de særligt undersøger tankens og følelsens relation til  

 betydningsforskydningerne i naturbegrebet.
I kontrast hertil vælges græske tekster, der belyser det antikke  

 naturbegreb; tekster af f.eks.
Heraklit, Parmenides og Platon om erkendelsens  

 gyldighed vil være centrale.
Når det af disse tekster fremgår at erkendelsens  

 gyldighed afgøres af skelnen mellem tidløs, rationel naturlov og tidsbundet  

 lovvedtægt, drages en videre kreds af tekster frem.
De vil da kunne vise, at  

 den samme skelnen gælder i mangfoldige sammenhænge: moral, politik, økonomi,  

 litteratur, kunst, religion m.m., således at det bliver klart, at naturen for  

 den græske tanke ikke blot er den ydre natur, men også tingenes væsen, deres  

 indre natur.
Da denne natur har karakter af tidløs lov, kan naturen for  

 grækerne ikke være et råstof, som man behersker: i stedet behersker man  

sig.
Eleverne kan afslutte undervisningsforløbet med at holde det teknologiske  

 naturbegreb op mod det græske.
Tilsvarende undervisningsforløb kan  

 gennemføres med problemer som individ- samfund, basis-overbygning eller  

 kooperation-korporation.
 Arkæologi og kunsthistorie:
Udvælgelsen af det arkæologiske materiale har for øje, at materialet skal  

 anskueliggøre den materielle virkelighed, der er rammen om teksternes  

 forestillingsverden, og at det skal behandles æstetisk og - for en væsentlig  

 dels vedkommende -som normgivende for senere tider.
Eleverne skal lære, at  

 beskrivelse kommer før fortolkning, både når materialet anskues arkæologisk,  

 og når det anskues æstetisk.
Anskueliggørelsen af den materielle virkelighed omfatter både en  

 selvstændig redegørelse for materialets tilvirkning og udnyttelsen af dets  

 illustrative potentiale i forbindelse med de litterære tekster.
F.eks. rummer  

 vasemalerierne mange muligheder for at illustrere detaljer fra dagliglivet;  

 men vaser behøver ikke at blive beskrevet som arkæologiske levn, hver gang et  

 vasebillede bruges som illustration.
Skulptur og arkitektur behandles mest  

 hensigtsmæssigt i en sammenhængende gennemgang.
Et væsentligt formål med den æstetiske beskrivelse og fortolkning af det  

 arkæologiske materiale kan være at forstå den græske kunsts betydning for den  

 europæiske kunsts formsprog.
Materialet kan udvælges med henblik på en  

 kronologisk gennemgang af udviklingens faser.
Eller materialet kan udvælges  

 med udgangspunkt i en »strøgtur« med eleverne, der undervejs lærer  

 at se de græske stiltræk, hovedgadens bygninger rummer; disse stiltræk sættes  

 derpå ind i deres historiske sammenhæng.
 Supplerende litteratur:
 Supplerende litteratur er dels oversættelser af de tekster, der ikke læses  

 på græsk, dels nyere enkeltværker og håndbøger om den antikke verden.
Som led i elevernes tilegnelse af metodisk færdighed i at udlægge og  

 fortolke en tekst udvikler de en respekt for detaljen, som må afbalanceres af  

 en tilsvarende sans for overblikket.
Derfor må de dele af en tekst, der læses  

 på græsk, ikke isoleres, men læses som dele af helheder ved at blive  

 suppleret med oversættelser.
Det gælder både dele af et helt værk, dele af et  

 helt forfatterskab og dele af en hel genre.
Kravet om læsning af såvel originaltekster som oversættelser skal give  

 eleverne mulighed for at fordybe sig i hele, afsluttede tekster, hvor selve  

 det, at de er hele, rummer en merværdi i forhold til læsning af brudstykker,  

 der er skåret til ud fra et tematisk, illustrativt eller andet redaktionelt  

 synspunkt.
Teksterne skal så vidt muligt have lov til at tale ud, også når en  

 vis uundgåelig redaktionel interesse styrer udvælgelsen.
Moderne håndbøger og oversigter, herunder bøger på engelsk eller tysk kan  

 fra undervisningens begyndelse inddrages med henblik på at give eleverne et  

 første overblik.
For at udvikle elevernes kritiske sans vil det være  

 naturligt at konfrontere dem med moderne fortolkende synteser over den græske  

 civilisation.
 Ekskursioner og studierejser som praktik:
 Ekskursioner og studierejser er et naturligt led i undervisningen med det  

 formål at uddybe elevernes forståelse af sammenhængen mellem sprog og kultur.  

 De vil have stor udbytte af ved selvsyn at opleve de steder og se de  

 genstande, som historisk er den fysiske ramme om de tekster, de har læst, og  

 de tanker, som sproget bærer.
 Ekskursioner går til lokaliteter i Danmark, navnlig samlinger som Det Kgl.  

 Bibliotek, Glyptoteket, Thorvaldsens Museum, Nationalmuseets antik- og  

 møntsamlinger, Afstøbningssamlingen i København og Antikmuseet i Århus, men  

 også til samlinger, der omfatter værker i arkitektur og kunst, som i nyere  

 tid afspejler græske former.
 Studierejser går til lokaliteter i udlandet, først og fremmest i  

 Grækenland.
Undervisningens tilrettelæggelse Medbestemmelse:
 Læreren har som oftest på forhånd valgt, hvilket begyndersystem der skal  

 anvendes; men hvis det er muligt, skal eleverne tages med på råd, især hvis  

 der skal vælges mellem forskellige systemer (f.eks. engelsksproget over for  

 svensksproget system).
I valget af supplerende litteratur i form af oversættelser inddrages  

 eleverne lige fra begyndelsen, idet deres manglende forudsætninger dog  

 nødvendiggør, at læreren vejleder eleverne gennem en kort orientering om de  

 foreliggende muligheder.
Senere tekstvalg foretages af elever og lærer i  

 fællesskab.
Lige muligheder Ved tilrettelæggelsen af undervisningen skal der tages hensyn til, at alle  

 elever får lige muligheder for at gøre sig gældende i timerne.
 Det opnås lettest ved en kombination af varieret tekstvalg (forfattere,  

 genrer og emner) og varierede arbejdsformer (lærestyret undervisning,  

 gruppearbejde, mindre skriftlige opgaver besvaret af en enkelt elev eller en  

 gruppe af elever, elevforedrag, gruppers eller enkelte elevers gennemgang af  

 gennemgået eller ikke gennemgået tekst m.m.).
En forsagt og - i klasseundervisningen tilsyneladende - stille elev vil  

 meget vel kunne udfolde sig under andre arbejdsformer, der ikke spiller op  

 til mere dominerende elever.
Der kan være tale om en fornuftig gruppeopdeling  

 af holdet, brug af tavlen (til f.eks. bøjningsøvelser, hvor flere elever  

 »er oppe« på en gang, og hvor læreren tager sig af eleverne  

 enkeltvis, både dem der arbejder ved tavlen og dem der sidder med papir og  

 blyant), lejlighedsvis brug af edb, mundtlige/skriftlige elevopgaver eller  

 andet.
Studieteknik Arbejdet med grammatik og tekst skal foruden at formidle faglige  

 kundskaber bidrage til, at eleverne får gode arbejdsvaner med hensyn til  

 studie- og notatteknik.
 Læreren må fra begyndelsen gøre det klart for eleverne, at man ved  

sproglige noter forstår nedskrivning af enkeltgloser (helst i  

 opslagsform med angivelse af køn, hovedtider o.l.), faste vendinger,  

 grammatiske kommentarer (i stikordsform eller som henvisninger til  

 grammatikken), indholdsmæssige kommentarer (i stikordsform) og stilistiske  

 kommentarer.
For at eleverne kan kontrollere deres hjemmearbejde, kan de under  

 hjemmearbejdet f.eks. bruge et 2-sidet system med deres eget forslag til  

 oversættelse på den ene side, hvori der rettes i løbet af timen, og med  

 gloser noter og kommentarer på den anden side, så at de to sider hele tiden  

 kan anvendes samtidigt.
Herved lærer eleverne at systematisere deres egne  

 iagttagelser og lærerens oplysninger.
Det er vigtigt både af hensyn til elevernes faglige udbytte, deres  

 studievaner og eksamenspræstation, at notetagningen ikke udarter til  

 »skriveøvelser«, som nedsætter arbejdstempoet i timerne ved en  

 malplaceret hensyntagen til skrivetempoet.
Derfor må eleverne ikke nedskrive  

 oversættelse i timerne.
 Sideløbende med oplæring i god notatteknik skal eleverne øves i brug af  

 håndbøger, i første række ordbøger.
Koordination Tværfaglige aspekter inddrages, hvor det er muligt.
De moderne  

 fremmedsprog holdes vedlige og fremmes gennem læsning af artikler o.l. som en  

 del af den supplerende litteratur og som en del af forberedelsen til  

 videregående studier, hvor fremmedsprogene er uundgåelige brugsredskaber.
 Begynderundervisning:
Begynderundervisningen udgør ikke så meget et selvstændigt forløb som en  

 særlig tilrettelæggelsesopgave.
Det betyder mere for undervisningen som  

 helhed, hvordan eleverne indskoles, end hvordan de hjælpes fra  

 begynderteksterne over i forfatterlæsningen.
Første skridt i begynderunderisningen er indlæringen af det græske alfabet  

 - en proces, som sjældent volder vanskeligheder.
Eleverne må lære  

 bogstavernes korrekte rækkefølge, da ordbogsopslag ellers vanskeliggøres  

 unødigt.
Daglig højtlæsning og små skriftlige opgaver på græsk fremmer  

 elevernes fortrolighed med bogstaverne.
Der redegøres for akcenternes  

 placering og betydning for udtalen.
En korrekt udtale er lige så let at lære  

 som en forkert og skal tilstræbes fra begyndelsen.
Dette hjælper eleverne til  

 at skelne mellem former, der ellers kan forveksles, samt ved ordbogsopslag.
I begynderfasen vil teksterne som regel være glosserede, hvilket kan  

 medføre, at eleverne for sent kommer i gang med at bruge ordbogen, hvis der  

 ikke gøres en særlig indsats, f.eks. gennem en fælles gennemgang af artikler,  

 hvorunder opstillinger og forkortelser forklares.
En hensigtsmæssig  

 arbejdsmetode kræver, at eleverne er fortrolige med ordbogen.
I begynderundervisningen må læreren sørge for, at eleverne systematiserer  

 deres iagttagelser og opstiller enkle regler, der er præget af nødvendighed  

 og økonomi.
De fleste syntaktiske regler vil kunne reduceres til regler,  

 eleverne i forvejen kender fra latin og dansk.
Et omhyggeligt arbejde med  

 orddannelser kan lette elevernes gloseindlæring og senere hen deres  

 tekstforståelse.
Allerede i begynderfasen skal eleverne med udgangspunkt i  

 den græske tekst arbejde med centrale sider af den græske  

 forestillingsverden.
Begyndereksternes indhold skal være lødigt og inddrage væsentlige sider af  

 den græske historie og kultur.
Teksterne skal tidligt indeholde enkelte  

 originale sætninger og gradvis blive mindre tillempede.
Herved lettes  

 overgangen fra de tillempede til de originale tekster, samtidig med at  

 eleverne lige fra begyndelsen har den tilfredsstillelse at læse  

 »rigtigt« græsk.
En tæt glossering - med angivelse af, hvilke  

 gloser der bør læres udenad - sikrer et rimeligt arbejdstempo og en høj  

 læsehastighed, uden at elevernes arbejdsbyrde bliver urimelig.
Som supplement  

 til begyndersystemets tekster er det hensigtsmæssigt sideløbende i  

 oversættelse at læse de værker, hvorfra uddragene på græsk er taget.
 Undervisningsforløb:
 Både i tekstvalg og i organiseringen af undervisningen må det stå klart,  

 at græskundervisningen er eet sammenhængende undervisningsforløb.  

 Undervisningen må ikke stykkes ud i afsluttede moduler, hvis eleverne senere  

 frugtbart skal kunne udnytte deres først tilegnede kundskaber.
Undervisningen betragtet som et helt forløb må dog ikke forhindre, at dens  

 faser er overskuelige.
Pointer i de valgte tekster og variation i  

 arbejdsformerne vil kunne markere midlertidige stationer i forløbet, hvor der  

 kan gøres status.
 De enkelte faser rundes af og afsluttes med en evaluering, hvorunder  

 elever og lærer vurderer og drøfter arbejdsform og udbytte, så at de  

 indvundne erfaringer kan inddrages i de efterfølgende faser.
 Arbejdsformer:
Arbejdsformer, der hviler på elevernes forudsætninger og valg, vil kunne  

 øge deres motivation og følelse af medansvar for undervisningen.
Ved valget  

 af arbejdsformer skal der endvidere tages hensyn til mulighederne for  

 individualisering, samarbejde og evaluering.
 Arbejdsformer, der betoner, at eleverne ikke kommer i skole for at vise,  

 hvad de kan, men for at lære mere, skal foretrækkes frem for arbejdsformer,  

 der i for høj grad gør læreren til den, der kontrollerer elevernes  

 hjemmearbejde.
 Eleverne skal vænnes til at gøre sig klart, hvori teksternes  

 vanskeligheder består, så at de metodisk kan drage nytte af hjælpemidlerne og  

 lærerens støtte.
Efterhånden som der udvikles edb-programmer generelt for fremmedsprogene  

 og specielt for græsk, skal lærer og elever sammen overveje, om sådanne  

 programmer med udbytte kan benyttes i undervisningen.
Det gælder både  

 programmer til indøvelse af elementære sproglige færdigheder og programmer,  

 der kan erstatte større opslagsværker (databaser).
Teksterne vil i alt væsentligt være tilgængelige for eleverne i form af  

 bøger eller duplikater.
Der kan dog også i forbindelse med studierejser læses  

 stedfaste epigrafiske tekster.
 Det skriftlige arbejde:
 Valget af skriftlige opgaver retter sig dels efter elevernes standpunkt,  

 dels efter overvejelser over indlæringen.
 Senest fra midten af 2.g skal der stilles mindre skriftlige opgaver.  

 Dermed styrkes elevernes evne til at overskue og fastholde det græske  

 skriftbillede, og deres tilegnelse af morfologi og syntaks lettes.
 Gennem det skriftlige arbejde skal eleverne trænes i at identificere ord  

 og former, forstå deres funktion, orientere sig i en græsk tekst ved hjælp af  

 en oversættelse, vurdere og karakterisere en oversættelse, tolke og forstå en  

 tekst og søge kendskab til tekstbaggrunden, herunder at beskrive og tolke  

 billedgengivelser.
 Det skriftlige arbejde omfatter således både sproglige og indholdsmæssige  

 opgaver:
Eleverne skal lære at gøre præcise sproglige iagttagelser af  

 ordenes morfologi og syntaks og at udtrykke sig klart og entydigt om disse  

 iagttagelser.
En skematisk opstilling, som sikrer, at alle enkeltheder i  

 analysen er medtaget, kan anbefales.
Eleverne skal endvidere trænes i at  

 analysere hele sætningsperioder, så at der gøres rede for både enkeltleds og  

 helsætningers indbyrdes funktion.
Sideløbende hermed inddrages spørgsmål vedrørende sprogforskelle og  

 -ligheder, der udmøntes i motiverede forslag til alternative oversættelser.  

 Med alternativ oversættelse menes ikke en »forbedring« af den  

 forelagte paralleloversættelse.
Det væsentligste krav til den alternative  

 oversættelse er, at den tydeligt viser, at eleven har forstået den græske  

 tekst i alle dens sproglige enkeltheder, samt at eleven kan gengive den på et  

 korrekt dansk.
 Den redaktionelle opstilling af eksamensopgaverne viser progressionen i de  

 enkelte opgavetypers vanskelighed.
Ved det skriftlige arbejde med de indholdsmæssige spørgsmål trænes  

 eleverne i at søge viden i større håndbøger samt i at formulere denne viden  

 kort og præcist.
Samtidig oparbejder de med henblik på eksamen, hvor sådanne  

 håndbøger ikke er til rådighed, en alsidig viden om den græske kultur.
 Eleverne skal arbejde både med opgaver, som kræver, at de kan dokumentere  

 deres forståelse af tekstens indhold (tekstkommentering) og med opgaver, som  

 forudsætter en bredere viden om et eller flere emner (emnebehandling).
 Ved et skønsomt udvalg af de opgaver, der er givet ved de senere års  

 eksamen i skriftlig græsk, kan læreren sikre, at de forskellige sider af det  

 skriftlige arbejde dækkes i løbet af det samlede undervisningsforløb.
 Den større skriftlige opgave i 3.g:
 Det er formålet med den større skriftlige opgave i 3.g at give eleverne  

 lejlighed til - inden for et særligt studeret område - i skriftlig form at  

 sammenfatte, anvende og fremstille de kundskaber, de har tilegnet sig om  

 græsk sprog og kultur.
 Eleverne skal vise, at de kan læse og forstå græske tekster, opsøge og  

 anvende sekundærlitteratur og fremstille materialet veldokumenteret og i en  

 afrundet form.
 Arbejdet med opgaven er i øvrigt omfattet af formålsparagraffen for græsk,  

 også når en elev inddrager materiale fra andre fag.
 Til den større skriftlige opgave går der 4 uger med indlæsning og 1  

 skemafri uge med udarbejdelse.
Indlæsning Når det område, der skal studeres, er aftalt mellem lærer og elev,  

 indsamler eleven materiale.
Der kan ikke aftales et område, hvor der ikke er  

 adgang til kvalificeret sekundærlitteratur på skolens bibliotek eller det  

 lokale folkebibliotek.
Fagets håndbøger skal være tilgængelige i  

 opgaveugerne.
Læreren skal vejlede eleven i søgningen efter materiale til det valgte  

 område.
Det vil være en fordel, at der afleveres en kort, skriftlig oversigt  

 over det materiale, der er indsamlet, samt over de tanker, eleven har gjort  

 sig om afgrænsning, litteratur, problemstilling og disposition.
I materialet,  

 der kan være forbundet med stoffet i timerne, skal indgå græske tekster, der  

 ikke er anvendt i den øvrige undervisning.
Flere elever kan studere det samme  

 område; men den endelige opgave er individuel.
Udarbejdelse Efter indsamlings- og indlæsningsperioden stiller læreren opgaven inden  

 for en afgrænset del af det studerede område.
Opgavens titel udleveres  

 skriftligt.
Titlen må ikke være så bredt formuleret, at opgaven ikke kan afgrænses fra  

 det studerede område, men heller ikke så snævert, at eleven bliver forhindret  

 i frit at disponere materialet.
Hvis det studerede område er f.eks.  

 »værdiopløsningen under den Peloponnesiske Krig«, kunne titlen være  

 »Lov og vedtægt i Antifon-fragmentet: Om Sandhed (vedlagt)».
Det  

 ville derimod være for bred en formulering at bede om en redegørelse for  

 forholdet mellem nomos og fysis i samfundsdebatten under den Peloponnesiske  

 Krig.
Eleverne skal vejledes i de krav, en større formidlingsopgave stiller.
Det  

 gælder tekniske spørgsmål som paginering, citatbrug, indholdsoversigt, noter  

 og litteraturfortegnelse, men også almindelige principper for skriftlig  

 fremstilling.
 Opgaven skrives på dansk i et omfang af 10-15 sider ekskl. bilagsmateriale  

 o.d.
Bedømmelse Ved bedømmelsen tages der særligt hensyn til følgende: Står det klart, at  

 formålet med det skrevne er at formidle det? Er der en overskuelig  

 disposition med et eller flere samlende, overordnede synspunkter, der  

 forbinder opgavebesvarelsens enkelte afsnit? Er der logik og progression i  

 besvarelsen? Opsamles konkrete tekstiagttagelser i generelle formuleringer på  

 et passende abstraktionsniveau? Har sekundærlitteraturen et rimeligt omfang?  

 Kan eleven udnytte dette materiale i en selvstændig, kritisk  

 opgavebesvarelse? Vurderingen af besvarelsen skal være en helhedsbedømmelse, hvori der  

 indgår vurderingen af lay-out og sproglig udformning.
Eksamen Mundtlig eksamen:
Opgivelserne Læreren udarbejder et forslag, der rummer en vis mængde overskydende  

 tekster, så at eleverne får mulighed for at vælge.
 Det skal af opgivelserne til eksamen fremgå, om poesien er læst skanderet.  

 Hvis det er tilfældet, regnes 25 vers som 1 normalside, i modsat fald regnes  

 30 vers som 1 normalside.
 Indberetningen skal omfatte både den undervisning, der er gennemført, og  

 den, der endnu kun er planlagt.
Eksamination Der eksamineres i et tekststed på ca. 0,5 normalside samt i billedstof.  

 Planer og rekonstruktioner er ikke billedstof.
Da eksaminanden selv skal  

 disponere besvarelsen, må eksamensspørgsmålet ikke være forsynet med  

 vejledende spørgsmål og/eller overskrifter.
De enkelte dele af eksaminationen afvikles i den rækkefølge, som  

 eksaminanden vælger.
Læreren vejleder i god tid forud for eksamen eleverne  

 om, hvilken rækkefølge han/hun finder mest hensigtsmæssig; men eksaminator må  

 ikke ved eksamen insistere på, at netop den følges, hvis eksaminanden  

 disponerer anderledes.
 Under oversættelsen må eksaminator ikke afbryde for at rette mindre fejl.  

 Kun hvis oversættelsen bliver helt meningsløs, eller hvis eksaminanden går i  

 stå, skal eksaminator gribe ind.
Karaktergivning Der gives een karakter for den samlede præstation.
Ved karaktergivningen  

 lægges vægten på tekststedet; men præstationen i billedspørgsmålet skal give  

 et klart udslag i karakterfastsættelsen, altså ikke kun fastslå tendensen i  

 den øvrige præstation.
 Skriftlig eksamen:
 Eleverne skal vejledes i brugen af hjælpemidlerne og rådes til kun at  

 medbringe hjælpemidler, som de er fortrolige med.
 Eleverne skal endvidere vejledes i kravene til de enkelte opgavetyper,  

 herunder specielt oversættelsesopgaverne.
