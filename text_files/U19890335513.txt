Der blev i oktober 1988 af Århus sporveje etableret et forsøg med  

 handicapkørsel pr. telebus.
Denne kørsel blev af Arbejdsretten anset som et  

 helt nyt arbejde, der på væsentlig måde adskiller sig fra det hidtil kendte,  

 der er dækket af overenskomst.
Arbejdet fandtes derfor at have ligget uden  

 for parternes forudsætninger ved overenskomstens oprettelse.
Det var herefter  

 berettiget, at fagforeningen havde stillet krav om, at løn- og arbejdsvilkår  

 for det nye område inden for overenskomstens løbetid blev gjort til genstand  

 for særlig overenskomstbehandling.
Herefter frifandtes fagforeningen for en  

 påstand om, at et varsel om konflikt til støtte for dette krav skulle  

 tilbagekaldes.
Dommere: Ole Espersen, Agnete Halmind, Erik Jensen, Henrik Lind,  

 Mundt (retsformand), Erik Nielsen og Sven F.
Thomsen.
I efteråret 1988 fremsatte Specialarbejderforbundet i Danmark  

 (Chaufførernes Fagforening, Århus) over for Todbjerg Busser ApS og Centrum  

 Turist, som begge er medlemmer såvel af Rutebilejernes Arbejdsgiverforening  

 som af Turistvognmændenes Arbejdsgiverforening, krav om at få oprettet  

 overenskomst for kørsel med handicappede efter bestilling.
Kravet blev afvist  

 med henvisning til, at arbejdet allerede var overenskomstdækket.
Ved skrivelse af 25. november 1988 fremsatte Specialarbejderforbundet i  

 Danmark over for Todbjerg Busser ApS og Centrum Turist 1. konfliktvarsel til  

 støtte for kravet.
Dansk Arbejdsgiverforening protesterede ved skrivelse af  

 30. november 1988 mod disse strejkevarsler med den begrundelse, at området,  

 der ønskes overenskomst for, allerede er overenskomstdækket.
Der afholdtes derefter den 1. december 1988 et fællesmøde i sagen.
Der  

 kunne ikke opnås enighed mellem parterne, men man enedes om at indbringe  

 tvisten for Arbejdsretten og at afvente dennes afgørelse, før en eventuel  

 konflikt iværksættes.
 Sagen er derefter ved klageskrift af 7. december 1988 fra Dansk  

 Arbejdsgiverforening indbragt for Arbejdsretten med påstand om, at  

 indklagede, Landsorganisationen i Danmark for Specialarbejderforbundet i  

 Danmark, tilpligtes at tilbagekalde de af 25. november 1988 fremsatte 1.  

 strejkevarsler for medlemmer af Specialarbejderforbundet i Danmark,  

 beskæftiget hos Todbjerg Busser ApS og Centrum Turist.
 Indklagede har påstået frifindelse.
Landsoverenskomsten mellem Turistvognmændenes Arbejdsgiverforening og  

 Specialarbejderforbundet i Danmark vedrørende løn- og arbejdsvilkår for  

 turistbuschauffører indeholder i § 1 om »Gyldighedsområde« den  

 bestemmelse, at overenskomsten »gælder for turist- og bestillingskørsel  

 samt speciel rutekørsel, således som dette defineres i lov nr. 115 af 29.  

 marts 1978 om buskørsel, medmindre det er omfattet af Landsoverenskomsten for  

 rutebilkørsel.
Almindelig rutekørsel - herunder telekørsel - falder uden for  

 denne overenskomst.« Landsoverenskomsten mellem Rutebilejernes Arbejdsgiverforening og  

 Specialarbejderforbundet i Danmark indeholder ingen bestemmelse om  

 gyldighedsområdet.
Der er den 5. januar 1983 afholdt et møde mellem  

 repræsentanter for de to arbejdsgiverorganisationer med henblik på  

 afgrænsning af området for de to overenskomster.
Gyldighedsområdet for  

 Rutebilejernes overenskomst blev ved dette møde fastlagt til at være  

 »almindelig rutekørsel og speciel rutekørsel udført i forbindelse med  

 almindelig rutekørsel, således som disse defineres i lov nr. 115 af 29.03.78  

 om buskørsel.« I nævnte lovs kapitel 2 om rutekørsel indeholdes i § 2 følgende  

 bestemmelse:
 »Ved rutekørsel forstås regelmæssig befordring af personer i en  

 bestemt trafikforbindelse, hvor på- eller afstigning kan ske inden for forud  

 fastsatte områder.
Stk. 2. Står adgangen til at deltage i den i stk. 1 omhandlede kørsel åben  

 for alle, betegnes denne som »almindelig rutekørsel«.
Befordres der  

 derimod kun bestemte kategorier af personer, betegnes kørslen som  

 »speciel rutekørsel«.
 Den 29. oktober 1982 skrev Ministeriet for offentlige arbejder således til  

 Turistvognmændenes Landsorganisation:
 »I skrivelse af 30. september 1982 har Turistvognmændenes  

 Landsorganisation med baggrund i indførelse af momspligten pr. 1. oktober  

 1982 for anden erhvervsmæssig passagerkørsel med bus end rutekørsel rejst  

 nogle spørgsmål i forbindelse med handicapkørsel med minibusser, herunder  

 spørgsmålet om, hvorvidt - og i hvilket omfang - handicapkørsel falder ind  

 under begrebet »almindelig« eller »speciel rutekørsel«  

 jfr. buslovens § 2.
 I denne anledning skal man udtale følgende:
Rutekørsel er i buslovens § 2 defineret som den kørsel, hvorved der  

 regelmæssigt befordres personer i en bestemt trafikforbindelse, hvor på-  

 eller afstigning kan ske inden for forud fastsatte områder.
Såfremt adgangen  

 til at deltage i den pågældende kørsel er åben for alle, betegnes denne som  

 »almindelig rutekørsel«.
Befordres der derimod kun bestemte  

 kategorier af personer, betegnes kørslen som »speciel rutekørsel«.
Begrebet »rutekørsel« er i sig selv et elastisk begreb.
Man kan  

 her henvise til de specielle bemærkninger til forslag til lov om buskørsel, §  

 2, hvor der nærmere er redegjort for de 2 kriterier, der indgår i begrebet -  

 nemlig »regelmæssigt« og »bestemt trafikforbindelse«.  

 Specielt skal man - for så vidt angår det sidstnævnte kriterium - fra disse  

 bemærkninger citere følgende:
 »Det berøver imidlertid ikke kørslen dens karakter af rutekørsel, at  

 kørselsstrækningen mellem to punkter ikke er den samme fra tur til tur, eller  

 at kørslen ikke foregår mellem to fikserede punkter, når blot kørslen foregår  

 inden for et bestemt område med tilfældig udgangs- og endepunkt inden for  

 forud fastlagte udsnit af området«.
 Om begrebet en »bestemt kategori af personer«, der er afgørende  

 for om kørslen kan betegnes som »speciel rutekørsel«, siges det i  

 bemærkningerne, at der her er tænkt på personer, der er kendetegnet ved at  

 have et bestemt fælles formål med at blive befordret, f.eks. at blive  

 befordret enten til undervisningssted (skolekørsel), til arbejdsplads  

 (arbejdskørsel), til sygehus eller til kirke.
For så vidt angår HT's handicapkørsel har man af HT fået oplyst, at den  

 gældende ordning udføres som en almindelig service over for handicappede  

 medborgere, og at kørslen tilgodeser forskellige formål, f.eks. at befordre  

 passagererne til familiebesøg, indkøb eller museumsbesøg.
Kun kørsel, der  

 tjener visse bestemte formål, f.eks. at bringe passagererne til  

 sygdomsbehandling, hvor det offentlige i kraft af den sociale lovgivning skal  

 stille særlig befordring til rådighed, falder uden for den gældende ordning  

 for HT's handicapkørsel.
Således som sagen foreligger oplyst, herunder at passagererne ikke har  

 noget bestemt fælles formål med at blive befordret og med baggrund i de oven  

 for citerede lovbemærkninger - har ministeriet tilkendegivet over for HT, at  

 den af trafikselskabet arrangerede handicapkørsel naturligt må betragtes som  

 almindelig rutekørsel, idet kørslen udføres som et naturligt accessorium til  

 den øvrige almindelige rutekørsel, der udføres af HT.
Det er således oplyst,  

 at kørslen udføres regelmæssigt, og at på- og afstigning sker inden for forud  

 fastsatte områder. ......
Såfremt der foregår tilsvarende kørselsarrangementer med handicappede uden  

 for hovedstadsområdet vil denne kørsel naturligvis også falde ind under  

 definitionen »almindelig rutekørsel« og den skal i givet fald  

 optages på trafikplanen......' Den 17. oktober 1988 etablerede Århus sporveje et forsøg med hensyn til  

 handicapkørsel pr. telebus.
En folder orienterede om den nye ordning.
Fra  

 denne folder citeres følgende:
»BETALING Der betales de normale takster, som gælder for Århus sporveje.
Der kan  

 betales med abonnementskort, klippekort eller med kontantbillet.  

 Abonnementskort med tilskud til pensionister og blinde er også gyldige til  

 telebussen.
 Der skal betales for den handicappede og for familien, men medhjælperen  

 rejser gratis.
Hvis man ønsker at anvende abonnements- eller klippekort, skal taksten  

 være indbetalt til Århus sporveje inden rejsen.
Ved bestillingen kan Århus  

 sporvejes bestillingspersonale se, om der er et gyldigt abonnementskort, og  

 så skal der ikke billetteres yderligere.
Med brug af klippekortet får man ikke et rigtigt klippekort udleveret.
I  

 stedet ligger klippekortet i en datamaskine, og der »klippes« hver  

 gang der foretages en rejse.
Ved bestillingen fortæller vi, hvor mange klip  

 der nu er tilbage, og hvornår det er tid at købe et nyt.
Der kan hele tiden  

 leveres en dokumentation af, hvordan klippekortet er brugt.
 Har man ikke abonnementskort eller klippekort, bliver turen noteret til  

 kontantbilletpris, og der bliver med mellemrum sendt en regning.......
FORSØG Det, der nu sættes i gang, er et forsøg.
Når forsøget har kørt et stykke  

 tid, skal der rapporteres til Århus byråd, som så igen vil tage stilling til,  

 hvad der skal ske på længere sigt.
 Byrådet har bevilget, at forsøget kan omfatte ca. 250 handicappede, og at  

 der køres i 2 år.
 På grund af deltagerafgrænsningen vil forsøget ikke påvirke de muligheder  

 for transport, man i øvrigt har i lovgivningen f.eks. bevilling af  

 motorkøretøj.
HVEM KAN DELTAGE Handicappede med bopæl i Århus kommune, der ikke kan undvære sin kørestol  

 under transport, og som ikke har andre muligheder end telebus for at rejse i  

 Århus kommune.
 Der kan også visiteres en medhjælper for den handicappede, hvis den  

 handicappede ikke kan klare sig selv på rejsen.
 Den handicappede kan også tage et begrænset antal familiemedlemmer med i  

 telebussen, så familien kan rejse sammen.
DET PRAKTISKE De, der ønsker at deltage i telebuskørselen, som tilbydes fra den 17.  

 oktober 1988, kan henvende sig i Social- og sundhedsforvaltningen:.......
SERVICENIVEAU Den service, der tilbydes, er principielt den samme som for Århus  

 sporvejes andre passagerer.
Den skal ikke være dårligere, men det er heller  

 ikke meningen, at der skal tilbydes et ekstraordinært serviceniveau i forhold  

 til rutekørselen.
Telebuskørselen giver kørsel til gadedøren, men ikke længere.
Der gives  

 ikke hjælp ind i boligen.
Driftstiden er den samme som for rutekørselen.
Med  

 busser efter en køreplan er der en vis ventetid mellem afgangene.
I  

 Telebussen kan man heller ikke altid forvente at rejse, lige når man ønsker  

 det.
Der kan ske en mindre forskydning af rejsen, alt efter hvordan det  

 passer med de øvrige passagerers rejseønsker.
Der vil ikke være noget krav om forudbestilling.
Man kan bestille sin  

 rejse, hvornår man vil, og så sent man vil.
Men jo tidligere man bestiller,  

 jo bedre er mulighederne for, at den handicappede kan få sit rejseønske 100 %  

 opfyldt.
Det vil samtidig være en hjælp i vores kørselsplanlægning.
 Der vil blive gjort alt, hvad der er muligt, for at alle kan komme med  

 telebussen, men det kan forekomme, at alt er optaget.
 Man kan rejse så ofte man vil, der er ikke nogen begrænsning på antallet  

 af ture.
Der kan køres overalt i Århus kommune, men der køres ikke ud over  

 kommunegrænsen.......' Det er oplyst, at Århus sporveje af Social- og sundhedsforvaltningen får  

 meddelelse om, hvem der er godkendt til at deltage i telebusforsøget.
 Som svar på Specialarbejderforbundet i Danmark's Århus afdelings krav om  

 overenskomst for den nævnte kørsel skrev Turistvognmændenes  

 Arbejdsgiverforening den 16. november 1988 bl.a. således til afdelingen:
»Centrum Turist Som svar på Deres brev af 09.11.88 skal vi meddele, at den af Dem nævnte  

 kørsel med handicappede i busser hos vort ovennævnte medlem efter vor  

 opfattelse er dækket af overenskomsten mellem SID og Rutebilejernes  

 Arbejdsgiverforening.« Det er endelig oplyst, at spørgsmålet om overenskomstdækning for  

 telebuskørsel har været genstand for forhandling på et møde den 27. november  

 1981 mellem Turistvognmændenes Arbejdsgiverforening for Vilhelms Turistfart,  

 Fredensborg og Specialarbejderforbundet i Danmark for forbundets Hillerød  

 afdeling.
Referatet fra dette møde lyder således:
 »Ved et møde dags dato mellem nedennævnte overenskomstparter  

 drøftedes overenskomstforholdene for telebuskørsel.
 Der var enighed om, at landsoverenskomsten for turistbuschauffører ikke  

 dækker dette arbejde.
Med hensyn til aflønningsforholdene hos Vilhelms  

 Turistfart....,Fredensborg gav arbejdsgiveren tilsagn om, at lønne  

 telebuskørslen efter den mellem RA og SID indgåede tillægsoverenskomst til  

 landsoverenskomsten for rutebilkørsel.
Arbejdsgiveren gav samtidig tilsagn om  

 at ville melde sig ind i RA.« Overenskomsten mellem Rutebilejernes Arbejdsgiverforening og  

 Specialarbejderforbundet i Danmark indeholder ingen særregler for  

 handicapkørsel eller for telebuskørsel.
 Det er endelig oplyst, at der den 20. maj 1987 mellem  

 Specialarbejderforbundet i Danmark og Amtsrådsforeningen i Danmark er  

 underskrevet et protokollat vedrørende løn- og ansættelsesforhold for  

 chauffører ansat i Hovedstadsområdets Trafikselskab beskæftiget med kørsel af  

 handicappede.
Direktør Laurits Vagn Abildgaard Andersen, der er formand for  

 Turistvognmændenes Arbejdsgiverforening, har forklaret, at det ved mødet den  

 5. januar 1983 lå klart, at personkørsel i busser var dækket af de to  

 overenskomster.
Således var også telebuskørsel dækket.
Fredensborg-sagen  

 angik ikke telebuskørsel med handicappede.
Den angik en ordning, hvor man på  

 telefonisk henvendelse kunne få en bus ud at køre en enkelt person.
Ordningen  

 etableredes formentlig for at få en billigere busordning, og det var muligt,  

 at der skulle ske på- og afstigning på den ordinære rute.
Forretningsfører i Rutebilejernes Arbejdsgiverforening Per Vagn Kristensen  

 har forklaret, at de to overenskomster dækker al kollektiv persontransport  

 med busser i hele landet, således almindelig rutekørsel, skolebuskørsel og  

 telebuskørsel, herunder handicapkørsel.
Det normale for rutebilkørsel er  

 selvsagt, at der køres efter køreplanen ad fast rute til faste stoppesteder  

 og med faste takster.
Telebusordninger har imidlertid eksisteret i flere år,  

 bl.a. i Bredsten og Horsens, og den har været afregnet med chaufførerne efter  

 overenskomsten med Rutebilejernes Arbejdsgiverforening.
Vidnet kunne ikke med  

 sikkerhed oplyse, om den nævnte telebuskørsel også havde omfattet  

 handicappede, men det var meget muligt.
Den kørsel, som Århus kommune havde  

 overdraget Todbjerg Busser ApS og Centrum Turist at udføre, krævede ikke  

 tekniske ændringer af bussernes indretning.
Klagerne har til støtte for deres påstand anført, at de to  

 landsoverenskomster dækker al rutebilkørsel, og at den handicapkørsel, der er  

 indført i Århus, er dækket af overenskomsten med Rutebilejernes  

 Arbejdsgiverforening.
Det fremgår af skrivelsen af 29. oktober 1982 fra  

 Ministeriet for offentlige arbejder, at handicapkørsel af ganske tilsvarende  

 art som den, der er tale om i nærværende sag, »naturligt må betragtes  

 som almindelig rutekørsel«.
Det stemmer med loven og bemærkningerne til  

 denne.
Det bestrides, at der er tale om nyt arbejde, der skulle ligge uden  

 for overenskomstens forudsætninger.
Det blev således ved mødet mellem  

 Turistvognmændenes Arbejdsgiverforening og Specialarbejderforbundet i Danmark  

 den 27. november 1981 i Fredensborg-sagen i enighed fastslået, at  

 telebuskørsel henhørte under og skulle aflønnes efter overenskomsten med  

 Rutebilejernes Arbejdsgiverforening.
Indklagede har til støtte for frifindelsespåstanden anført, at det  

 arbejde, der er pålagt de chauffører, der udfører handicapkørslen i Århus, er  

 af en ganske anden art end det, der er dækket af parternes overenskomst.
Det  

 erkendes af indklagede, at almindelig telebuskørsel er dækket af  

 overenskomsten, men det, der er tale om i nærværende sag, er af en helt anden  

 art.
Det drejer sig om kørsel med handicappede, der benytter kørestol.
Kun i  

 Hovedstadsområdet har man en lignende ordning, og her har man taget  

 konsekvensen og lavet en særlig kollektiv aftale om aflønningen af de  

 chauffører, der udfører denne kørsel.
Der er ved Århus-ordningen tilvejebragt  

 noget helt nyt, og arbejdet med at udføre chaufførtjenesten under denne  

 ordning indebærer helt andre opgaver end dem, der har været forudsat, da  

 overenskomsten blev indgået.
Den omstændighed, at kørsel som den under sagen  

 omhandlede er dækket af definitionen af begrebet »rutekørsel« i  

 loven om buskørsel, er uden betydning ved fortolkning af parternes  

 overenskomst, der refererer til arbejdets art og ikke - som loven - til de  

 offentligretlige bestemmelser for kørsel med busser.
 Arbejdsretten skal udtale:
Selvom det efter Ministeriet for offentlige arbejders skrivelse af 29.  

 oktober 1982 må lægges til grund, at den kørsel med handicappede, der er  

 etableret af Århus sporveje, er omfattet af begrebet »almindelig  

 rutekørsel« i loven om buskørsel, og at det har været  

 overenskomstparternes opfattelse ved overenskomstens indgåelse, at man dermed  

 havde foretaget en afgrænsning af det område, for hvilket overenskomsten  

 skulle gælde, findes dette ikke afgørende for bedømmelsen af det forhold, der  

 foreligger til pådømmelse under denne sag, idet betragtningen alene kan have  

 gyldighed i det omfang, hvori kørsel i praksis udførtes eller var forudselig  

 på tidspunktet for overenskomstens indgåelse.
For så vidt angår kørsel med  

 handicappede under den af Århus sporveje etablerede ordning er der tale om et  

 helt nyt arbejde, der på væsentlig måde adskiller sig fra det hidtil kendte.  

 Det har derfor ligget uden for parternes forudsætninger ved overenskomstens  

 oprettelse.
Herefter findes det berettiget, at indklagede stiller krav om, at  

 løn- og arbejdsvilkår for dette nye område inden for overenskomstens løbetid  

 gøres til genstand for særlig overenskomstforhandling.
Indklagedes  

 frifindelsespåstand vil herefter være at tage til følge.
 Klagerne findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 Indklagede, Landsorganisationen i Danmark for Specialarbejderforbundet i  

 Danmark, frifindes for den af klagerne, Dansk Arbejdsgiverforening for  

 Rutebilejernes Arbejdsgiverforening og Turistvognmændenes  

 Arbejdsgiverforening for Todbjerg Busser ApS og Centrum Turist, under denne  

 sag nedlagte påstand.
 Klagerne betaler 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.194 og s.238, Knud Illum s.246.
