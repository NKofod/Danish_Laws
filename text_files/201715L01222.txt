Tillægsbetænkning afgivet af Skatteudvalget den 30. august 2018 Tillægsbetænkning over Forslag til lov om ændring af selskabsskatteloven og forskellige andre love (Beskatning af beløb vedrørende tilbagebetalte provisioner, EU-retlig tilpasning af reglerne vedrørende udenlandske pensionsinstitutters investeringer i fast ejendom og bestemmelser i momsloven om momsfritagelse for selvstændige grupper og justering af værnsregler, der sikrer beskatning af udbytter m.v.) [af skatteministeren (Karsten Lauritzen)]:
1. Ændringsforslag Der er stillet 7 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1-3 og 7, og skatteministeren har stillet ændringsforslag nr. 4-6.
2. Udvalgsarbejdet Lovforslag nr.
L 237 blev fremsat den 2. maj 2018 og var til 1. behandling den 8. maj 2018. Lovforslaget blev efter 1. behandling henvist til behandling i Skatteudvalget.
Udvalget afgav betænkning den 24. maj 2018. Lovforslaget var til 2. behandling den 29. maj 2018, hvor det blev delt i lovforslag nr.
L 237 A og lovforslag nr.
L 237 B.
Lovforslag nr. 237 A blev herefter henvist til fornyet behandling i Skatteudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 2 møder.
Skriftlige henvendelser Udvalget har under den fornyede behandling af lovforslaget modtaget 3 skriftlige henvendelser fra FSR  danske revisorer og KPMG Acor Tax.
 Skatteministeren har over for udvalget kommenteret de skriftlige henvendelser til udvalget.
Spørgsmål Udvalget har under den fornyede behandling af lovforslaget stillet 8 spørgsmål til skatteministeren til skriftlig besvarelse, som denne har besvaret.
3. Indstillinger Et flertal i udvalget (S, DF, V, LA, RV og KF) indstiller lovforslaget til vedtagelse med de af skatteministeren stillede ændringsforslag.
Flertallet vil stemme imod de af Enhedslisten stillede ændringsforslag.
Et mindretal i udvalget (EL og ALT) indstiller lovforslaget til forkastelse.
Mindretallet vil stemme hverken for eller imod de af skatteministeren stillede ændringsforslag.
Mindretallet vil stemme for de af Enhedslisten stillede ændringsforslag.
Et andet mindretal (SF) indstiller lovforslaget til forkastelse.
Mindretallet vil stemme imod de af skatteministeren stillede ændringsforslag.
Mindretallet vil stemme for de af Enhedslisten stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Ændringsforslag med bemærkninger Ændringsforslag Til § 3 Af et mindretal (EL), tiltrådt af et mindretal (ALT og SF):
 1) I det under nr. 1 foreslåede § 2, 2. pkt., ændres »ganges med 1,21« til: »ganges med 1,15«.
[Ændring af den faktor, som brændstofsøkonomien skal korrigeres med] Til § 11 2) I det under nr. 1 foreslåede § 4, stk. 4, 3. pkt., ændres »ganges med 1,21« til: »ganges med 1,15«.
[Konsekvens af ændringsforslag nr. 1] 3) I det under nr. 2 foreslåede § 5, stk. 6, 3. pkt., ændres »ganges med 1,21« til: »ganges med 1,15«.
[Konsekvens af ændringsforslag nr. 1] Til § 15 Af skatteministeren, tiltrådt af et flertal (S, DF, V, LA, RV og KF):
 4) I stk. 1 ændres »den 1. juli 2018« til: »dagen efter bekendtgørelsen i Lovtidende«.
[Ændring af ikrafttrædelsestidspunktet] 5) Efter stk. 3 indsættes som nyt stykke:
»Stk. 4. Loven har virkning fra og med den 1. juli 2018, jf. dog stk. 5-9.« Stk. 4-8 bliver herefter stk. 5-9.
[Fastholdelse af virkningstidspunktet] 6) Stk. 8, 3. pkt., der bliver stk. 9, 3. pkt., affattes således:
»For beløb modtaget fra og med den 1. juli 2017 til og med den 31. december 2017 foretages valget ved indgivelse af en anmodning om ændring af ansættelsen for indkomståret 2017 efter reglerne i skatteforvaltningslovens § 26, mens valget for beløb modtaget fra og med den 1. januar 2018 til og med den 31. december 2018 foretages ved indgivelse af oplysningsskemaet for indkomståret 2018.« [Ændring som følge af ændringsforslag nr. 4] Til § 17 Af et mindretal (EL), tiltrådt af et mindretal (ALT og SF):
 7) I stk. 1-3 ændres »ganges med 1,1« til: »ganges med 1,07«.
[Ændring af den faktor, som brændstofsøkonomien skal korrigeres med i den foreslåede overgangsperiode] Bemærkninger Til nr. 1-3 Med lovforslaget foreslås det at indføre en ny standard for måling af bilers brændstofforbrug som grundlag for fastsættelsen af registrerings- og brændstofforbrugsafgift (grøn ejerafgift), som fra den 1. september 2017 har været anvendt ved nye EU-typegodkendelser  den såkaldte Worldwide harmonized Light vehicles Test Procedure (WLTP).
 Regeringen har lagt op til, at brændstofforbruget fast skal korrigeres med en faktor på 1,21.
 Enhedslisten foreslår at ændre denne faste faktor til 1,15.
Til nr. 4 og 5 Det foreslås i lovforslagets § 15, stk. 1, at loven træder i kraft og har virkning fra og med den 1. juli 2018 med de undtagelser, som er angivet i § 15, stk. 2-8.
 Med ændringsforslag nr. 4 foreslås det, at loven træder i kraft dagen efter bekendtgørelsen i Lovtidende.
Baggrunden herfor er, at Skatteudvalget på udvalgsmødet den 31. maj 2018 besluttede at udskyde afgivelse af tillægsbetænkning.
Lovforslaget vil efter afgivelse af tillægsbetænkning blive sat på dagsordenen til 3. behandling på Folketingets møde den 6. september 2018.
 Det er derfor ikke muligt at opretholde det foreslåede ikrafttrædelsestidspunkt (den 1. juli 2018), da det ville indebære, at loven ville skulle træde i kraft, før lovforslaget er vedtaget. Ændringsforslaget skal sikre, at loven træder i kraft dagen efter bekendtgørelsen i Lovtidende.
 Ændringsforslag nr. 5 medfører samtidig, at lovens virkningstidspunkt fastholdes til den 1. juli 2018 med de undtagelser, der allerede følger af lovforslaget. Ændringsforslaget sikrer dermed, at det virkningstidspunkt, som fremgik af lovforslaget ved fremsættelsen, fastholdes, også selv om lovforslaget vedtages senere end forudsat ved lovforslagets fremsættelse og dermed træder i kraft efter virkningstidspunktet.
Til nr. 6 Det er i lovforslaget foreslået, at beløb, der modtages fra et pengeinstitut m.v., som følge af at det pågældende pengeinstitut m.v. har modtaget gebyrer, provisioner eller andre pengeydelser fra et investeringsinstitut, for personer skal medregnes ved opgørelsen af enten aktie- eller kapitalindkomsten alt efter investeringsinstituttets karakter, hvor sådanne beløb efter gældende regler skal medregnes ved opgørelsen af den personlige indkomst.
Det er samtidig foreslået, at ændringen skal have virkning fra og med den 1. juli 2017. I tilknytning hertil er foreslået en overgangsregel, hvorefter den skattepligtige kan vælge, at ændringen først skal have virkning for beløb, der modtages den 1. januar 2019 eller senere.
Det vil sige, at den skattepligtige kan vælge, at beløb modtaget i den mellemliggende periode fortsat skal medregnes ved opgørelsen af den personlige indkomst.
 For beløb, der er modtaget i perioden fra og med den 1. juli 2017 til og med den 31. december 2017, skal valget efter lovforslaget foretages i forbindelse med indgivelse af selvangivelse for indkomståret 2017. Den seneste frist herfor er den 1. juli 2018.
Med den ved ændringsforslaget foreslåede udskydelse af lovens ikrafttrædelse fra den 1. juli 2018 til dagen efter bekendtgørelsen i Lovtidende vil fristen for valget i forhold til de beløb, der er modtaget i sidste halvår af 2017, være udløbet, før loven er trådt i kraft.
Det foreslås derfor at ændre fristen, således at valget i stedet skal foretages efter reglerne om ordinær genoptagelse af ansættelsen.
Den skattepligtige vil således skulle foretage valget ved at bede om genoptagelse af ansættelsen for indkomståret 2017 efter reglerne i skatteforvaltningslovens § 26, stk. 2.
Til nr. 7 Regeringen har med ændringsforslag til 2. behandling af lovforslaget, jf. bilag 18  Betænkning afgivet den 24. maj 2018, foreslået at indføre en overgangsperiode på 9 måneder for gennemførelse af den ovenfor nævnte WLTP-målemetode af bilers brændstofforbrug.
 Regeringen har foreslået, at faktoren, som brændstofforbruget skal korrigeres med i overgangsperioden frem til den 31. marts, fastsættes til 1,1.
 Enhedslisten foreslår at ændre denne faktor til 1,07.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Mads Fuglede (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Ane Halsboe-Jørgensen (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Josephine Fock (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
