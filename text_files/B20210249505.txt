Bekendtgørelse om krav om coronapas i fjernbusser, InterCity-tog og InterCityLyn-tog og krav om siddepladser i fjernbusser i forbindelse med håndtering af covid-19 I medfør af § 3, stk. 3, § 32, § 35, § 36 og § 66, stk. 3, i epidemiloven, lov nr. 285 af 27. februar 2021, og efter forhandling med sundhedsministeren og forelæggelse for Epidemiudvalget i henhold til § 9, stk. 1, i epidemiloven fastsættes:
Definition på coronapas § 1. Ved et coronapas forstås dokumentation for:
1) et negativt resultat af en covid-19-test, jf. stk. 2, der ved en PCR-test, jf. stk. 3, er højst 72 timer gammel regnet fra tidspunktet, hvor testen er foretaget, eller ved en antigentest, jf. stk. 4, der er højst 48 timer gammel regnet fra tidspunktet, hvor testen er foretaget, 2) et positivt resultat af en PCR-test, jf. stk. 3, der er mindst 14 dage og højst 180 dage gammel regnet fra tidspunktet, hvor testen blev foretaget, 3) et gennemført vaccinationsforløb mod covid-19, jf. stk. 5, 4) et påbegyndt vaccinationsforløb mod covid-19, jf. stk. 6, eller 5) nr. 1, 2, 3 eller 4 ved fremvisning af sundhedsmyndighedernes app Coronapas, hvor skærmen viser Gyldigt i Danmark kombineret med bevægelige elementer og aktuelt klokkeslæt på skærmen eller ved verifikation i form af scanning af QR-koden i appen, hvor skærmen viser Gyldigt i Danmark.
 Stk. 2. Ved en covid-19-test forstås en test, der er foretaget som en PCR-test, jf. stk. 3, eller en antigentest, jf. stk. 4.
 Stk. 3. Ved en PCR-test forstås en polymerase chain reaction-test.
 Stk. 4. Ved en antigentest forstås en test, der på kort tid viser, om der er immunkemisk påvisning af virusproteiner (antigener).
Stk. 5. Kræver et vaccinationsforløb mod covid-19 to eller flere doser, anses det for gennemført umiddelbart efter den afsluttende dosis.
Kræver et vaccinationsforløb mod covid-19 alene én dosis, anses det for gennemført 14 dage efter denne ene dosis.
 Stk. 6. Et vaccinationsforløb mod covid-19 anses for påbegyndt mindst 14 dage og højst 42 dage efter den første dosis.
 Stk. 7. Dokumentation efter stk. 1, nr. 1-4, kan foreligge både i papirformat og elektronisk.
 Stk. 8. Navnet på indehaveren af coronapasset skal svare til navnet på personens medbragte pas, kørekort, sundhedskort eller andet offentligt udstedt identitetskort. 1. pkt. gælder ikke for dokumentation efter stk. 1, nr. 5, samt i sundhedsmyndighedernes app MinSundhed med bevægelige elementer, der beskytter mod kopiering fra appen.
Krav om coronapas § 2. For at forebygge og inddæmme udbredelse af covid-19 skal passagerer kunne forevise et coronapas, jf. dog § 3 og § 6, stk. 2 ved rejser med følgende transportmidler:
 1) Busser der anvendes til fjernbuskørsel i medfør af tilladelse udstedt efter § 22 i lov om trafikselskaber.
 2) InterCity og InterCityLyn tog.
 Stk. 2. Coronapasset skal forevises i forbindelse med billetkontrol i toget eller inden ombordstigning i bussen og skal forevises til det personale, der udfører billetkontrollen eller andet personale, der udfører kontrol i transportmidlet, eller der kan ske automatisk scanning af QR-koden i appen Coronapas, jf. § 5, stk. 1, nr. 5.
Undtagelser til krav om coronapas § 3. § 2, stk. 1, gælder ikke for følgende:
 1) Børn under 15 år.
 2) Personer, der kan fremvise dokumentation udstedt og underskrevet af et kommunalt borgerservicecenter for at være undtaget fra at få foretaget en covid-19-test, jf. stk. 2. Navnet på dokumentationen skal svare til navnet på personens medbragte pas, kørekort, sundhedskort eller andet offentligt udstedt identitetskort.
Stk. 2. De kommunale borgerservicecentre udsteder dokumentation til personer, der sammen med et medbragt pas, kørekort, sundhedskort eller andet offentligt udstedt identitetskort, indleverer en erklæring på tro og love om, at personen af medicinske årsager eller som følge af en fysisk eller psykisk funktionsnedsættelse ikke bør få foretaget en covid-19-test.
Dokumentationen er gyldig i 3 måneder fra udstedelsen.
Sundhedsministeriet stiller den erklæring på tro og love, der skal anvendes efter 1. pkt., til rådighed.
Erklæringen skal indeholde en udtømmende oplistning af de årsager, der kan føre til undtagelse for covid-19-test efter stk. 1, nr. 2.
 Stk. 3. En kontrolafgift udstedt i henhold til § 6, stk. 1, på en rejse foretaget i forbindelse med fremmøde på passagerens arbejdsplads eller uddannelsesinstitution, kan annulleres af jernbanevirksomheden, hvis passageren efterfølgende kan fremvise dokumentation efter stk. 1, nr. 2, eller en erklæring, hvor arbejdsgiver eller uddannelsesinstitution vurderer, at den pågældende ikke er omfattet af sundhedsmyndighedernes anbefalinger om selvisolation af smittede, selvom personen har et positivt testresultat af en PCR-test, jf. § 1, stk. 3, der er mindre end 14 dage gammelt.
Håndhævelse, rejseregler og information § 4. Selskaber der udfører trafik med busser omfattet af § 2, stk. 1, nr. 1 skal opfylde følgende krav:
 1) Der må alene tillades adgang til bussen for passagerer, der kan fremvise coronapas, jf. § 1, stk. 1, jf. dog § 3.
 2) Der må ikke medtages flere passagerer i bussen, end der er siddepladser til.
 3) Der skal i busser opsættes skilte eller andet informationsmateriale om kravet om coronapas, jf. § 2, stk. 1.
 § 5. Jernbanevirksomheder der udfører trafik omfattet af § 2, stk. 1, nr. 2 skal opfylde følgende krav:
 1) Kravet om coronapas ved rejser, jf. § 2, skal fremgå af trafikvirksomhedernes rejseregler, ordensregler eller lignede, således at kravet om coronapas udgør en del af en gyldig rejsehjemmel.
 2) Der skal ske håndhævelse af rejseregler, ordensregler eller lignende om krav om coronapas i overensstemmelse med den sædvanlige håndhævelse af sådanne regler m.v.
 3) Der skal på togstationer der betjenes af InterCity og InterCityLyn tog opsættes skilte eller andet informationsmateriale om kravet om coronapas, jf. § 2, stk. 1.
 4) Der skal i InterCity og InterCityLyn tog opsættes skilte eller andet informationsmateriale om kravet om coronapas, jf. § 2, stk. 1.
 § 6. Kan passagerer ikke fremvise et coronapas i forbindelse med håndhævelsen i medfør af § 5 nr. 2, skal der udstedes en kontrolafgift til passageren for manglende gyldig rejsehjemmel i henhold til rejseregler, ordensregler eller lignende.
 Stk. 2. En udstedt kontrolafgift opfylder kravet om coronapas til en uafbrudt rejse med InterCity eller InterCityLyn toget til den station, som kunden oplyser.
Strafbestemmelse § 7. Med bøde straffes den, der overtræder §§ 4 eller 5.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 8. Bekendtgørelsen træder i kraft den 19. december 2021, kl. 8.00.
 Stk. 2. Bekendtgørelsen ophæves den 16. januar 2022.
