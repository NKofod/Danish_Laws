Skriftlig fremsættelse (27. november 2013) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
Forslag til lov om ændring af lov om kommuners udførelse af opgaver for andre offentlige myndigheder og kommuners og regioners deltagelse i selskaber (Regioners mulighed for at udføre opgaver for andre offentlige myndigheder m.v.) (Lovforslag nr.
L 83) Formålet med lovforslaget er at give regionerne mulighed for at løse opgaver for andre offentlige myndigheder.
Lovforslaget giver regionerne samme muligheder for dette, som kommunerne har i dag.
 Lovforslaget er udarbejdet med afsæt i evalueringen af kommunalreformen, som blev afgivet den 1. marts 2013 og den opfølgende politiske aftale om rammer for justering af kommunalreformen af den 26. juni 2013. Evalueringen har identificeret enkelte områder, hvor regionerne er undergivet uhensigtsmæssige begrænsninger i deres virke, herunder i forhold til regionernes mulighed for at løse opgaver for andre offentlige myndigheder.
Det foreslås, at regioner fremadrettet bliver ligestillet med kommuner i forhold til udførelse af opgaver for andre offentlige myndigheder.
Konsekvensen heraf vil være, at regionerne fremover får mulighed for at løse opgaver for andre offentlige myndigheder, som regionerne lovligt kan udføre for sig selv.
Denne mulighed vil i øvrigt være underlagt de samme rammevilkår, som allerede i dag gælder for kommuner.
Herunder er det et krav, at kun opgaver, der falder under tærskelværdien for udbud efter EUs tjenesteydelsesdirektiv må udføres for andre offentlige myndigheder.
 I det jeg i øvrigt henviser til lovforslaget og de bemærkninger, der ledsager det, skal jeg anbefale lovforslaget til Tingets velvillige behandling.
