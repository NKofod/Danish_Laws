Nr BSF 63 Forslag til folketingsbeslutning om initiativer til løsning af  

 Kashmir-konflikten med fredelige midler Fremsat af Riishøj (SF) Birgitte Husmark (SF) Gert Petersen (SF) Ebba  

 Strange (SF) den 2. januar 1991 Med det formål at søge Kashmir-konflikten løst med fredelige midler opfordres regeringen til:
- inden for FN's rammer at søge etableret mægling og udsendelse af  

 observatører til det konfliktfyldte område, - i FN, EF eller inden for rammerne af det nordiske udenrigspolitiske  

 samarbejde at søge etableret en såkaldt »fact-finding mission« til  

 Kashmir med det formål at skaffe de informationer, der er nødvendige for at  

 fremme forhandlinger, - at rejse spørgsmålet om menneskerettighedssituationen i Kashmir i de  

 bilaterale forhandlinger med Indien, der er et af hovedmodtagerlandene for  

 dansk ulandsbistand.
Bemærkninger til forslaget Kashmir-konflikten mellem Pakistan og Indien hører til blandt de glemte  

 og stadig uløste regionale konflikter.
Konflikten har stået på lige siden  

 Indiens uafhængighed og oprettelsen af staten Pakistan i 1947.  

 Kashmir-konflikten har således sine rødder i Asiens koloniale forhistorie og  

 i konflikterne mellem hinduer og muslimer.
 Grænsedragningen (våbenstilstandslinien) blev frosset fast efter  

 afslutningen af fjendtlighederne mellem Indien og Kashmir i 1947. Inden for  

 rammerne af FN blev en folkeafstemning om områdets nationale tilhørsforhold  

 stillet i udsigt, men planen om folkeafstemning kunne ikke realiseres. År for  

 år styrkede Indien sin administrative kontrol over Kashmir, der er et område  

 med stor muslimsk majoritet.
I 1960'erne forstærkede Pakistan sine forsøg på at få ændret status quo.  

 Dette lykkedes ikke.
FN var magtesløs, Indien fortsatte bestræbelserne for at  

 integrere Kashmir i Indien, og dertil kom Indiens omfattende  

 oprustningsprogram, som indledtes efter den katastrofale grænsekrig med Kina  

 i 1962, og som i 1965 førte til åben krig mellem Indien og Pakistan.
Med  

 sovjetisk mellemkomst (Tashkent-aftalen 1965) blev der ud fra status quo  

 skabt foreløbig nedtoning af konflikten.
I 1971 kom det imidlertid igen til  

 krig mellem Indien og Pakistan, en krig, der bl.a. førte til dannelsen af  

 staten Bangladesh i det tidligere Østpakistan.
Indiens Indira Gandhi og  

 Pakistans Zulfikar Ali Bhutto mødtes i 1972, og her nåede Indien og Pakistan  

 frem til en aftale, der bl.a. indeholdt en paragraf om, at de to lande, dvs.  

 Indien og Pakistan, skal søge uoverensstemmelserne bilagt gennem  

 forhandlinger, altså med fredelige midler.
Dette er imidlertid ikke lykkedes.
Tværtimod er striden nu igen blusset op  

 efter den opstand, der har stået på i Kashmir siden efteråret 1989. Siden  

 efteråret 1989 er over 1000 mennesker blevet dræbt af indiske soldater og  

 politistyrker, og der er sket omfattende krænkelser af menneskerettighederne  

 fra indisk side.
Kashmir-konflikten er yderst kompliceret, og det er ikke opgaven her at  

 pege på den endelige løsning.
Det afgørende er, at der åbnes op for  

 forhandlinger og international mægling, jf. indholdet af den omtalte tosidede  

 aftale mellem Indien og Pakistan fra 1972.
Konflikten mellem Indien og Pakistan om Kashmir er nu blevet så farlig, at  

 der er alvorlig risiko for udbrud af krig.
Som anført bl.a. af Summit Ganguly  

 i »Foreign Affairs« (Winter 1990-91) vil en kommende krig mellem  

 Indien og Pakistan meget vel kunne blive en atomkrig.
Indien påbegyndte  

 allerede i 1974 de første atomprøvesprængninger, og det er påvist, at  

 Pakistan bl.a. gennem forsøg på import fra USA har søgt skabt grundlag for  

 produktion af atomvåben.
Ikkespredningsaftalen for atomvåben er bragt i  

 alvorlig fare.
En kommende indisk-pakistansk krig vil uundgåeligt inddrage Sovjetunionen  

 på en ganske anden måde end under Golf-krigen.
Faren for fiasko for skabelse  

 af en ny international retsorden er dermed yderligere forstærket.
Efter forslagsstillernes opfattelse bør der lægges et særligt pres på  

 Indien.
Indien er militært den stærkeste stat og ansvarlig for overgrebene og  

 lukketheden i og omkring Kashmir-spørgsmålet.
Noget tyder på, at Pakistans  

 betydning som alliancepartner for USA er blevet mindre efter den sovjetiske  

 tilbagetrækning fra Afghanistan.
Det kunne friste Indien til at igangsætte en  

 krig.
Indien er i forvejen militært engageret i Sri Lanka og har et yderst  

 anstrengt forhold til de andre små nabostater, Bangladesh og Nepal.
Indiens  

 militære styrke er i det hele taget et problem for balancen og for løsning af  

 de politiske problemer i Asien gennem forhandling og mægling.
 Golf-krigen burde have lært os, at regionale krige i den 3. verden i meget  

 høj grad skabes p.g.a. våbenoverførsler og fravær af effektiv international  

 mægling.
Det er naturligvis begrænset, hvad Danmark kan gøre isoleret.
Men vi har  

 en pligt til at søge sagen rejst internationalt, først og fremmest i FN, men  

 lykkes det ikke her, så eksempelvis i nordisk eller i EF-sammenhæng.
Dertil  

 kommer, at menneskerettighedskrænkelserne i Kashmir naturligvis (ganske som  

 Tibet for Kina-støtten) skal rejses i dialogen med Indien om ulandsstøttens  

 størrelse og sammensætning.
