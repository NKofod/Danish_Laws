Skriftlig fremsættelse (17. november 2004) Undervisningsministeren  

  

 (Ulla Tørnæs):
 Herved tillader jeg mig for Folketinget at fremsætte:
Forslag til lov om  

 ændring af lov om statens voksenuddannelsesstøtte (SVU) og lov om  

 forberedende  

 voksenundervisning (FVU-loven) (Udvidet adgang til SVU og særligt tilskud til  

 virksomhedsrettet FVU) (Lovforslag nr.
L 117).
 Danmark oplever i disse år en udvikling, hvor danske  

 arbejdspladser i stigende omfang udsættes for konkurrence fra lande med lave  

 lønomkostninger, og dette berører især de kortuddannedes arbejdspladser.  

 Regeringen ønsker derfor at styrke voksen- og efteruddannelsesindsatsen med  

 henblik på at sikre, at alle, også de kortuddannede, får den nødvendige  

 opkvalificering og efteruddannelse.
Alt for mange på det danske arbejdsmarked har vanskeligheder  

 med at læse, stave og regne.
Det er et problem, fordi flere og flere job som  

 et  

 minimum kræver sådanne basale kundskaber.
Hvis ikke denne gruppe får et  

 nødvendigt læse-, stave- og regneløft, vil det være vanskeligt at fastholde  

 arbejdspladser i Danmark og give de mange voksne med læse-, stave- og  

 regnevanskeligheder en reel mulighed for at være knyttet til arbejdsmarkedet.
Der findes i dag en lang række tilbud og muligheder for, at  

 kortuddannede kan deltage i såvel erhvervsrettet som almen  

 voksenundervisning.  

 Det må imidlertid konstateres, at der især for kortuddannede eksisterer en  

 række barrierer, der indebærer, at de konkrete uddannelsesmuligheder ikke  

 udnyttes i tilstrækkeligt omfang.
Der er således et behov for at reducere  

 barriererne for den enkelte.
 Regeringen ønsker på den baggrund at iværksætte en række nye  

 initiativer, der skal være med til at nedbryde nogle af de nuværende  

 barrierer.  

 Lovforslaget har således til formål at understøtte den af regeringen ønskede  

 styrkelse af voksen- og efteruddannelsesindsatsen, bl.a. ved at give adgang  

 til  

 at modtage SVU til FVU og specialundervisning for voksne i et mindre antal  

 timer pr. uge og til at afholde FVU på en mere fleksibel måde.
Som led i den styrkede indsats for de kortuddannede foreslås  

 det derfor, at det bliver muligt at modtage SVU til FVU og  

 specialundervisning  

 for voksne med et timetal på 3 som det ugentlige minimum.
Det foreslås  

 endvidere at gøre muligheden for at gennemføre virksomhedsrettet FVU mere  

 fleksibel  

 ved gennem tillægstakster at give bedre muligheder for oprettelse af mindre  

 hold.
Forslaget om at nedsætte timetalskravet for så vidt angår  

 forberedende voksenundervisning og specialundervisning for voksne skønnes at  

 ville medføre en merudgift på 2,2 mio. kr. i 2005 og ca. 4,5 mio. kr. årligt  

 i  

 de efterfølgende år, svarende til at ca. 1.000 personer årligt tager en uges  

 samlet ekstra FVU eller specialundervisning, fordelt på 3-4 timer om ugen  

 over  

 10-13 uger.
De 1.000 personer skal ses i forhold til, at der i 2003 var ca.  

 14.700 personer, der deltog i FVU.
Forslaget om at yde en tillægstakst til  

 den  

 virksomhedsrettede undervisning skønnes at ville medføre en årlig merudgift  

 på  

 5,0 mio. kr., svarende til 263 årsdeltagere.
 Ændringerne i henholdsvis SVU-loven og FVU-loven forventes  

 at træde i kraft den 1. januar 2005 og have virkning for uddannelsesforløb,  

 der  

 ligger efter denne dato.
 Idet jeg i øvrigt henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig  

 behandling i det høje Ting.
