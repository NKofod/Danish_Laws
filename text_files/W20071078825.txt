Klage over udfærdigelse af lægeerklæring samt manglende henvisning til yderligere undersøgelser En 53-årig mand, som var tilkendt førtidspension på grund af smerter i lænden og gener fra ben og fødder samt personlighedsforstyrrelse, blev den 13. juni 2005 undersøgt hos egen læge med henblik på ansøgning om forhøjelse af sin førtidspension, og lægen udfærdigede en generel helbredsattest til formålet.
 Den 7. juli 2005 anmodede patienten om en henvisning til en ortopædkirurg med henblik på operation af sin platfod, hvilket lægen afviste, idet problemet tidligere var blevet undersøgt af speciallæger, som havde anbefalet indlægssåler, hvilket patienten ikke var motiveret for at benytte.
 Der blev klaget over, at lægeerklæringen ikke blev korrekt udfærdiget, samt at lægen ikke viderehenviste til yderligere undersøgelser.
Nævnet fandt ikke grundlag for kritik af lægen, idet nævnet lagde vægt på, at lægen i overensstemmelse med normen for almindelig anerkendt faglig standard foretog en kronologisk gennemgang af patientens forløb, siden lægen sidst skrev en attest til kommunen, samt at lægen nævnte alle væsentlige punkter vedrørende patientens bevægeapparat, herunder en række kontakter til ortopædkirurgiske afdelinger vedrørende hans ryg, skuldre og fødder, og at beskrivelsen af disse kontakter fylder mere end beskrivelsen af patientens psykiske tilstand, som lægen dog også gav en relevant beskrivelse af.
Nævnet lagde videre vægt på, at patienten ved konsultationen den 7. juli 2005 ikke beskrev nye gener med udgangspunkt i platfod, hvorfor lægens afvisning af patientens ønske om endnu en henvisning til vurdering hos speciallæge var i overensstemmelse med normen for almindelig anerkendt faglig standard.
