Nr BSF 38 Forslag til folketingsbeslutning om nedlæggelse af amterne Fremsat af Poulsgaard (FP) Dohrmann (FP) Ove Jensen (FP) Pia Kjærsgaard  

 (FP) den 8. november 1985 Folketinget pålægger regeringen at fremsætte de nødvendige lovforslag, så amtskommunerne og statsamterne kan nedlægges pr. 1.
 januar 1987.
BEMÆRKNINGER TIL FORSLAGET I et land af Danmarks ringe udstrækning er det med nutidens tele- og trafikforbindelser uhensigtsmæssigt at opretholde en bureaukratisering i den almindelige administrative opbygning.
De opgaver, der ikke kan klares lokalt, må løses i forbindelse med centraladministrationen.
Det er kun at skabe ekstra goldt papirarbejde at opretholde amtsdelingen.
Det er et overflødigt og kunstigt mellemled, som forsinker, fordyrer og besværliggør løsningen af de offentlige opgaver.
 Sygehusvæsenet anvender sine milliarder bedst ved statsstyring.
Social- og sundhedsforvaltningers administration af særforsorg og sygehuse sker også bedst i statsregie.
Den amtskommunerne tillagte overordnede planlægning og kontrol med kommunernes socialforvaltninger bør nedlægges som overflødig.
Den kan kommunerne - eventuelt med råd fra socialstyrelsen - sagtens klare selv.
I vejsektoren er det mere praktisk at lade vejdirektoratet i samarbejde med planstyrelsen og de berørte primærkommuner overtage alle anlæg af de overordnede forbindelsesveje, altså ikke blot tage sig af de egentlige motorveje.
Alle øvrige veje kan primærkommunerne udmærket tage sig af, om fornødent i samarbejde med hinanden og med vejdirektoratet og planstyrelsen til at formidle og rådgive og eventuelt afgøre tvistigheder, hvor dette undtagelsesvis måtte være fornødent.
Også de miljøforanstaltninger, som amtskommunerne tager sig af, kan let fordeles på den nævnte måde.
De offentlige gymnasier bør være statsskoler.
Folkeskolespørgsmål kan primærkommunerne selv klare, eventuelt i forbindelse med undervisningsministeriet.
Amtscentraler o.lign. er direkte overflødige og bør nedlægges.
Fremskridtspartiet ønsker ikke skatteydermidler anvendt til alle mulige foreningsformål og andre særinteresser eller til fritidsundervisning eller direkte støtte til kulturlivet såsom teaterordninger, musiklivet osv.
Når dette bortfalder, behøves der selvsagt heller ikke nogen administration på dette område.
Hvad specielt statsamterne angår, plejer amtmændenes fjerprydede fagforening at forsvare sig med henvisning til de familieretlige sager.
Disse bør imidlertid afgøres af underretterne.
Det er urimeligt, at en frederikshavnsk familie skal have dybt personlige sager afgjort af amtmanden i Ålborg, når det er langt enklere at føre drøftelserne og opnå afgørelsen på dommerkontoret i Frederikshavn.
 Tilsynet med kommunerne bør udøves af indenrigsministeriet.
