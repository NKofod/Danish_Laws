A.1 Historisk baggrund A.2 Teori A.2.1.1 Enkeltledsafgift A.2.1.2 Flerledsafgift A.2.1.3 Beregning af merværdiafgift A.3 Momsens indførelse A.4 Lovændringer A.5 Momssystemet - generelt A.1 Historisk baggrund Merværdiafgift, set i internationalt lys, er ikke en ny beskatningsform.
 En generel beskatning af privat forbrug har tidligere været knyttet til  

 kriser og krige.
 Både efter 1. Verdenskrig og 2. Verdenskrig blev der i flere europæiske  

 lande indført generelle forbrugsskatter til brug for genopbygningen.
Efter 2. Verdenskrig er der globalt i de fleste lande indført en  

 forbrugsbeskatning.
Formålet har været at skaffe de enkelte regeringer  

 provenu for at dække de offentlige udgifter.
A.2 Teori Formålet med en generel forbrugsbeskatning er at beskatte varer og  

 tjenesteydelser ved personligt forbrug.
 Mere præcist er en forbrugsbeskatning en beskatning af udgifter til  

 forbrug afholdt af private personer.
 Private personer skal ikke fortolkes snævert, men omfatter i de fleste  

 landes skattelove også varer og tjenesteydelser, som forbruges af offentlige  

 myndigheder, kirker, organisationer mv., dvs. alt andet forbrug end det der  

 sker erhvervsmæssigt.
 En generel forbrugsskat adskiller sig fra en specifik skat f.eks.  

 punktafgifter, ved at omfatte alle varer og tjenesteydelser.
 En generel forbrugsskat kan opkræves enten direkte hos den enkelte  

 forbruger eller indirekte.
At en skat er indirekte vil sige, at skatten ikke pålægges den person, som  

 endeligt skal betale skatten, men opkræves hos den, der leverer varer og  

 ydelser til den endelige forbruger ved at skatten overvæltes til den endelige  

 forbruger gennem en forhøjelse af prisen på varer eller ydelser.
Indirekte  

 skatter overvæltes således til dem, der endeligt skal betale skatten.
A.2.1 Opkrævning af skatter En generel indirekte forbrugsskat kan opkræves enten som en  

 enkeltledsafgift, eller som en flerledsafgift.
A.2.1.1 Enkeltledsafgift Enkeltledsafgift kan opkræves som:
- en afgift i producentleddet - en afgift i engrosleddet - en afgift i detailleddet.
A.2.1.2 Flerledsafgift En generel indirekte forbrugsskat kan også opkræves som en flerledsafgift.
 Afgiften omfatter alle omsætningsled i det økonomiske kredsløb.
Flerledsafgiften kan være af kumulativ art dvs., at afgiften overvæltes  

 fra hvert led til næste led, så der bliver betalt afgift af afgiften.
Dette  

 benævnes også kaskadeeffekt.
Følgende eksempel illustrerer dette princip.
Afgiftssatsen er sat til 10%  

 og fortjenstmargin i de enkelte handelsled til 1000.
 Den reelle afgiftsbelastning i detailleddet bliver - således ikke 10% men  

 ca. 24%.
 En flerledsafgift kan også opkræves som en merværdiafgift.
Karakteristisk for sådanne flerledsafgifter er den vertikale opbygning fra  

 råvareproducent til detailled.
Afgørende er også hvorledes investeringsgoder  

 behandles og den egentlige beregning af merværdiafgiften.
 En afgift efter merværdiprincippet indebærer, at det alene er det endelige  

 forbrug, der beskattes, i det der er fradragsret for alle komponenter, der  

 indgår i produktionen m.v., dvs. det der ikke endeligt forbruges.
 I merværdiafgiften er der også fradragsret allerede på  

 anskaffelsestidspunktet for investeringsgoder.
 Ved en generel merværdiafgift, hvor der ikke er fritagelser, vil  

 beskatningsgrundlaget afspejle det faktiske private forbrug, da alle køb, der  

 vedrører produktionen m.v., kan fratrækkes.
A.2.1.3 Beregning af merværdiafgift En merværdiafgift kan beregnes på grundlæggende tre måder:
- Subtraktion - Addition - Kreditmetoden Følgende simplificerede eksempler viser principperne i de tre metoder:
Et væsentligt problem ved en anvendelse af subtraktionsmetoden er, at  

 beskatningen hos den endelige forbruger vanskeliggøres, hvis der anvendes et flersats  

 system og hvis der er en del undtagelser fra afgiftspligten.
Den enkelte  

 virksomheds tilsvar kan selvfølgelig beregnes eksakt, men der er ikke som  

 efter kreditmetoden en umiddelbar sammenhæng mellem afgiftssatsen og  

 detailprisen.
Additionsmetoden er vanskelig at anvende i et system med månedlige eller  

 kvartalsmæssige angivelser, da general omkostninger som oftest opgøres  

 årligt, ligesom det er vanskeligt at indpasse i destinationsprincippet, jf.  

 nedenfor.
Det samme kan siges om subtraktionsmetoden.
Anvendelse af kreditmetoden Kreditmetoden eller merværdiafgiften, anvendes i langt de fleste lande,  

 der har merværdibeskatning, herunder i alle EU-lande og de OECD-lande, der  

 har merværdiafgift.
 Merværdiafgiften er illustreret i A.5.1.
 Anvendelse af kreditsystemet til beregning af afgiften har i forhold til  

 de to andre beregningsmetoder den fordel, at der ikke kræves en årlig  

 angivelse, men kan anvendes i et system med kvartal- eller månedsangivelser.  

 Se endvidere nedenfor om krav til merværdiafgiftssystemet.
Destinationsprincippet Ved en forbrugsbeskatning er det vigtigt, at det for den endelige  

 forbruger er uden betydning, om en vare er fremstillet i indlandet eller  

 indført.
 Hvis der ikke opkræves en afgift ved indførslen, kan dette føre til, at  

 private forbrugere køber indførte varer, med deraf følgende  

 konkurrenceforvridning for erhvervsvirksomhederne i hjemlandet, der betaler  

 afgift.
 For at undgå dobbeltbeskatning, når der opkræves afgift i  

 destinationslandet, er det nødvendigt at der ikke sker en afgiftsbelastning i  

 oprindelseslandet.
 En vare skal således, når der sker beskatning i destinationslandet  

 (importlandet) være fuldstændig afgiftsfritaget i oprindelseslandet  

 (eksportlandet).
 Anvendelsen af dette princip med afgift ved indførsel og godtgørelse ved  

 eksport er anvendt i international sammenhæng i GATT, nu World Trade  

 Organization.
A.3 Momsens indførelse Lov om almindelig omsætningsafgift, lov nr. 102 af 31. marts 1967, blev  

 vedtaget af Folketinget den 29. marts 1967 samtidig med kildeskatteloven.
Danmark fik derved fra den 3. juli 1967 - som et af de første lande - en  

 generel merværdiafgift (moms), dvs. en afgift på merværdien i alle led af den  

 erhvervsmæssige omsætning.
Momsen afløste den tidligere oms, også kaldet  

 engrosoms, der var enkeltledsafgift pålagt i engrosleddet.
 Momsloven bygger på "Redegørelse vedrørende Merværdiafgift", som  

 Finansministeriet afgav i december 1964.
 Ved en merværdiafgift opkræves som præciseret i A.2.1.3 afgift i alle  

 omsætningsled, hvilket dog ikke fører til en dobbeltbeskatning, da hvert  

 omsætningsled kun betaler moms af den merværdi (værditilvækst), der er  

 tilført varen eller ydelsen i virksomheden.
 Hensynet bag loven var og er, at en generel forbrugsbeskatning i mindst  

 muligt omfang bør gribe ind i erhvervsstrukturen og påvirke forbrugernes  

 dispositioner, dvs. afgiften skal være neutral, se A.5.2.
 I perioden fra 1967 til 1978 omfattede loven uden undtagelse alle varer,  

 mens kun tjenesteydelser, som var specifikt nævnt i loven, var omfattet af  

 momspligten.
EF's 6. momsdirektiv Som følge af vedtagelsen af EF's 6. momsdirektiv blev det momspligtige  

 område udvidet i 1978 med en generel momspligt for tjenesteydelser (i det  

 efterfølgende blot kaldet ydelser). Herefter er kun ydelser, som udtrykkeligt  

 er nævnt i loven, undtaget fra momspligten.
Baggrunden for gennemførelsen af EF's 6. momsdirektiv var en rådsafgørelse  

 fra 1970 (EFT nr.
L 94 af 28/4-1970), efter hvilken medlemslandenes  

 finansielle bidrag til EU bl.a. skal bestå af en andel af det fælles  

 beregningsgrundlag for medlemsstaternes moms.
Der er fastlagt et loft for  

 denne del på 1,4 %, der nedsættes til 1,0 % i ensartede trin i perioden 1995  

 - 1999. For at opnå en retfærdig fordeling af forpligtelsen var det  

 nødvendigt at harmonisere beregningsgrundlaget herunder især bestemmelserne  

 om momspligten og momsfritagelserne i alle medlemsstaterne.
 6. momsdirektiv tilvejebringer ikke den i rådsafgørelsen af 21/4 1970  

 forudsatte fuldstændige harmonisering af momsgrundlaget, idet medlemsstaterne  

 for en række nærmere specificerede varer og tjenesteydelser indtil videre kan  

 beholde deres nuværende ordning, dvs. momspligt, henholdsvis momsfritagelse,  

 som ikke er i overensstemmelse med direktivets hovedbestemmelser.
 Som eksempel på afvigelser fra det fælles beregningsgrundlag, som Danmark  

 er berettiget til at fortsætte med i en overgangsperiode, kan nævnes, at man  

 fortsat kan fritage personbefordring og afsætning af jord og fast ejendom for  

 moms, ligesom man fortsat kan opkræve moms af radio- og fjernsynslicens og  

 offentlige kulturelle tjenesteydelser, såsom teaterforestillinger.  

 Afvigelserne skal dog ikke kunne føre til økonomisk gevinst eller tab for den  

 enkelte stat, idet der ved overførsel til EU af den fastlagte andel af  

 momsprovenuet skal kompenseres for afvigelserne.
A.4 Lovændringer A.4.1 Væsentlige lovændringer i perioden 1967-1977 Loven blev i 1970 ændret sådan, at kommunale og amtskommunale  

 institutioner, der blev drevet i fællesskab af flere kommuner eller  

 amtskommuner, bortset fra forsyningsvirksomheder, ikke skulle betale moms af  

 leverancer til de kommuner eller amtskommuner, som var parthavere i  

 institutionen.
 På samme måde skulle andre offentlige virksomheder, bortset fra offentlige  

 forsyningsvirksomheder, kun betale moms af deres leverancer mod betaling til  

 andre og ikke af de varer, som den offentlige virksomhed fremstillede til  

 eget brug.
 Ved en ændring af loven i 1973 blev der skabt mere generelle  

 retningslinier bl.a. indenfor kravene til virksomhederne.
Registrerede virksomheder skal således efter anmodning udlevere eller  

 indsende regnskabsmateriale, ligesom pengeinstitutter m.v. efter anmodning  

 skal oplyse om deres økonomiske mellemværender med navngivne registrerede  

 virksomheder.
Endelig blev der skabt hjemmel til at fastsætte retningslinier  

 for udveksling af oplysninger af betydning for kontroludøvelsen hos  

 toldvæsenet, respektive skattevæsenet.
1967-loven indeholdt en bestemmelse om, at private og ikke registrerede  

 virksomheder kunne få godtgjort betalt moms af nybyggeri af såvel  

 erhvervsmæssigt byggeri som boligbyggeri mv.
Bestemmelserne blev justeret i 1972 og 1973  

 og bortfaldt helt i 1977. I stedet blev det muligt at lade sig frivilligt  

 registrere for udlejning mv. af fast ejendom til erhvervsmæssigt brug.
 I 1973 blev loven ændret, så der blev givet tilskud til mælk og  

 mejeriprodukter.
Forbrugerpriserne på disse produkter blev derved helt eller delvis  

 friholdt for moms.
Ordningen er ændret flere gange i årenes løb, og der gives  

 i dag alene delvis refusion af momsen på modermælkserstatninger.
A.4.2 Væsentlige lovændringer i perioden 1978-1992 Ud over den tidligere nævnte udvidelse af det momspligtige område i 1978,  

 skete der i perioden fra 1978 til 1992 relativt få principielle ændringer af  

 momsloven.
 I 1982 blev indført moms på erhvervsmæssig turistkørsel, herunder  

 turistkørsel med udenlandske busser.
 I 1985 fjernede man den såkaldte pålægsmoms for offentlige institutioner,  

 der fremstillede varer og momspligtige ydelser udelukkende til eget brug  

 (byggearbejde, rengøring og vask samt fremstilling af tryksager) og udvidede  

 momspålægget for private virksomheder m.v. til også at omfatte ombygnings- og  

 moderniseringsarbejder samt visse reparationsydelser.
 Samtidig indførte man en ordning, hvorefter kommuner og amtskommuner får  

 købsmomsen på indkøbte varer og momspligtige ydelser fra private virksomheder  

 refunderet via en mellemkommunal udligningsordning, som kommuner og  

 amtskommuner selv finansierer.
Momsmæssigt spiller det for kommunerne mv. ikke nogen rolle for valget  

 mellem at producere selv og købe hos private.
For statsinstitutionernes  

 vedkommende skete der en omlægning af budgetreglerne, så institutionerne ikke  

 mere skal kalkulere med købsmoms, idet denne refunderes via en  

 tillægsbevilling til finansloven.
Også på klageområdet er der gennemført ændrede regler i årenes løb.
Frem  

 til 1987 kunne afgørelser, truffet af de tidligere toldkamre eller af det  

 daværende Direktoratet for Toldvæsenet, ankes til Skatteministeriet,  

 Departementet.
I 1987 ændredes klageadgangen, sådan at Direktoratet for  

 Toldvæsenet traf endelig administrativ afgørelse i sager, som toldkamrene  

 havde afgjort i første instans, mens Skatteministeriet, Departementet kunne  

 træffe endelig administrativ afgørelse i sager, som Tolddirektoratet havde  

 truffet i første instans.
Begrænsningen i klageadgangen omfattede dog ikke  

 spørgsmål henhørende under Momsnævnets kompetenceområde.
1. januar 1990 blev spil om penge undtaget fra momspligten som følge af  

 den samtidig indførte lov om afgift af spillekasinoer.   

 Derudover ophævede man i 1991 den såkaldte afsmitningsmoms, dvs. det forhold,  

 at man skulle betale moms af ydelser til eget brug, hvis man afsatte  

 tilsvarende ydelser til 3. mand.
Afsmitningsmoms er dog bibeholdt inden for  

 byggeområdet.   

 1. januar 1991 blev det momspligtige område udvidet som følge af  

 gennemførelsen af EF's 18. momsdirektiv, så der nu også skal betales moms af  

 deponering og forvaltning af værdipapirer samt visse former for kreditter og  

 kreditgarantier   

 De to seneste momsændringer vedrører en afkortning af kredittiden samt en  

 lang række ændringer og særordninger som følge af gennemførelsen af EF's  

 indre marked 1. januar 1993.   

 Den væsentligste ændring som følge af EF's indre marked er, at der ikke  

 længere opkræves importmoms ved indførsel fra andre EF-lande og at salg til  

 private i andre EF-lande som udgangspunkt sker med dansk moms.
For nye  

 transportmidler gælder dog særlige regler.
Endvidere blev der indført nye  

 regler om moms på transport af varer inden for EF's område.
De nye regler for  

 EF-samhandlen er overgangsregler, som gælder fra 1. januar 1993 til 31.  

 december 1996. Ordningen udløber imidlertid ikke automatisk, men ophører  

 først, når EU har vedtaget en ny ordning.
Told Skat fusionen 1990 Efter fusionen af toldvæsenet og det statslige skattevæsen i 1990 blev  

 klageadgangen ændret, sådan at told- og skatteregionerne nu træffer  

 førsteinstansafgørelse.
Afgørelserne kan ankes til Told- og Skattestyrelsen,  

 som træffer endelig administrativ afgørelse.
Spørgsmål, som hører under  

 Momsnævnets kompetenceområde, se U.2.4, kan dog fortsat ankes til Momsnævnet.  

 Momsnævnet er direkte i loven tillagt kompetence i de mest vitale spørgsmål,  

 fx afgrænsning af momspligten, og repræsenterer et alsidigt kendskab til  

 administrations- og erhvervsforhold.
A.4.3 Momsloven 1994 Ved revision af momsloven i 1994 var formålet i højere grad at opnå  

 sammenhæng med EU's momsdirektiver, primært 6. momsdirektiv, således at der  

 nu anvendes samme systematik og terminologi som i EU-retten.
Endvidere blev der gennemført nogle få strukturændringer.
Ved lovændringen  

 skete der en anden vægtning mellem lov og bekendtgørelsesstof.
 En lang række af de bestemmelser, der tidligere var at finde i  

 bekendtgørelserne er nu optaget i selve momsloven.
 Hermed er opnået, at de momsmæssige bestemmelser nu fremtræder mere  

 sammenhængende, og dermed mere brugervenlige.
 Det drejer sig om:
- regulering af fradrag - undervisningsvirksomhed - ydelser - brugte varer - momspligtens indtræden - godtgørelser til museer - fritagelser for visse selvstændige grupper Herudover er der sket ændringer vedrørende:
- registreringsgrænsen - turistsalg - betingede rabatter - fællesregistrering Endelig er Momsnævnets kompetence ændret i en udvidende retning.
Senere lovændringer Siden momslovens ikrafttrædelse er der sket fire lovændringer.
Ved lov nr. 1093 af 21. december 1994 skete der ændringer vedrørende - forkortet afregningsperiode Ved lov nr. 1114 af 21. december 1994 skete der ændringer som følge af - EU's udvidelse - forhøjelse af bundgrænse for registrering Lov nr. 428 af 14 juni 1995 indførte en delvis fradragsret for - hotel og restaurationsudgifter såfremt udgifterne hertil er strengt  

 erhvervsmæssige Lov nr. 1097 af 20. december 1995 gennemførte bl.a EU's 2.  

 forenklingsdirektiv.
- indførelse af afgiftsoplag for råvarer - bortfald af bestemmelsen om lønarbejde - ændrede bestemmelser for forsendelsesomkostninger mv. ved indførsel samt forhøjelse af beløbsgrænse for regulering af investeringsgoder.
 Ændringerne er beskrevet i de enkelte afsnit i momsvejledningen.
A.5 Momssystemet - generelt A.5.1 Merværdiafgiftsprincippet Merværdiafgiftssystemet medfører, at der ved ethvert salg af varer og  

 ydelser skal betales merværdiafgift (moms) af salgsprisen, men at  

 virksomheden kan trække den moms fra, som de har betalt ved produktionen af  

 varen, dvs. råvarer og produktionsomkostninger.
 Virksomheden skal altså kun betale moms af den værditilvækst, der sker i  

 virksomheden.
A.5.2 Momsens neutralitet En af de ting, man fra lovgivers side lagde vægt på ved overvejelserne om  

 indførelse af momssystemet, var neutralitet.
Dvs. at momsen ikke på nogen  

 måde må påvirke erhvervets og forbrugerens dispositioner.
For at kunne sige, at en afgift er neutral over for erhvervsstrukturen,  

 skal afgiftssystemet være indrettet sådan, at der betales den samme afgift,  

 uanset hvor mange handelsled en vare passerer, - afgiften udtrykt i procent af vareprisen er den samme, lige meget hvor  

 varen bliver købt, og - afgiftsbelastningen skal procentvis være den samme, uanset om varen er  

 fremstillet med håndkraft eller ved brug af maskiner.
 Køber må med andre ord ikke med fordel kunne placere sine indkøb hos en  

 bestemt leverandør, og systemet må ikke hindre rationaliseringer i  

 erhvervslivet.
 For så vidt angår import, medfører kravet om neutralitet, at afgiften på  

 en importeret vare skal svare fuldstændig til afgiften på en indenlandsk  

 produceret vare, der sælges til samme pris, som man skal betale for  

 importvaren.
For eksporten betyder kravet om neutralitet, at eksportvarer skal være  

 fuldsstændig fri for afgiftsbelastning.
For at de danske eksportvirksomheder  

 skal kunne konkurrere på lige fod med virksomhederne i det land, der  

 eksporteres til, er det vigtigt, at deres produkter ikke er pålagt nogen form  

 for direkte eller indirekte afgiftsbelastning.
I relation til forbrugsvalget vil neutralitet sige, at afgiften ikke må  

 indebære nogen tendens til at vælge visse varer eller ydelser frem for andre.  

 Derfor bør så mange varer og ydelser som muligt være omfattet af afgiftspligten.
 Sådan som momsen er gennemført i Danmark, kan man konstatere, at den ikke  

 i sig selv har utilsigtede bivirkninger hverken på erhvervsstrukturen eller  

 forbrugsvalget.
 Momsen opfylder således i højere grad end nogen anden afgift de  

 betingelser, der stilles for at kunne kalde afgiften neutral.
Endelig betyder den omstændighed, at langt de fleste erhvervsvirksomheder  

 er omfattet af registreringspligten, at virksomhederne i det store og hele er stillet ens såvel arbejds- som likviditetsmæssigt.
