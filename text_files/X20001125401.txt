Skattefri aktieombytning Reference ABL § 13 LV 1999 S.G.17 På vegne af aktionærerne i et selskab blev Ligningsrådet  

 ansøgt om tilladelse til ombytning af aktier i henhold til  

 aktieavancebeskatningslovens § 13, stk. 1 og 2. Aktieombytningen  

 ønskedes gennemført således, at aktionærerne  

 indskød samtlige deres aktier i et nystiftet holdingselskab mod  

 vederlag alene i aktier i dette selskab.
Aktiekapitalen i selskabet udgjorde nom. kr. 500.000. Af vedtægterne  

 for selskabet fremgik, at aktiekapitalen var opdelt i nom. kr. 100.000  

 A-aktier med stemmeret, nom. kr. 200.000 B-aktier, der var  

 præferenceaktier uden stemmeret og nom. kr. 200.000 C-aktier, der var  

 præferenceaktier med stemmeret.
Det var oplyst, at A- og C-aktierne  

 ikke var opdelt, for så vidt angik stemmevægt.
Aktionær X og aktionær Y ejede henholdsvis nom. kr. 8.000 og  

 nom. kr. 9.000 B-aktier.
Den resterende aktiekapital var ejet af  

 aktionær Z.
Aktiekapitalen i holdingselskabet ville blive opdelt i nom. kr. 100.000  

 A-aktier og nom. kr. 400.000 B-aktier.
A-aktierne ville få 10 stemmer  

 pr. aktie, mens B-aktierne tildeltes en stemme pr. aktie.
Aktionær X og aktionær Y skulle modtage henholdsvis nom. kr.  

 8.000 og nom. kr. 9.000 B-aktier.
Resten af aktierne, nom. kr. 100.000  

 A-aktier og nom. kr. 383.000 B-aktier, skulle tilfalde aktionær Z.
 I anmodningen var det anført, at aktieombytningen var  

 forretningsmæssigt begrundet, idet formålet var at etablere en  

 koncernstruktur med henblik på risikoafdækning, således at  

 overskydende kapital kunne udloddes til det nystiftede holdingselskab,  

 hvorved den økonomiske risiko i driftsselskabet kunne begrænses.  

 Endvidere ønskedes der med aktieombytningen forberedt et  

 generationsskifte samt etableret mulighed for optagelse af nye aktiviteter i  

 nye datterselskaber.
 Det forelå oplyst, at det nye holdingselskab ikke ville afstå  

 de ved ombytningen erhvervede aktier inden for 3 år efter  

 aktieombytningen.
Kommunen indstillede, at der skulle gives afslag på det  

 ansøgte, idet den påtænkte disposition ville  

 medføre en forskydning af rettigheder og formueforhold mellem de  

 involverede aktionærer.
Der henvistes i den forbindelse til TfS 97,  

 447, hvori det af Ligningsrådet blev præciseret, at der ikke  

 måtte finde en sådan forskydning sted, hvis der skulle gives  

 tilladelse til skattefri aktieombytning.
Under henvisning til opdelingen i aktieklasser i driftsselskabet og  

 opdelingen af aktieklasser i det nystiftede holdingselskab bemærkede  

 kommunen, at det ikke var muligt at vederlægge A-, B- og  

 C-aktionærerne med aktier i holdingselskabet med tilsvarende  

 rettigheder.
Der måtte derfor nødvendigvis skulle finde en  

 forskydning sted i rettigheder og formueforhold mellem aktionærerne som  

 følge af aktieombytningen.
Told- og Skatteregionen udtalte, at der ved bedømmelsen af, om der  

 foreligger skattesvig eller skatteunddragelse skal foretages en samlet  

 vurdering af den konkrete ombytning.
En generel regel om at visse ombytninger  

 er afskåret fra at opnå skattefordele, således eksempelvis  

 hvis der sker forskydning af stemmerettighederne i holdingselskabet i forhold  

 til driftsselskabet, jf.
TfS 97, 446 og TfS 97, 447, er efter regionens  

 opfattelse i strid med EF-Domstolens afgørelse i sag C-28/95,  

 Leur-Bloem.
 Det var regionens opfattelse, at ombytningen var begrundet i forsvarlige  

 økonomiske betragtninger, idet regionen herved lagde vægt  

 på det oplyste med hensyn til formålet med ombytningen.  

 Hovedformålet eller et af hovedformålene sås således  

 ikke at være skattesvig eller skatteunddragelse.
Med hensyn til spørgsmålet om forskydning af  

 stemmerettigheder henså regionen endvidere til LV 98 S.G.1.3. Hvis  

 aktiernes rettigheder ændres ved vedtægtsændring, beror det  

 på en konkret bedømmelse af sagens omstændigheder, om  

 ændringen er af en sådan karakter, at den må sidestilles  

 med en afståelse.
Aktionær Z besad inden ombytningen samtlige  

 stemmer i selskabet, mens hun efter ombytningen ville få 98,79% af  

 stemmerne i holdingselskabet.
På baggrund af den begrænsede  

 forskydning af stemmerettighederne fandt regionen ikke, at der ville ske en  

 formueforskydning mellem aktionærerne.
Regionen var endvidere af den  

 opfattelse, at der ved vurderingen burde tages hensyn til de  

 begrænsninger, der opstilles i ASL § 67, hvorefter enhver aktie skal  

 tildeles stemmeret, og ingen aktie må have mere end 10 gange flere  

 stemmer end andre aktier.
 Regionen indstillede herefter, at det ansøgte skulle  

 imødekommes med fastsættelse af vilkår om anmeldelse af  

 ændringer i 3 år fra ombytningsdatoen.
Ligningsrådet tiltrådte regionens indstilling, hvorefter der  

 meddeltes tilladelse til den ansøgte aktieombytning.
Der blev for  

 tilladelsen stillet vilkår om, at det oplystes til told- og  

 skatteregionen, hvis der, inden for de første 3 år efter  

 gennemførelsen af ombytningen, skete væsentlige ændringer  

 i de forhold, der lå til grund for tilladelsen.
