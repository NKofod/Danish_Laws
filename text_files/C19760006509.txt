(Til alle amtsråd, kommunalbestyrelser,  

 skolekommissioner, skolenævn, lærerråd, fælleslærerråd, og  

 skoleledere uden for København) På grundlag af en indstilling afgivet af det af undervisningsministeriet  

 den 25. oktober 1972 nedsatte udvalg vedrørende skolernes pligt til at føre  

 tilsyn med eleverne har ministeriet udfærdiget en bekendtgørelse om skolernes  

 tilsynspligt i folkeskolen.
Cirkulæret nr. 287 af 16. september 1943 angående  

 lærerpersonalets pligt til at føre tilsyn md børnene er samtidig ophævet.
 Bekendtgørelsen, der træder i kraft den 1. august 1976, er optrykt som  

 bilag til dette cirkulære.
 I tilslutning til bekendtgørelsens bestemmelser skal man bemærke følgende:
 Ad § 1.
I henhold til § 27, stk. 1, i skolestyrelsesloven (bekendtgørelse nr. 462  

 af 3. september 1974 af lov om styrelsen af kommunernes skolevæsen og af  

 virksomhed efter lov om fritidsundervisning m.v.) fører skolenævnet tilsyn  

 med skolen.
Dette tilsyn består i at have indseende med skolens samlede  

 virksomhed, medens den umiddelbare ledelse i administrativ og pædagogisk  

 henseende påhviler skolelederen, jfr. skolestyrelseslovens § 57, stk. 3.
 Det må være en følge heraf, at lærerpersonalet under ledelse af  

 skolelederen udøver det umiddelbare tilsyn med eleverne, og at skolenævnet  

 træffer beslutning om godkendelse af de retningslinier for tilsynet, som  

 lærerrådet gennem skolelederen inden for de fastsatte rammer stiller forslag  

 om, jfr. herved angående udfærdigelse af ordensregler for skolen  

 skolestyrelseslovens § 27, stk. 10, sammenholdt med § 62, stk. 2, nr. 6. Det  

 forudsættes, at eleverne får adgang til at udtale sig, inden den endelige  

 fastsættelse af retningslinier finder sted.
 Forpligtelsen for den enkelte lærer til at være opmærksom på ordenens  

 opretholdelse og til at gribe ind i tilfælde, hvor der sker brud på skolens  

 orden, er en lærerne almindeligt påhvilende forpligtelse, der ikke er  

 begrænset til tilfælde, hvor tilsynsforpligtelsen følger direkte af lærernes  

 skema eller arbejdsfordeling.
 Ud over forpligtelsen til at gribe ind i akutte situationer må den enkelte  

 lærer endvidere i det omfang, det er muligt, søge at forhindre, at akutte  

 farlige situationer opstår.
 Angående adgangen til at gribe ind med magt i tilfælde, hvor elever øver  

 vold mod andre eller ødelægger eller beskadiger ting, henvises til § 8 i  

 bekendtgørelse nr. 276 af 14. juni 1967, jfr. cirkulære nr. 97 af samme dato  

 om forholdsregler til fremme af god orden i skolerne.
Tilsynets indhold og omfang er nærmere fastlagt i de efterfølgende  

 paragraffer.
Der påhviler imidlertid den enkelte kommune et  

 erstatningsretligt ansvar for, at der er etableret tilsyn i tilstrækkeligt  

 omfang.
Fastlæggelsen af retningslinierne for tilsynets omfang bør derfor  

 finde sted i samarbejde mellem kommunalbestyrelsen og de øvrige implicerede  

 skolemyndigheder, jfr. skolestyrelseslovens § 1, stk. 2. Dette vil navnlig  

 være af betydning, for så vidt angår de i § 4, stk. 1, og § 5 nævnte  

 aktiviteter.
Retningslinierne vil eventuelt kunne udarbejdes på grundlag af  

 vejledende forslag fra kommunalbestyrelsen.
 Ad § 2.
 Reglen i stk. 1, der svarer til, hvad der hidtil har været gældende i  

 henhold til undervisningsministeriets cirkulære af 16. september 1943,  

 medfører, at det påhviler skolen under en eller anden form at drage omsorg  

 for, at der er tilsyn med eleverne senest 10 minutter, før undervisningstiden  

 i henhold til skemaet begynder.
 Reglen i stk. 2 medfører ikke nogen særskilt forpligtelse for  

 lærerpersonalet til at forblive på skolen, indtil samtlige elever har forladt  

 den.
 Særlige problemer kan opstå, hvor befordringsordninger, elevernes  

 deltagelse i undervisning i fritiden, jfr. folkeskolelovens § 3, stk. 3,  

 eller andre særlige forhold medfører, at eleverne opholder sig på skolen uden  

 for det tidsrum, der er angivet i § 2. Dersom de lokale myndigheder i sådanne  

 tilfælde anser et tilsyn for påkrævet, må der indgås særlig aftale om  

 tilsynets udøvelse.
 Skader, der overgår eller forvoldes af eleverne på tidspunkter, der ligger  

 uden for tilsynets tidsmæssige udstrækning, kan ikke bebrejdes skolen eller  

 dens lærerpersonale, medmindre ansvar måtte kunne gøres gældende på andet  

 grundlag end tilsynsforpligtelsen.
 Ad § 3.
I henhold til færdselslovens § 71 (lovbekendtgørelse nr. 123 af 9. marts  

 1973) påhviler det skolerne efter samråd med politiet at søge truffet  

 foranstaltninger til at beskytte børnene mod farerne fra den kørende færdsel  

 ud for skolen, bl.a. ved iværksættelse af særligt tilsyn med børnene.
I  

 henhold til den nævnte bestemmelse har undervisningsministeriet i cirkulære  

 nr. 54 af 29. marts 1965, jfr. cirkulære nr. 203 af 2. november 1971, fastsat  

 bestemmelser bl.a. om skolepatruljer.
 Ud over dette tilsyn, der er begrundet i rent færdselsmæssige forhold, må  

 der påhvile skolen et begrænset tilsyn med elevernes færden ud for skolen,  

 således at skolen har pligt til at gribe ind i tilfælde, hvor man er blevet  

 opmærksom på, at elever på området umiddelbart ud for skolen tilsidesætter  

 skolens forskrifter.
Ministeriet har derimod ikke anset det for praktisk muligt inden for  

 rimelige økonomiske rammer at pålægge skolen pligt til at føre tilsyn med  

 elevernes færden til og fra skole.
Specielt for så vidt angår de af  

 skolevæsenet etablerede befordringsordninger, må skolen dog være opmærksom  

 på, om befordringsordningen fungerer tilfredsstillende, herunder navnlig at  

 det påtales, såfremt mindre elever forulempes eller udsættes for unødig  

 risiko.
 Man henviser i denne forbindelse endvidere til cirkulære nr. 225 af 8.  

 oktober 1968 om befordring af skoleelever, afsnit I, punkt 5, 4. stk.,  

 hvorefter det henstilles til skolemyndighederne at påse, at elevernes ind- og  

 udstigning af skolebussen tilrettelægges således, at den medfører mindst  

 mulig risiko for eleverne, og at de i særdeleshed ikke skal krydse kørebanen  

 til fods i videre omfang end nødvendigt.
Som anført i § 3, stk. 1, 2. punktum, er elevernes skolevej ikke omfattet  

 af skolens tilsyn, og det samme gælder elevernes færden til og fra et uden  

 for skolen beliggende undervisningssted, når risikoen for eleverne ved et  

 sådant lokaleskift ikke er større end den, eleverne sædvanligvis er udsat  

 for.
Det er således en forudsætning, at vejens farlighed ikke overstiger,  

 hvad elever med den alder og modenhed, det drejer sig om, normalt er vant  

 til.
For de mindre elevers vedkommende kan der således være anledning til at  

 bestemme, at der skal være tilsyn på vej til og fra undervisningsstedet.
På  

 tilsvarende måde vil det ofte være nødvendigt, at der tages særligt hensyn  

 til elever, der er høre-, syns- eller på anden måde handicappede.
Lærerne har  

 i øvrigt pligt til at gribe ind, hvor elevernes adfærd måtte give anledning  

 dertil.
 Ad § 4.
 Tilsynet under elevernes deltagelse i ekskursioner, virksomhedsbesøg,  

 idrætsarrangementer, friluftsbadning og lignende omfatter også en eventuel  

 fælles befordring af eleverne til og fra det pågældende sted.
 Den undertiden anvendte fremgangsmåde, hvorefter lærere og forældre ved  

 ekskursioner og lignende stiller egne biler til disposition for befordring af  

 eleverne, må forudsætte, at de pågældende på forhånd gør sig klart, hvilket  

 ansvar de herved påtager sig.
Under praktikophold i virksomheder og institutioner som led i  

 undervisningen er eleverne omfattet af de sikkerhedsforskrifter, der gælder  

 for vedkommende arbejdsplads, og som er fastsat i eller i henhold til  

 lovgivningen om arbejderbeskyttelse og arbejdsmiljø. Overholdelse af disse  

 forskrifter påses af arbejdstilsynet.
Eleverne er således ikke undergivet et  

 egentligt tilsyn fra skolens side.
Bestemmelsen i § 4, stk. 2, tager sigte på tilfælde, hvor eleven er kommet  

 under uacceptable forhold.
Eksempelvis kan nævnes, at der på praktikstedet er  

 konstateret alkoholmisbrug eller andre uheldige forhold, der kan være til  

 skade for elevens velfærd.
Elever i erhvervspraktik er ikke omfattet af arbejdsgivernes pligt til  

 ulykkesforsikring, men ifølge en tekstanmærkning til finansloven er  

 arbejdsministeriet bemyndiget til af statskassen at udrede erstatning efter  

 ulykkesforsikringslovens regler til skoleelever og andre vejledningssøgende  

 ved tilskadekomst i forbindelse med ophold i erhvervspraktik og tilsvarende  

 erhvervsorienterende arrangementer (herunder virksomhedsbesøg) samt  

 erstatning for skader, som de vejledningssøgende måtte forvolde i samme  

 forbindelse, og som de efter de almindelige erstatningsretlige regler kan  

 drages til ansvar for.
Ordningen administreres af arbejdsdirektoratet som  

 erhvervsvejledningens centralledelse.
Ved idrætsarrangementer skal der føres tilsyn både med elever, der  

 deltager som aktive, og med elever, der er tilskuere.
I tilfælde, hvor elever  

 fra en skole deltager i idrætsstævner eller lignende sammen med elever fra en  

 eller flere andre skoler, og hvor den ledsagende lærer på grund af  

 dommerhverv m.v. ikke kan følge sine elever hele tiden, skal læreren sikre  

 sig, f.eks. ved aftale med stævnets ledelse, at eleverne anvises ophold på et  

 betryggende sted, når de ikke som led i idrætsudøvelse er undergivet tilsyn  

 fra andre lærere eller personer, som assisterer ved afholdelsen af stævnet.
 Om badning under skoleudflugter bemærkes, at badning under sådanne  

 udflugter er forbudt, hvis den ikke kan foregå under fuldt betryggende  

 forhold.
 Lederne af udflugten må, inden badning tillades, have erhvervet sig  

 sikkerhed for, at bund- og strømforhold på det pågældende sted under de  

 foreliggende vejrforhold ikke frembyder nogen fare.
Badning må kun foregå på et for eleverne nøje afgrænset område, som  

 tillige er let at overskue, og hvor alle kan bunde.
Der bør normalt ikke  

 findes andre badende på det pågældende sted.
Der skal være mindst to voksne ledsagere, af hvilke een skal opholde sig  

 på land på et sted, hvorfra man har et sikkert overblik over alle de badende,  

 medens en anden deltager i badningen og markerer ydergrænsen for det tilladte  

 område.
Kun dertil kvalificerede lærere må lede sådanne udflugter.
Begge  

 ledsagere skal kunne svømme og foretage livredning.
 Der må ikke være mere end 12-15 elever i vandet på samme tid, således at  

 den ledsager, der opholder sig på land, let kan holde øje med dem alle.  

 Endvidere skal de badende være instrueret om at holde sammen to og to og  

 passe på hinanden.
 De ledsagende lærere skal, inden skoleudflugten tiltrædes, have udleveret  

 et eksemplar af foranstående regler, der også skal følges på elevrejser  

 arrangeret af skolen eller dens lærere i ferier og på fridage.
 Ved friluftsbadning i undervisningstiden må de nævnte forsigtighedsregler  

 ligeledes følges, idet dog den for tilsynet ansvarlige lærer må have  

 svømmelæreruddannelse.
 Ad §. 5.
Under lejrskoleophold og skolerejser, der indgår i skolens arbejde, skal  

 der som udgangspunkt føres samme tilsyn med eleverne som til daglig på  

 skolen.
Dog gør der sig ofte en række særlige forhold gældende, som bevirker,  

 at tilsynet må varieres i forhold til det daglige tilsyn.
Det skal navnlig  

 bemærkes, at tilsynet i tidsmæssig henseende strækker sig ud over  

 undervisningssituationerne, idet det indtræder ved udrejsens begyndelse og  

 vedvarer til hjemrejsens afslutning.
Det vil næppe være muligt at foretage en blot tilnærmelsesvis udtømmende  

 opregning af disse særlige forhold, hvorfor der i § 5 blot er angivet den  

 hovedregel, at tilsynets art og omfang skal afpasses efter de stedlige  

 forhold.
Som eksempler på stedlige forhold, der må medføre en skærpelse af  

 tilsynet, kan nævnes landskabelige forhold, der rummer fare for  

 nedstyrtnings- eller drukneulykker.
Der bør tillige tages hensyn til, om  

 eleverne på forhånd er fortrolige med at færdes i landskaber og miljøer som  

 dem, de kommer til.
Der må endvidere tages hensyn til, at eleverne under lejrskoleopholdet  

 eller skolerejsen i en længere periode ikke er undergivet det umiddelbare  

 tilsyn, som forældremyndighedens indehaver eller den, som eleven opholder sig  

 hos, normalt udøver.
Tilsynspligten i denne henseende er begrænset, idet det  

 ifølge sagens natur ikke kan pålægges de deltagende lærere at træde i  

 forældrenes sted, men lærerne har pligt til at være opmærksomme på, at der  

 kan opstå særlige problemer for eleverne som følge af, at de er uden for  

 forældrenes tilsyn.
Forhold, som man i denne forbindelse bør være opmærksom  

 på, kan for eksempel være særlige helbredsforhold hos eleven, indtagelse af  

 medicin på bestemte tidspunkter m.v.
Ifølge indledningen til cirkulære nr. 272 af 4. december 1973 om  

 tjenestetiden for folkeskolens tjenestemænd har det ved fastsættelsen af det  

 årlige undervisningstimetal været en forudsætning, at det påhviler lærerne at  

 varetage en række opgaver uden direkte forbindelse med undervisningen,  

 herunder medvirken ved gennemførelse af lejrskoleophold og lignende.
Da  

 tilsynsforpligtelsen under lejrskoleophold og skolerejser er mere vidtgående  

 end det daglige tilsyn på skolen, må det tilkomme den enkelte lærer at skønne  

 over, hvorvidt han finder det forsvarligt at påtage sig det videregående  

 ansvar, der følger af at deltage i det pågældende arrangement.
Det kan for  

 eksempel være tilfældet, at enkelte af de elever, der skal deltage, har  

 udvist en adfærd, der gør det urimeligt, at læreren skal påtage sig  

 tilsynsforpligtelsen.
Der kan også være tale om, at den enkelte elev har  

 helbredsmæssige problemer af en sådan karakter, at man ikke med rimelighed  

 kan pålægge lærerne tilsynet med den pågældende.
Der kan tillige være tale  

 om, at det påtænkte arrangement efter en samlet vurdering efter lærernes  

 opfattelse rummer så mange risikomomenter, at der må næres betænkelighed ved  

 at gennemføre det.
I disse tilfælde bør lærerne bringe deres betænkeligheder  

 til udtryk over for skolens ledelse og eventuelt skolenævnet.
 Ad §. 6.
 Udgangspunktet for tilsynet i undervisningstimerne er, at den pågældende  

 lærer skal føre tilsyn med den klasse eller det hold, som han underviser.  

 Arten og omfanget af dette tilsyn kan dog ikke på forhånd fastlægges, hvorfor  

 den pågældende lærer skal afpasse tilsynet efter de konkrete situationer.  

 Hvor der er givet særlige forskrifter for specielle områder, skal han påse,  

 at disse overholdes.
Det kan eventuelt komme på tale at skærpe tilsynet, hvilket vil være  

 tilfældet, dersom undervisningen foregår i lokaler, der rummer specielle  

 faremomenter, f.eks. fysik- eller sløjdlokaler og gymnastiklokaler.
I andre  

 tilfælde kan det komme på tale at føre et lempeligere tilsyn end normalt,  

 hvilket kan ske, dersom undervisningen foregår i lokaler, hvor der i forvejen  

 er etableret et tilstrækkeligt og sagkyndigt tilsyn.
Dette vil for eksempel  

 være tilfældet i svømmehaller, der ikke tilhører skolen, og hvor der er ansat  

 bademester med livredderuddannelse.
Det følger af hovedreglen, at læreren må være til stede i klassen for at  

 kunne udøve tilsynet, men det kan ikke udelukkes, at han i enkelte konkrete  

 situationer bliver nødt til at forlade eleverne.
Det kan f.eks. være  

 tilfældet, at læreren må ledsage en tilskadekommen elev til skolens kontor  

 eller til skadestuen, ligesom det også kan være tilfældet, at læreren af  

 uopsættelige grunde nødvendigvis må forlade undervisningen.
I sådanne  

 tilfælde kan tilsynet ikke udøves ved lærerens tilstedeværelse, men det må  

 følge af tilsynsforpligtelsen, at læreren, dersom tiden tillader det,  

 instruerer eleverne om, hvorledes de under hans fravær skal forholde sig.  

 Hvor forholdene taler derfor, herunder ved længere fravær, bør skolens  

 ledelse underrettes om fraværet.
Dersom undervisningen foregår ved, at klassen deles op i flere grupper,  

 der fordeles i flere lokaler, kan tilsynet ikke udøves ved lærerens direkte  

 tilstedeværelse hos alle eleverne, men må for nogles vedkommende udøves i  

 form af forudgående instruktion.
Tilsvarende må gælde, dersom eleverne som et  

 led i undervisningen forlader skolens område.
Tilsynspligten er ikke til hinder for, at elever, der i høj grad  

 forstyrrer undervisningen, undtagelsesvis udelukkes fra timen, jfr. herved  

 den i cirkulære nr. 97 af 14. juni 1967 om forholdsregler til fremme af god  

 orden i skolerne givne vejledning til § 4 i ministeriets bekendtgørelse af  

 samme dato.
Tilsynspligten påhviler dog i sådanne tilfælde fortsat  

 vedkommende lærer, medmindre der gives meddelelse til skolens ledelse om  

 udelukkelsen.
 Forpligtelsen til at føre tilsyn med eleverne i undervisningstimerne bør  

 ikke forhindre, at en enkelt elev, dersom forholdene gør det påkrævet;  

 forlader klassen for at udføre ærinder i undervisningsøjemed.
 I en undervisningstime bør der kun undtagelsesvis gives en elev tilladelse  

 til at forlade skolen, og dette bør kun ske, for så vidt der anføres vægtige  

 grunde herfor, jfr. § 6, stk. 2. Dette vil være tilfældet, hvis der f.eks.  

 anføres helbredsmæssige hensyn eller nødvendige ærinder af privat karakter,  

 som ikke uden skade kan udføres på et andet tidspunkt.
 Ad § 7.
I betragtning af, at eleverne er uden tilsyn fra skolens side, når de er  

 på vej til eller fra skole, må det forekomme rimeligt, at ældre elever i  

 faste mellemtimer får mulighed for at forlade skolen.
Ifølge § 7, stk. 1, kan  

 dette som en almindeligt gældende ordning finde sted.
Et særligt problem opstår, hvor der er tale om tilfældigt opståede  

 mellemtimer.
Forældrene er i sådanne tilfælde ikke på forhånd orienteret om,  

 at deres børn i disse timer er uden undervisning, hvorfor det må forekomme  

 naturligt, at beslutning om indførelse af udgangsordning for tilfældige  

 mellemtimer træffes af skolenævnet efter indhentet udtalelse fra lærerråd og  

 elevråd, hvor et sådant findes, jfr. § 7, stk. 2. Med elevråd sidestilles  

 andre hertil svarende former for elevsammenslutninger, jfr. § 4, stk. 1, i  

 bekendtgørelse nr. 212 af 27. maj 1970. Også i tilfælde, hvor der ikke findes  

 elevråd eller tilsvarende elevrepræsentation ved skolen, bør de elever, som  

 ordningen tænkes at skulle omfatte, tages med på råd om ordningens  

 tilrettelæggelse.
 Ved ældre elever må normalt forstås elever på 8.-10. klassetrin, men det  

 må i øvrigt være overladt til skolenævnet at træffe beslutning om, hvilke  

 klassetrin ordningen ved den enkelte skole skal omfatte.
Tilladelsen til at forlade skolen i mellemtimer bør ikke være  

 undtagelsesfri.
Der kan tænkes tilfælde, hvor den enkelte elev på grund af  

 sin adfærd ikke bør have mulighed for at forlade skolen, ligesom der også kan  

 tænkes tilfælde, hvor elever, der lider af fysiske handicap, af hensyn til  

 deres egen sikkerhed bør forblive på skolen i mellemtimer.
Reglen i § 7, stk.  

 3, er udformet med henblik på sådanne tilfælde.
Kompetencen til at nedlægge et sådant forbud er efter stk. 3 henlagt til  

 skolen, hvilket i dette tilfælde vil sige skolens ledelse efter indstilling  

 fra lærerrådet.
Skolen har endvidere pligt til at nedlægge forbud efter stk.  

 3, når forældremyndighedens indehaver stiller krav derom.
Hvis eleven bor  

 eller opholder sig hos andre end forældremyndighedens indehaver, tilkommer  

 det den, der faktisk sørger for barnet, at afgøre, om der skal nedlægges  

 forbud efter stk. 3, jfr. herved folkeskolelovens § 35 og § 46, stk. 2.
 Ad § 8.
Tilsynet i frikvartererne, herunder spisepauserne, skal udformes med  

 særlig hensyntagen til elevernes tryghed og sikkerhed.
Den største grad af  

 tryghed for eleverne opnås normalt ved, at tilsynet udøves af faste  

 tilsynsførende, som eleverne kender, og til hvem de er vant til at henvende  

 sig.
Tilsynet bør tilrettelægges under hensyntagen til lokaliteterne og bør  

 udøves i et sådant omfang, at der er indseende med aktiviteterne i  

 frikvartererne og deraf følgende mulighed for at gribe ind i de tilfælde,  

 hvor hensynet til elevernes sikkerhed kræver det.
Der bør i denne forbindelse  

 navnlig lægges vægt på hensynet til de mindre og svagere elever.
De  

 tilsynsførende har ubetinget pligt til at gribe ind i tilfælde, hvor man  

 bliver opmærksom på aktiviteter, der er åbenbart farlige.
Spørgsmålet om, hvorvidt der i enkelte tilfælde bør gives en elev  

 tilladelse til at forlade skolen i et frikvarter, bør afgøres af den lærer,  

 som eleven henvender sig til.
Skolens lærere bør drøfte fælles retningslinier  

 for sådanne tilladelser.
Afgørelsen må træffes ud fra et samlet skøn over  

 omstændighederne med særlig vægt på hensynet til det forsvarlige, jfr. § 8,  

 stk. 2. Det kan ikke udtømmende opregnes, hvad hensynet til det forsvarlige  

 kræver, men der bør bl.a. lægges vægt på elevens alder og udvikling,  

 trafikforholdene i skolens nærhed samt ærindets karakter.
Tilladelse bør ikke  

 gives, dersom elevens ærinde uden skade vil kunne opsættes til tiden efter  

 undervisningens ophør.
Dersom den enkelte lærer måtte være i tvivl om,  

 hvorvidt en tilladelse bør gives, bør han henvise eleven til skolens ledelse.
Reglen i § 8, stk. 3, er udformet med henblik på, at man, hvor forholdene  

 måtte gøre det forsvarligt, kan skabe mulighed for, at de ældre elever kan  

 forlade skolen i frikvartererne.
En sådan ordning kan eventuelt tænkes  

 etableret for pauser af længere varighed.
Med hensyn til elevernes medvirken  

 henvises til bemærkningerne til § 7, stk. 2. Spørgsmålet om, hvorvidt enkelte  

 elever bør kunne udelukkes fra adgangen til at forlade skolen, bør afgøres  

 efter lignende synspunkter som anført i bemærkningerne til § 7, stk. 3.
 Ad § 9.
De kommunale myndigheder har ansvaret for, at bygningerne og legepladsen  

 er indrettet på en sådan måde, at der ikke er særlige faremomenter til stede.  

 For så vidt skolens lærere skønner, at der er faremomenter til stede, som de  

 lokale myndigheder ikke har været opmærksomme på, påhviler det lærerne at  

 henlede myndighedernes opmærksomhed på sådanne forhold.
Det må herefter  

 afgøres af myndighederne, hvorvidt de påpegede faremomenter bør fjernes.
 Undervisningsministeriet, den 25. marts  

 1976.
 Ritt Bjerregaard.
/H.
Kemp.
 Bilag.
 Bekendtgørelse nr. 208 af 25. marts 1976 om skolernes tilsyn med  

 eleverne i folkeskolen.
