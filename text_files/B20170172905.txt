 Bekendtgørelse om kontrol og tilsyn med udbetalinger af pristillæg og andre ydelser til elproduktionsanlæg m.v.
 I medfør af § 84, stk. 4, § 85 a, § 88, stk. 1, § 90 og § 92 i lov om elforsyning, jf. lovbekendtgørelse nr. 418 af 25. april 2016, som ændret ved lov nr. 1756 af 27. december 2016 og lov nr. 1667 af 26. december 2017, § 30 i lov om fremme af vedvarende energi, jf. lovbekendtgørelse nr. 1288 af 27. oktober 2016, som ændret ved lov nr. 1756 af 27. december 2016, og § 1, stk. 3 i lov om pilotudbud af pristillæg for elektricitet fremstillet på solcelleanlæg, jf. lov nr. 261 af 16 marts 2016, fastsættes:
Kapitel 1 Anvendelsesområde og definitioner § 1. Denne bekendtgørelse omhandler Energistyrelsens tilsyn og kontrol med udbetalinger til nedennævnte formål:
 1) Betaling af pristillæg m.v. til elektricitet efter bestemmelserne i kapitel 9 i lov om elforsyning, kapitel 6 i lov om fremme af vedvarende energi og regler fastsat i medfør af disse bestemmelser.
 2) Dækning af omkostninger til nettilslutning af elproduktionsanlæg, som ifølge § 67 i lov om elforsyning påhviler netvirksomheden.
 3) Dækning af omkostninger til vindmøllers nettilslutning og omkostninger ved, at en vindmølle er nettilsluttet, som ifølge regler fastsat efter § 30 i lov om fremme af vedvarende energi påhviler net- eller transmissionsvirksomheden.
 4) Betaling af pristillæg for elektricitet fremstillet på solcelleanlæg, jf. lov nr. 261 af 16. marts 2016 (lov om pilotudbud af pristillæg for elektricitet fremstillet på solcelleanlæg).
Kapitel 2 Tilsyn og kontrol med udbetaling § 2. Energistyrelsen skal udføre tilsyn og kontrol med udbetalinger som nævnt i § 1. Oplysninger indberettet til stamdataregistret som nævnt i kapitel 3 anvendes i forbindelse med tilsyn og kontrol.
 § 3. Energinet skal senest 5 måneder efter regnskabsårets afslutning fremlægge et revideret regnskab med revisionserklæring for udbetalinger som nævnt i § 1.
 Stk. 2. Energinet skal udarbejde en redegørelse for, hvilke foranstaltninger virksomheden har truffet eller vil træffe for at berigtige forhold, der har givet anledning til eventuelle bemærkninger i revisionserklæringer.
§ 4. Revideret årsregnskab for Energinet, jf. § 12, stk. 1, nr. 1, i lov om Energinet, sendes til Energistyrelsen og Energitilsynet.
Energitilsynet påser, at der ikke er anmærkninger i revisionserklæringerne.
Såfremt der i revisionserklæringerne er anmærkninger om lovovertrædelser eller tilsidesættelser af forskrifter af væsentlig betydning for udbetalinger som nævnt i § 1, giver Energitilsynet meddelelse herom til Energistyrelsen.
 Stk. 2. Energistyrelsen kan træffe bestemmelse om frister for indsendelse af regnskaber m.v. som nævnt i stk. 1 og om formkrav til det indsendte.
 § 5. Energistyrelsen fastsætter en revisionsinstruks for Energinets revision af regnskab for udbetalinger som nævnt i § 3.
 Stk. 2. Revisionen udføres af statsautoriseret eller registreret revisor.
Kapitel 3 Stamdataregistret for elproduktionsanlæg § 6. Stamdataregistret skal efter Energistyrelsens nærmere bestemmelse indeholde oplysninger om 1) produktionsanlæggets/energilagerets ejerforhold, 2) produktionsanlæggets/energilagerets placering, nettilslutning, kapacitet og tekniske forhold i øvrigt, 3) produktion, brændselsform og -mængder og lignende, 4) betaling for elproduktion og andre omkostninger som nævnt i § 1, og oplysninger af betydning for fastsættelsen af betalingen og 5) andre forhold af betydning for administrationen af lov om elforsyning og lov om fremme af vedvarende energi, herunder miljøforhold og forsyningssikkerhed.
 § 7.  Energistyrelsen varetager den løbende drift af stamdataregistret og udarbejder og ajourfører de i § 6 nævnte oplysninger om elproduktioner og elproduktionsanlæg/energilagre i det sammenhængende elforsyningssystem.
 Stk. 2. Energistyrelsen kan bestemme, at net- og transmissionsvirksomheder skal meddele fornødne oplysninger til brug for Energistyrelsens udførelse af de i stk. 1 nævnte opgaver, herunder at nærmere angivne oplysninger skal indberettes til bestemte tidsfrister og i nærmere angivet form.
 Stk. 3. Energistyrelsen kan bestemme, hvorledes net- og transmissionsvirksomheder skal dokumentere kvaliteten af oplysninger, som de meddeler til brug for stamdataregistret.
§ 8. Energistyrelsen kan fastsætte krav til kvaliteten af de oplysninger, som indhentes og udarbejdes til brug for stamdataregistret.
Energistyrelsen kan udarbejde et kvalitetsstyringssystem for indhentning og udarbejdelse af oplysninger til brug for stamdataregistret og for, hvorledes Energistyrelsen sikrer kvaliteten af oplysninger fra net- og transmissionsvirksomhederne, jf. § 7, stk. 3.
 § 9.  Energistyrelsen og net- og transmissionsvirksomheder kan bestemme, at elproducenter/ejere af energilagre skal give nødvendige oplysninger til brug for Energistyrelsens tilsyn og kontrol efter § 2 og til brug for ajourføring af stamdataregistret.
 Stk. 2. Energistyrelsen og net- og transmissionsvirksomheder kan bestemme, at nærmere angivne oplysninger som nævnt i stk. 1 skal indberettes inden for bestemte tidsfrister og i nærmere angivet form.
 Stk. 3. Energistyrelsen og net- og transmissionsvirksomheder kan til brug for Energistyrelsens tilsyn og kontrol efter § 2 bestemme, at elproducenter/ejere af energilagre skal indsende nærmere angivet dokumentation for nødvendige oplysninger om brændselsanvendelse og lignende i elproduktionsanlæg/energilagre.
 Stk. 4. Energistyrelsen kan bestemme, at elproducenter/ejere af energilagre inden for en fastsat frist skal ajourføre en tilsendt udskrift af oplysninger i stamdataregistret om deres elproduktionsanlæg/energilagre og sende de ajourførte oplysninger til net- eller transmissionsvirksomheden for det respektive net, som anlægget er tilsluttet.
Kapitel 4 Måling og kontrol med måling § 10. Hvis en elproducent har flere elproduktionsanlæg, som anvender forskellige brændsler, skal elproduktionen måles på hvert anlæg, således at produktionen kan opdeles i andele svarende til de andele, hvortil der kan ydes pristillæg, og eventuelt den andel, som kan sælges uden pristillæg.
 Stk. 2. Hvis en elproducent anvender forskellige brændsler i samme elproduktionsanlæg, skal forbruget af hvert brændsel måles eller beregnes på anden måde, således at elproduktionen kan opdeles forholdsmæssigt i andele svarende til de andele, hvortil der kan ydes pristillæg, og eventuelt den andel, som kan sælges uden pristillæg.
Stk. 3. Elproduktion ved flere brændsler fordeles forholdsvis efter brændværdi og under hensyntagen til eventuelle ændringer i anlæggets elvirkningsgrad på grund af anvendelsen af flere brændsler.
Energistyrelsen fastsætter en standardberegning af brændværdier og offentliggør beregningen på hjemmesiden www.ens.dk.
 Stk. 4. Energistyrelsen kan efter anmodning fra en elproducent godkende en anden brændværdi end nævnt i stk. 3 for et nærmere angivet brændsel, hvis elproducenten dokumenterer, at brændværdien afviger fra den værdi, der følger af standardberegningen.
 Stk. 5. Net- og transmissionsvirksomheder kan bestemme, at elproducenter skal indsende nærmere angivet dokumentation for rigtigheden af målerudstyr, der har betydning for opgørelse af brændselsanvendelse og lignende i elproduktionsanlæg.
§ 11. Net- og transmissionsvirksomheder skal i overensstemmelse med gældende forskrifter kontrollere rigtigheden af elmåling for elproduktionsanlæg/energilagre, som er nettilsluttet i deres respektive net.
Kontrol med elmåling omfatter kontrol af målerudstyr og udstyr til behandling og formidling af måleresultater til DataHub, jf. § 5, nr. 2 i lov om elforsyning.
Stk. 2. Elmåling skal ske ved en måler, som opfylder Energinets fastsatte specifikationer.
Elproducenten/ejeren af energilagret afholder omkostninger til måling, herunder til opsætning af måler, dokumentation af måleudstyr, udførelse af målinger og nødvendige administrative omkostninger herved.
 Stk. 3. Net- og transmissionsvirksomheder skal årligt sende en redegørelse til Energinet om gennemførelsen af kontrollen efter stk. 1. Energinet kan træffe bestemmelse om emner, der skal belyses i redegørelsen, og fastsætte frist for udarbejdelse og indsendelse af redegørelsen til Energinet.
 Stk. 4. Net- og transmissionsvirksomheder skal efter anmodning fra Energinet oplyse, hvilke skridt de har taget for at berigtige konstaterede fejl i målinger.
Kapitel 5 Klage og straffebestemmelser § 12. Energistyrelsens afgørelser efter denne bekendtgørelse kan ikke påklages til anden administrativ myndighed.
§ 13. Med mindre højere straf er forskyldt efter anden lovgivning, straffes med bøde den, der 1) afgiver urigtige oplysninger om forhold, hvorom vedkommende er forpligtet til at give oplysning efter bestemmelserne i denne bekendtgørelse, eller undlader at afgive sådanne oplysninger, 2) overtræder bestemmelserne i §§ 3-5 om udarbejdelse og revision af regnskaber eller bestemmelserne i § 7 om udarbejdelse og ajourføring af oplysninger til brug for stamdataregistret eller 3) overtræder bestemmelserne i § 11 om kontrol af rigtigheden af elmålere.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttrædelse § 14. Bekendtgørelsen træder i kraft den 1. januar 2018.
 Stk. 2. Bekendtgørelse nr. 1208 af 14. november 2014 om kontrol og tilsyn med udbetalinger til visse elproduktioner og elproduktionsanlæg m.v. ophæves.
