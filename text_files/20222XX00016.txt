Skriftlig fremsættelse (19. december 2022) Kulturministeren (Jakob Engel-Schmidt):
 Herved tillader jeg mig for Folketinget at fremsætte:
Forslag til lov om ændring af lov om radio- og fjernsynsvirksomhed m.v.  (Ændring af beskikkelsesperiode for DRs bestyrelse) (Lovforslag nr.
L 9) Med lovforslaget ønsker regeringen (Socialdemokratiet, Venstre og Moderaterne) at gennemføre et element af Medieaftale for 2022-2025: Den demokratiske samtale skal styrkes af 21. maj 2022 mellem den tidligere regering (Socialdemokratiet), Socialistisk Folkeparti, Radikale Venstre, Enhedslisten, Frie Grønne, Alternativet og Kristendemokraterne.
Det sker ved ændringer af lov om radio- og fjernsynsvirksomhed m.v.
Det fremgår af medieaftalen, at DR skal have en stærk og uafhængig bestyrelse, som understøtter udviklingen af DR som en moderne medievirksomhed.
Af aftalen fremgår, at beskikkelsesperioden for den siddende bestyrelse i DR forlænges, således at der kan igangsættes et udvalgsarbejde med henblik på at fremlægge forslag til en ny udpegningsmodel for DRs bestyrelse.
Formålet med forlængelsen af den siddende bestyrelses beskikkelsesperiode er at sikre, at der er kontinuitet og stabilitet i DR's øverste ledelse, mens der pågår et udvalgsarbejde.
Derudover præciserer lovforslaget den gældende praksis angående udskiftninger i bestyrelsen inden for beskikkelsesperioden.
 Indholdet af nærværende lovforslag indgik i Forslag til Lov om ændring af lov om radio- og fjernsynsvirksomhed m.v. og lov om mediestøtte (Ændring af beskikkelsesperiode for DRs bestyrelse, modernisering af Public Service-Puljen og ændringer i mediestøtten), der blev fremsat den 6. oktober 2022. Lovforslaget bortfaldt ved valgudskrivelsen den 6. oktober 2022. Elementet fra lovforslaget angående ændringen af beskikkelsesperioden for DR's bestyrelse fremsættes nu som et særskilt lovforslag, da DRs nuværende bestyrelse udløber per 31. december 2022, hvorfor en forlængelse af beskikkelsesperioden skal træde i kraft således, at forlængelsen af bestyrelsens beskikkelsesperiode finder anvendelse, inden deres periode udløber.
 Det foreslås derfor, at lovforslagets bestemmelser om den toårige forlængelse af beskikkelsesperioden for DRs bestyrelse, som blev beskikket i perioden 1. januar 2019 til 31. december 2022, træder i kraft den 28. december 2022 og dermed inden, beskikkelsesperioden for denne bestyrelse ellers ville udløbe.
 Folketinget anmodes af samme grund om en hastebehandling af lovforslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
