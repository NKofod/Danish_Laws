Skriftlig fremsættelse (14. januar 2000) Peter Skaarup (DF):
 Herved tillader jeg mig for Folketinget at  

 fremsætte:
 Forslag til folketingsbeslutning om  

 retsforfølgelse af personer med tilhørsforhold til visse  

 politiske, autonome, multietniske eller lignende grupperinger og gadebander,  

 der virker ved vold og hærværk.
(Beslutningsforslag nr.
B 65).
 Efter forslagsstillernes opfattelse er det  

 utilfredsstillende, at visse persongrupper i det danske samfund laver uro og  

 ballade, vold, hærværk og kriminalitet.
Det har de senere år vist sig, at visse  

 persongrupper optræder samlet og på en måde, så man  

 umiddelbart ville tro, at der var tale om en formaliseret gruppering, der kan  

 sidestilles med en forening.
Eksempelvis har flere rocker-, autonome-,  

 nazistiske- og Nørrebrogrupperinger en optræden, der kunne  

 forlede folk til at tro, at der er tale om en formel dannet forening, fordi  

 nogle af grupperingerne i hvert fald udadtil har en leder i form af en  

 talsmand, der varetager f.eks. udtalelser til offentligheden.
Opfattelsen af, at sådanne uformelle grupperinger  

 har kunnet sidestilles med de foreninger, der efter grundlovens § 78 »virker ved eller søger at nå deres  

 mål med vold, anstiftelse af vold eller lignende strafbar  

 påvirkning af anderledes tænkende«, og  

 dermed har kunnet opløses ved dom, har gennem årene afstedkommet  

 politiske ønsker om, at anklagemyndigheden forsøgte sig med en  

 sag mod eksempelvis en rockerrelateret »forening« med påstand  

 om opløsning.
Men anklagemyndighedens problem har bl.a. været,  

 at disse grupperinger ikke har kunnet sidestilles med en formel forening, og  

 dermed har forsøget ikke været gjort.
 Det er et karakteristisk træk ved visse  

 grupperinger, at de destabiliserer samfundet og ønsker at regere gaden  

 og nærmiljøet gennem uro, ballade, vold, hærværk og  

 frygt, mens andre udøver omfattende kriminalitet til dels organiseret,  

 idet den er styret gennem grupperingen.
 Der er derfor fortsat god grund til at interessere sig for  

 de uformelle og ustrukturerede grupperinger, og beslutningsforslaget bygger  

 på den tankegang, at man skal kriminalisere tilhørsforholdet til  

 disse grupperinger og dermed give politiet mulighed for at tage fat i de  

 personer, der har omgang med grupperingen.
 Det er forslagsstillernes opfattelse, at man gennem en  

 kriminalisering af tilhørsforholdet til grupperingen vil kunne  

 få mange - bl.a. unge - til ikke at have omgang med en gruppering, som  

 virker ved eller udøver vold, hærværk eller lignende, og  

 dermed vil man komme problemerne med de uheldige grupperingsdannelser og  

 bander til livs.
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
