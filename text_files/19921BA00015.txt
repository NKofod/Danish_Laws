Nr BSF 15 Forslag til folketingsbeslutning om revision af myndighedsloven Fremsat af Frank Jensen (S) Dorte Bennedsen (S) Erling Christensen (S) Ole  

 Espersen (S) Holger Graversen (S) Lise Hækkerup (S) Karen Jespersen (S) Lissa  

 Mathiasen (S) den 4. november 1992 Folketinget opfordrer regeringen til inden udgangen af januar måned 1993 at fremsætte et lovforslag til revision af den gældende myndighedslov.
 Formålet er at skabe den lovmæssige sikkerhed for, at der ved skilsmisse  

 eller andre familiebrud findes den løsning, der er bedst for barnet,  

 herunder:
 1) Sikre barnet den tætte kontakt til begge sine forældre, som det var  

 hensigten med indførelsen af aftale om fælles forældremyndighed.
 2) Fjerne de indbyggede mekanismer i dansk lovgivning eller praksis, som  

 afholder forældre fra at påtage sig det fulde forældreansvar.
 3) Sikre en udjævning i tildelingen af forældremyndigheden mellem kønnene.
 4) Begrænse og effektivisere sagsmængden gennem ændring af lovgivning og  

 praksis i danske forældremyndigheds- og samværssager.
 5) Omlægge samværsreglerne for at sikre barnets tarv.
 Regeringen opfordres til at nedsætte et udvalg til belysning af  

 udviklingen i myndighedssager og til løbende at komme med indstilling om  

 ændring af praksis på området til justitsministeren.
Bemærkninger til forslaget Forslaget er en genfremsættelse fra folketingsåret 1991-92 af  

 beslutningsforslag nr.
B 87. Se Folketingstidende, folketingsåret 1991-92,  

 forhandlingerne sp. 9044, 9847 og tillæg A sp. 6589.
Udformningen af myndighedsloven og dermed reglerne om forældremyndighed og  

 samværsret bygger i udstrakt grad på betænkning nr. 985/1983  

 »Forældremyndighed og samværsret«, som fortrinsvis er en juridisk  

 revision af den dengang gældende lov.
Udgangspunktet for ændringerne var  

 overvejelser og forslag fra henholdsvis Ægteskabsudvalget og  

 Børnekommissionen, nedsat i 1969 og 1975.
 Med de familiemæssige ændringer, der har fundet sted de senere år, er det  

 spørgsmålet, om man stadig kan sige, at de 2 udvalgs undersøgelser er  

 tidssvarende, idet konklusionerne i undersøgelserne og dermed den nuværende  

 myndighedslov bygger på 15 til 20 år gamle resultater.
I mellemtiden er der fremkommet nye og væsentlige undersøgelser, som  

 understreger familiens ændrede struktur i samfundet.
Derved får børnene også  

 en anden placering i forhold til deres forældre.
Men børnene er i modsætning til forældrene ude af stand til at handle selv  

 og er derfor underlagt forældremyndighedsindehaverens ønsker.
Denne  

 afhængighed af forældremyndighedsindehaverens beslutninger fordrer, at  

 lovgivningen sikrer, hvad der er bedst for barnet.
Der er sket en hastig ændring i forholdet mellem børn født i og uden for  

 ægteskab.
Hvor der for 20 år siden næsten ingen børn blev født uden for  

 ægteskabet, drejede det sig for 10 år siden om knap 30 pct. af alle børn.
I  

 1989 fandt man, at næsten halvdelen af alle børn blev født uden for ægteskab  

 (iflg.
EF Eurostat 45 pct.).
Andre undersøgelser fastslår, at myndighedslovens intentioner om, at  

 barnet skal bevare en tæt kontakt til begge sine forældre også efter et  

 parforholdsbrud (§ 23), ikke på det nuværende grundlag er opfyldt.
Ifølge  

 Socialforskningsinstituttets undersøgelse offentliggjort i publikation 155  

 fra 1987 fremgår det, at kun i ca. 20 pct. af tilfældene finder denne hyppige  

 kontakt mellem barn og den ikke samlevende forælder sted 4 år efter bruddet.  

 En anden vigtig konklusion, der drages i undersøgelsen, er, at den kontakt,  

 som skabes umiddelbart efter et brud, ofte bliver gældende fremover.
Det  

 betyder, at hvis der bestemmes en mindre samværsret, forbliver kontakten  

 mellem barn og samværsforælder lille.
Omvendt betyder et udvidet samvær, at  

 en hyppig og tæt kontakt bevares mellem barn og samværsforælder.
Det fremgår derfor af de nyere undersøgelser, at den hyppige kontakt til  

 begge forældre mangler for 80 pct. af alle børn fra brudte parforhold.  

 Samtidig fremgår det, at op mod halvdelen af alle skolebørn ikke lever sammen  

 med begge forældre.
Dette sammenholdt betyder, at ca. 1/3 af børnene i en  

 tilfældig 5. klasse, ikke bor sammen med begge deres forældre og derudover  

 ikke har tæt kontakt til den ene forælder.
 Danmark har ratificeret FN's børnekonvention, der indeholder det erklærede  

 mål, at et barn under sin opvækst skal have en tæt kontakt til begge  

 forældre, men i over en tredjedel af tilfældene gives denne tryghed  

 tilsyneladende ikke.
Bemærkninger til de enkelte punkter Ad 1 Der har nu i mere end 6 år været mulighed for at aftale fælles  

 forældremyndighed mellem forældre, der ikke lever sammen, og for ugifte  

 forældre.
Denne mulighed blev skabt i erkendelse af, at barnets behov for 2  

 ligeværdige forældre er uafhængigt af forældrenes ægteskabelige status.
På baggrund af en voldsomt stigende tendens til, at børn fødes uden for  

 ægteskab, må det antages, at loven fremover vil få større betydning, uanset  

 om den virker efter hensigten eller ej.
Det er derfor vigtigt tidligt at være  

 opmærksom på, på hvilke områder loven eventuelt skal ændres.
Et af de områder, der bør overvejes, er, i lyset af at 45 pct. af alle  

 børn fødes uden for ægteskabet, om det er rimeligt, at disse børn ved fødslen  

 i realiteten kun har een forælder med forældreansvar.
Det synes således at  

 være »naturligt«, at barnet fra fødslen automatisk har 2 forældre  

 med forældreansvar.
Først når mindst en af forældrene aktivt gør krav på en  

 indskrænkning af forældremyndigheden, bør det overvejes at fratage den ene af  

 forældrene forældremyndigheden.
Ved at ændre dette udgangspunkt oplever  

 forældrene sig i langt højere grad som ligeværdige forældre, og på denne måde  

 sikrer man sig sandsynligvis også en højere grad af ansvarlighed fra begge  

 forældres side.
Det bør også overvejes, om det er hensigtsmæssigt, at fælles  

 forældremyndighed skal ophæves, når blot den ene af forældrene ønsker  

 det.
Ofte vil en ophævelse af fælles forældremyndighed ikke være et udtryk  

 for, hvad der er bedst for barnet, men i højere grad afspejle hensynet til  

 den ene af forældrene.
Derfor bør et sådant krav heller ikke automatisk  

 efterkommes, men kun når det reelt er i overensstemmelse med, hvad der er  

 bedst for barnet.
Spørgsmålet om, at fælles forældremyndighed ved uenighed  

 skal ophæves, vil derimod ofte betyde, at man tvinger forældrene ud i en  

 »alt eller intet«-situation, hvor alt sættes på eet bræt og  

 vinderen får det hele og taberen mister næsten alt.
Tabere vil være barnet og den forælder, der mister del i  

 forældremyndigheden.
Men selv vinderen i et sådant opgør kan ofte også blive  

 en taber på længere sigt.
Havde der været en myndighed, som kunne skære  

 igennem og afgøre, hvor barnet skulle bo, ud fra hvad der er bedst for  

 barnet, ville man undgå at tilspidse situationen og ofte kunne fastholde  

 begge forældres samarbejde om barnet.
En typisk anledning til at kræve ophævelse af fælles forældremyndighed er,  

 at en forælder ønsker at flytte og ønsker, barnet skal flytte med.
Dette kan  

 kun lade sig gøre, hvis forældrene er enige derom.
Er de ikke det,  

skal den fælles forældremyndighed ophæves, når den ene forælder  

 forlanger det.
Sagen bliver naturligvis kun rejst, hvis forælderen, der  

 ønsker at flytte, forventer at vinde sagen, og årsagen, nemlig flytningen,  

 bliver ofte ikke bekendtgjort før efter en afgørelse ved domstolen.
På denne  

 måde bliver den ene forælder og hensynet til barnet tilsidesat, alene fordi  

 en ophævelse af fælles forældremyndighed ikke skal begrundes.
Ad 2 Det viser sig i praksis, at det er svært at fastholde det mål, at et barn  

 har ret til en tæt kontakt til begge sine forældre.
Spørgsmålet er da,  

 hvorfor denne tætte kontakt går tabt, og hvad der kan gøres for at bevare  

 den.
Hvilke forhindringer er det, som ikke bliver overvundet i 80 pct. af  

 samværssagerne? Det er vigtigt at kende årsagen.
Skyldes det økonomien,  

 forældrenes fortsatte konflikt, en for restriktiv praksis, for dårlig  

 rådgivning, sabotage af samvær, forældrenes ligegyldighed med deres børn,  

 start af ny kernefamilie, eller er der andre begrundelser for ikke at påtage  

 sig det fulde forældreansvar.
Det ville være oplagt at stille flere krav til barnets forældre om at  

 deltage i omsorgen for barnet og i højere grad handle ud fra, hvad der er  

 bedst for barnet.
Det kan således være et krav, at begge forældre har pligt  

 til at deltage i et rådgivningsmøde til afklaring af indbyrdes uenighed om  

 barnets forhold.
Den nuværende ordning med § 27a-rådgivning er kun et tilbud  

 og gennemføres hovedsagelig kun med accept fra begge forældre.
Undersøgelser  

 viser desuden, at rådgivningen ofte afslås af den forælder, som har fået  

 forældremyndigheden alene.
Ifølge ombudsmandens rapport fra 1988 »70  

 sager fra familiedirektoratet« afslår 60 pct. rådgivningstilbudet, når  

 de har vundet forældremyndigheden.
Det tilsvarende tal for samværsforældre er  

 20 pct.
En rådgivningsmyndighed med sanktionsmuligheder kan måske i højere grad  

 end den nuværende frivillige § 27a-rådgivning medvirke til indirekte at  

 motivere forældre til primært at varetage barnets interesser.
Sanktionen  

 kunne f.eks. være af økonomisk art, men også af mere vidtgående karakter.
Det  

 burde kunne »betale sig« at samarbejde om, hvad der er bedst for  

 barnet.
Som forholdene er i dag, findes der en række eksempler på, at  

 forældrene handler mod, hvad der er bedst for barnet, for at opnå egoistiske  

 mål.
Sluttelig ser det ud til, at det er nødvendigt at tilføje den særlige  

 passus, at vedholdende sabotage mod et rimeligt samvær kan medføre overførsel  

 af forældremyndigheden.
Denne sætning om modarbejdelse af samværsret var  

 oprindelig med i lovudkastet i 1985-loven, men blev slettet på grund af, at  

 man ikke mente, det var nødvendigt at nævne enkelte årsager, der kunne  

 medføre overførsel af forældremyndigheden.
Det ser dog ud til at være  

 nødvendigt at præcisere det direkte i loven, idet der endnu ikke er noget  

 eksempel på, at muligheden er blevet taget i brug.
Det er til trods for, at  

 der har været afprøvet sager ved Højesteret, hvor det efter 6 års vedvarende  

 modarbejdelse af en samværsret ikke medførte en overførsel af  

 forældremyndigheden.
Ad 3 Ved afgørelse af placering af forældremyndigheden ved dansk domstol  

 afgøres sagerne næsten altid til mødrenes fordel.
Ifølge den eneste  

 dyberegående undersøgelse af emnet tildeles kvinderne forældremyndigheden i  

 ca. 85 pct. og mændene i ca. 15 pct. af sagerne (S.
Danielsen, Juristen 1982,  

 forældremyndighedsdomme). Spørgsmålet er, om denne fordeling er et reelt  

 udtryk for, hvad der er bedst for barnet og i givet fald, hvorfor fædrene  

 står så svagt.
 Det må være vigtigt for et samfund, som ønsker ligeværd som et af sine  

 grundprincipper, at børn vokser op med denne indstilling i deres omgivelser.  

 Kan samfundet acceptere en så skæv fordeling af forældremyndigheden, når  

 forskellen i dag på at have forældremyndigheden og at være samværsforælder er  

 så stor? Hvad der ligger til grund for de konkrete afgørelser om  

 forældremyndighed, er noget forskelligt, men en typisk konklusion vil være,  

 at forældrene findes lige egnede, og at moderen tildeles forældremyndigheden.  

 I disse tilfælde bør det overvejes at give retten mulighed for at tildele  

 fælles forældremyndighed, hvis det skønnes at være bedst for barnet.
Ad 4 Danmark adskiller sig på myndighedsområdet i dag meget fra de øvrige  

 nordiske lande.
Vi har i Danmark ti gange så mange samværsretssager som i  

 Sverige og Norge.
I Danmark behandles der årligt omkring 3.000 sager ved  

 statsamterne, medens vores 2 nabolande ligger på 300-400 sager.
Forklaringen på dette skal ifølge landsdommer Svend Danielsen findes i den  

 forskel, der eksisterer i den lovbestemte procedure, der er etableret mellem  

 Danmark og de øvrige nordiske lande i 80'erne.
I Norge og Sverige fastlægger  

 domstolene samværsbetingelserne samtidig med fastlæggelse af  

 forældremyndigheden.
I Danmark tager domstolene sig kun af  

 forældremyndighedsplaceringen.
Statsamterne tager sig af samværsaftalerne.
 Det bør overvejes, om de erfaringer, de øvrige nordiske lande har opnået,  

 kan anvendes ved en myndighedslovsrevision i Danmark med det sigte at  

 begrænse og effektivisere sagsmængden.
Ad 5 Samværsretten skal sikre en tæt kontakt til den forælder, som barnet ikke  

 bor sammen med til daglig.
Den nugældende praksis medfører et samværsomfang  

 på mellem 50 og 60 overnatninger pr. år.
Dette samvær gives i ca. halvdelen  

 af sagerne.
I de resterende sager gives som hovedregel mindre samvær.  

 Specielt bemærkelsværdigt for Danmark er det høje antal af afslag på samvær.  

 Der gives i Danmark afslag på mere end hver 10. ansøgning om samværsret.
Det  

 betyder, at man efter nugældende praksis kun sjældent fastsætter et  

 samværsomfang, som i tid giver mulighed for den ønskede tætte kontakt mellem  

 barn og samværsforælder.
Ifølge Børnekommissionens vurderinger kræver en tæt  

 kontakt samvær mindst 1 gang om ugen, hvilket i praksis betyder et  

 samværsomfang på 80-90 overnatninger pr. år.
En anden konsekvens af den danske lovgivning er, at praksis ved  

 fastsættelse af samværsomfanget reelt er en fastsættelse af den maksimale  

 samværsret.
Andre lande, f.eks.
Norge, har valgt at fastsætte en minimal  

 samværsret direkte i loven.
Det betyder, at udgangspunktet for samvær er  

 fastlagt, og at eventuelle ændringer kræver, at den forælder, der ønsker en  

 ændring, også skal sandsynliggøre, at ændringen er bedst for barnet.
 Disse minimumssamværsrettigheder bør overvejes indført i den danske  

 myndighedslov.
