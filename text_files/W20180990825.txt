Ligebehandlingsnævnets afgørelse om handicap - ansættelse - ej medhold J.nr. 18-54098 En mand klagede over påstået forskelsbehandling på grund af handicap i forbindelse med, at han fik afslag på ansættelse i en stilling.
Der var ikke oplysninger, der gav anledning til at formode, at manden i forbindelse med afslaget på ansættelse havde været udsat for forskelsbehandling på grund af handicap.
Ligebehandlingsnævnet afviste derfor at behandle klagen med henvisning til, at det var åbenbart, at manden ikke kunne få medhold i sin klage.
Afgørelsen blev truffet af nævnets formand.
 Klagen drejer sig om påstået forskelsbehandling på grund af handicap i forbindelse med, at klager fik afslag på ansættelse.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling Klager søgte en stilling som datateknikerelev hos indklagede, og han deltog i en ansættelsessamtale.
Ved mail af 3. september 2018 fik klager afslag på ansættelse.
Af afslaget fremgår bl.a.:
Tak for sin ansøgning til stillingen Datatekniker-elev med speciale i programmering [].
Vi har modtaget 40 ansøgninger.
Efter en samlet vurdering af de indkomne ansøgninger skal vi hermed meddele dig, at stillingen er besat til anden side.
Vi har lagt vægt på både de faglige og personlige kvalifikationer i vores valg af kandidat.  Klagen blev indbragt for Ligebehandlingsnævnet den 4. september 2018.
 Sagen er i nævnet behandlet sammen med fire andre sager fra klager, jf. 18-54059, 18-54063, 18-56086, 18-55333.
 Ved afgørelse af 25. september 2018 afviste nævnet at behandle klagers sager med sagsnummer 18-37019, 18-38980, 18-44479 og 18-46122.
 Efter indholdet af den konkrete klage og på baggrund af klagers øvrige sager i nævnet har nævnet ikke fundet anledning til at foretage høring af indklagede.
Klagers bemærkninger Klager gør gældende, at han fik afslag på ansættelse på grund af sit handicap.
 Det er klagers opfattelse, at indklagede mener, at han ville være en for stor belastning for virksomheden, og at han ikke ville passe ind som datatekniker.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle ansøgere til ledige stillinger ved ansættelse.
 Ved forskelsbehandling forstås enhver direkte eller indirekte forskelsbehandling på grund af handicap.
Der foreligger direkte forskelsbehandling, når en person på grund af handicap behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer med handicap ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opnå det er hensigtsmæssige og nødvendige.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i klagen.
 Det er den person, der anser sig for krænket, som skal påvise faktiske omstændigheder, som giver anledning til at formode, at der er udøvet forskelsbehandling.
 Der er ikke i klagen eller i sagen i øvrigt oplysninger, der giver anledning til at formode, at klager i forbindelse med afslaget på ansættelse har været udsat for forskelsbehandling på grund af handicap.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
