Fremsat den 3. juli 2015 af skatteministeren (Karsten Lauritzen) Forslag til Lov om ændring af opkrævningsloven og selskabsskatteloven (Ændring af rentetillæg for afregning af selskabsskat og begrænsning af indestående på skattekontoen m.v.) § 1 I opkrævningsloven, jf. lovbekendtgørelse nr. 569 af 28. maj 2014, som ændret ved § 3 i lov nr. 1500 af 23. december 2014 og § 21 i lov nr. 1532 af 27. december 2014, foretages følgende ændringer:
 1. § 1, stk. 2, 2. pkt., affattes således:
»I de tilfælde, der er nævnt i § 16, gælder kapitel 5, § 8, stk. 1, nr. 4, § 12, stk. 5, og § 13, tillige betalinger vedrørende andet end skatter og afgifter.« 2. I § 8, stk. 1, nr. 4, udgår »og 2«.
 3. § 16 affattes således:
 »§ 16. Nedenstående ind- og udbetalinger fra og til virksomheder, selskaber, fonde og foreninger, offentlige myndigheder, institutioner m.v. indgår i én samlet saldoopgørelse (skattekontoen) efter reglerne i dette kapitel:
 1) Skatter og afgifter omfattet af denne lovs § 1, stk. 1 og 2.
 2) Betalinger efter selskabsskatteloven, fondsbeskatningsloven, kulbrinteskatteloven, toldloven, lov om fremskyndet tilbagebetaling af visse afgifter, lov om afgift af skadesforsikringer, tinglysningsafgiftsloven og lov om afgift af bidraget til Arbejdsmarkedets Erhvervssygdomssikring og af arbejdsulykkeserstatninger m.v.
 3) Gebyr og tilskud vedrørende dæk, jf. miljøbeskyttelseslovens §§ 53 og 53 a.
 4) Betaling vedrørende batterier og akkumulatorer og udtjente batterier og akkumulatorer, jf. miljøbeskyttelseslovens § 9 u, stk. 2.
 5) Miljøbidrag, jf. § 3 i lov om miljøbidrag og godtgørelse i forbindelse med ophugning og skrotning af biler.
6) Bøder, gebyrer og renter vedrørende de ovennævnte love og betalinger.« 4. I § 16 a, stk. 1, 1. pkt., udgår »stk. 1 og 2«.
 5. I § 16 b, stk. 3, ændres »indbetaling af beløb« til: «frivillig indbetaling af acontoskat efter pensionsafkastbeskatningsloven«.
 6. § 16 c, stk. 2, affattes således:
»Stk. 2. En kreditsaldo forrentes ikke.« 7. § 16 c, stk. 4, affattes således:
»Stk. 4. En kreditsaldo udbetales til virksomhedens nemkonto, medmindre virksomheden har ønsket en beløbsgrænse for udbetaling af en kreditsaldo.
En beløbsgrænse for udbetaling af en kreditsaldo kan højst udgøre 200.000 kr.
Udbetaling af en kreditsaldo kan ikke ske før, der kan udbetales mindst 100 kr.
Virksomheder kan uanset 3. pkt. anmode om at få ethvert beløb uanset størrelse udbetalt.
Udbetaling af en kreditsaldo kan ikke ske, hvis virksomheden mangler at indsende angivelser for afsluttede perioder eller at indsende selvangivelse, jf. § 12, stk. 4.« § 2 I selskabsskatteloven, jf. lovbekendtgørelse nr. 680 af 20. maj 2015, foretages følgende ændringer:
 1. I § 29 A, stk. 6, indsættes efter »den 20. november i indkomståret«: »samt den 1. februar i året efter indkomståret«.
 2. I § 29 B, stk. 1, ændres »stk. 2-10« til: »stk. 2-13«.
 3. I § 29 B, stk. 2, 5. pkt., indsættes efter »stk. 6«: »og 7«.
 4. § 29 B, stk. 4, affattes således:
»Stk. 4. Det beløb, hvormed indkomstskatten måtte overstige summen af ordinære acontoskatter med tillæg af eventuel udbytteskat, jf. kildeskattelovens § 67, stk. 2, reguleret for tillæg efter stk. 6, og af eventuelle frivillige acontoskatter reguleret for tillæg efter henholdsvis stk. 6 og 7, benævnes restskat.
Ved beregning af restskat indgår de ordinære og frivillige acontoskatter, uanset om betaling er sket.
Ved betaling af restskat skal der betales et tillæg på den efter stk. 10 fastsatte restskatteprocent af restskatten.« 5. § 29 B, stk. 5, 1. pkt., affattes således:
»Det beløb, hvormed indkomstskatten måtte være mindre end summen af ordinære acontoskatter med tillæg af eventuel udbytteskat, jf. kildeskattelovens § 67, stk. 2, reguleret for tillæg efter stk. 6 og af eventuelle frivillige acontoskatter reguleret efter henholdsvis stk. 6 og 7, benævnes overskydende skat.« 6. I § 29 B, stk. 5, 2. pkt., indsættes efter »ordinære«: »og frivillige«.
 7. I § 29 B, stk. 5, 3. pkt., ændres »stk. 7« til: »stk. 8«.
 8. § 29 B, stk. 5, 4. pkt., affattes således:
»Modsvares overskydende skat af en frivillig indbetaling af acontoskat foretaget efter den 20. november i indkomståret, men senest den 1. februar i året efter indkomståret, ydes ingen godtgørelse.« 9. I § 29 B, stk. 6, 1. pkt., indsættes efter »frivillige acontobetalinger«: »senest henholdsvis den 20. marts og den 20. november i indkomståret«.
 10. I § 29 B, stk. 6, 2. og 3. pkt., ændres »stk. 8« til: »stk. 9«.
 11. § 29 B, stk. 7-9, ophæves, og i stedet indsættes:
 »Stk. 7. Er der foretaget frivillig indbetaling af yderligere acontoskat efter den 20. november i indkomståret, men senest den 1. februar i året efter indkomståret, skal selskabet eller foreningen m.v. betale et tillæg fastsat efter stk. 11. Ydes der ikke godtgørelse af en overskydende skat efter § 29 B, stk. 5, 4. pkt., betales ingen tillæg efter stk. 11.
Stk. 8. Godtgørelsesprocenten, jf. stk. 5, fastsættes en gang årligt og beregnes som den gennemsnitlige indskudsbevisrente i Danmarks Nationalbank i perioden fra og med den 1. januar til og med den 30. september i indkomståret tillagt et fast tillæg på 0,75 procentpoint.
Herefter fradrages denne procentsats en andel svarende til den i § 17, stk. 1, nævnte procent ganget med 480/360, afrundet til en decimal.
Godtgørelsesprocenten kan dog ikke overstige 5 pct.
Stk. 9. Tillæggene efter stk. 6 beregnes som en procentsats af den frivillige acontoskat.
Procentsatsen fastsættes en gang årligt og beregnes som godtgørelsesprocenten ganget med 120/480, afrundet til en decimal.
Stk. 10. Restskatteprocenten, jf. stk. 4, fastsættes en gang årligt og beregnes på grundlag af et simpelt gennemsnit af den af Danmarks Nationalbank opgjorte kassekreditrente for ikkefinansielle selskaber i månederne januar til september i indkomståret med fradrag af en andel svarende til den i § 17, stk. 1, nævnte procent.
Herefter ganges procenten med 480/360 og afrundes til en decimal.
Restskatteprocenten kan dog ikke overstige 10 pct.
Stk. 11. Tillægget efter stk. 7 beregnes som en procentsats af den frivillige acontoskat.
Procentsatsen fastsættes en gang årligt og beregnes som procenten opgjort efter stk. 10 ganget med 70/360, afrundet til en decimal.
Stk. 12. Told- og skatteforvaltningen offentliggør indkomstårets godtgørelsesprocent, restskatteprocent og procenttillæg efter stk. 6 og 7 senest den 15. december i indkomståret.
Anvender selskabet eller foreningen m.v. et andet indkomstår end kalenderåret (forskudt indkomstår), anvendes godtgørelsesprocenten, restskatteprocenten og procenttillæggene efter § 29 A, stk. 6, som er beregnet på baggrund af de markedsrenter, der er opgjort i stk. 8 og 10 på baggrund af renteniveauet i det kalenderår, som indkomståret træder i stedet for.« Stk. 10 bliver herefter stk. 13.
 12. I § 29 B, stk. 10, der bliver stk. 13, ændres »stk. 4-6« til: »stk. 4-7«.
 13. I § 29 D, stk. 1, 1. pkt., indsættes efter »stk. 6«: »og 7«.
 14. I § 29 D, stk. 1, 2. pkt., indsættes efter »udbetales først«: »frivillige indbetalinger, der er sket efter den 20. november, men senest den 1. februar, og derefter«.
 15. I § 29 D indsættes efter stk. 1 som nyt stykke:
»Stk. 2. I det omfang en tilbagebetaling af frivillig acontoskat efter stk. 1 modsvares af en kreditsaldo på skattekontoen betaler selskaber, foreninger m.v. en daglig rente af tilbagebetalingen til staten svarende til indskudsbevisrenten i Danmarks Nationalbank med tillæg af 0,2 procentpoint for dage, hvor indskudsbevisrenten med tillæg af 0,2 procentpoint er mindre end nul.
Renten beregnes fra og med angivelsesdagen og til og med den dag, hvor told- og skatteforvaltningen modtager anmodningen om tilbagebetaling.« Stk. 2 bliver herefter stk. 3.
 16. I § 29 E, 3. pkt., indsættes efter »stk. 6«: »og 7«.
 17. I § 30, stk. 3, indsættes efter 1. pkt.:
»Stk. 3. Ved opgørelsen af restskatten anvendes restskatteprocenten for det forudgående indkomstår frem til det tidspunkt, hvor indkomstårets sats for restskatteprocenten er offentliggjort efter § 29 B, stk. 12.« § 3 Stk. 1.  Loven træder i kraft den 1. september 2015.
 Stk. 2. § 2 har virkning for acontoskat og afregning af indkomstskat vedrørende indkomståret 2015 og senere indkomstår, jf. dog stk. 3-6.
Stk. 3. For indbetaling af frivillig acontoskat vedrørende indkomståret 2015, som er foretaget senest den 20. marts 2015, udgør det procenttillæg, som selskaber, foreninger m.v. ydes, jf. selskabsskattelovens § 29 B, stk. 6, 0,3 pct.
For frivillig indbetaling af acontoskat foretaget i perioden efter den 20. marts til og med den 20. november 2015 kan det procenttillæg, som selskaber, foreninger m.v. skal betale, jf. selskabsskattelovens § 29 B, stk. 6, ikke overstige 0,3 pct.
 Stk. 4. Restskatteprocenten, jf. selskabsskattelovens § 29 B, stk. 4, for indkomståret 2015 kan ikke overstige 4,5 pct.
 Stk. 5. Selskaber, foreninger m.v., der har indbetalt frivillig acontoskat inden den 3. juli 2015, kan til og med den 1. oktober 2015 anmode told- og skatteforvaltningen om at få tilbagebetalt frivillig acontoskat, som er indbetalt inden den 3. juli 2015, uden godtgørelse eller beregning af rente til staten efter selskabsskattelovens § 29 D, stk. 2, som indsat ved denne lovs § 2, nr. 15.
 Stk. 6. For frivillig og ordinær acontoskat indbetalt eller angivet inden den 3. juli 2015 ydes der selskabet, foreningen m.v. en godtgørelse på 1 pct. af det beløb, hvormed de indbetalte og angivne acontoskatter overstiger årets samlede indkomstskat.
Bemærkninger til lovforslaget Almindelige bemærkninger 1. Indledning Lovforslaget er en genfremsættelse af L 190 fra Folketingsåret 2014/2015, 1. samling om ændring af opkrævningsloven og selskabsskatteloven (Ændring af rentetillæg for afregning af selskabsskat og begrænsning af indestående på skattekontoen m.v.). Forslaget blev fremsat af den tidligere regering (Socialdemokratiet og Radikale Venstre) den 22. april 2015. Forslaget nåede ikke at blive vedtaget inden valget.
Med forslaget tilpasses rentereglerne vedrørende indbetaling af selskabsskat m.v. til det aktuelle finansielle klima med negative renter på visse fordringer, så virksomhederne ikke har incitament til at placere overskydende likviditet hos SKAT.
Tilpasningen understøtter Nationalbankens muligheder for gennem rentenedsættelser at påvirke kronekursen.
 Af hensyn til at undgå en periode efter fremsættelsen med adgang til at foretage store frivillige indbetalinger af acontoskat, er virkningstidspunktet for ændringerne vedrørende selskabers acontoskat fastsat til fremsættelsen af lovforslaget, dvs. den 3. juli 2015. Ifølge forslaget vil acontoskat indbetalt fra fremsættelsesdatoen den 3. juli 2015 således være omfattet af de nye regler vedrørende godtgørelsesprocenten for overskydende skat i lovforslaget, mens overskydende skat, der kan henføres til acontoskat indbetalt inden fremsættelsen, opnår den hidtil gældende (højere) godtgørelse på 1 pct.
2. Lovforslagets formål og baggrund Udviklingen på penge- og kapitalmarkederne gennem det seneste år har betydet store rentefald, navnlig i de korte løbetider.
Nationalbankens indskudsbevisrente er i dag negativ, ligesom renterne for bl.a. korte realkreditobligationer og visse indlånskonti i bankerne også er blevet negative.
Det er sandsynligt, at renterne vil være forholdsvis lave noget tid endnu.
Reglerne for fastsættelse af renter på selskabers indbetalinger til SKAT er ikke robuste over for eller indrettet efter et sådant finansielt klima.
Det kan blandt andet modarbejde Nationalbankens muligheder for via rentenedsættelser at påvirke kronekursen, fordi virksomhederne vælger at placere deres overskydende likviditet hos SKAT frem for at investere dem direkte eller indirekte via de finansielle institutioner.
Hidtil har det typisk ikke kunnet betale sig for virksomheder at spekulere i at indbetale for meget til skattekontoen eller som acontoskat.
Forrentningen på skattekontoen og tillægget for overskydende selskabsskat har ikke været specielt attraktiv sammenlignet med alternative placeringsmuligheder som f.eks. indskud i et pengeinstitut.
 De lave renter på penge- og kapitalmarkederne kan imidlertid potentielt give nogle virksomheder et incitament til at placere ekstra midler hos SKAT.
Det er på den baggrund fundet nødvendigt at tilpasse regelgrundlaget, så det gøres robust over for store rentefald og længere perioder med negativ rente på penge- og kapitalmarkederne.
Forslaget indeholder følgende elementer:
  Rentesatserne i acontoskattesystemet vedrørende selskabsskat ændres, så de bliver mere aktuelle ved at fremrykke tidspunktet for opgørelsen af niveauet for rentesatserne fra det foregående indkomstår til det aktuelle indkomstår.
  Rentesatserne omlægges, så de i højere grad afspejler virksomhedernes alternative låne- og placeringsrente med henblik på at reducere selskabernes incitament til at indbetale for meget i acontoskat i perioder med negativ rente i pengeinstitutterne.
  Der indføres adgang til indbetaling af yderligere acontoskat frem til den 1. februar i året efter indkomståret mod betaling af et tillæg.
  Der indføres et loft på 200.000 kr. over, hvor stort et indestående virksomheder kan have stående på skattekontoen, der ikke modsvares af konkrete forfaldne fordringer.
  Forrentningen af indeståender på skattekontoen op til 5.000 kr. ophæves.
 Lovforslaget indeholder endvidere en lovteknisk omskrivning af § 16 i opkrævningsloven.
3. Lovforslagets enkelte elementer 3.1. Maksimum for virksomheders indestående på skattekontoen 3.1.1. Gældende ret Fra 1. august 2013 har alle virksomheder med et CVR- eller SE-nummer fået en skattekonto, der samler alle betalinger mellem virksomheden og SKAT.
En positiv saldo på skattekontoen forrentes op til og med 5.000 kr. med en månedlig forrentning på 0,1 pct., mens en positiv saldo ud over 5.000 kr. ikke forrentes.
Skattekontoen er opbygget, så den som udgangspunkt sender et indestående tilbage til virksomheden, medmindre der er kort tid (op til 5 hverdage) til virksomhedens næste betalingsfrist.
Fristen er fastsat ud fra en afvejning af på den ene side, at virksomhederne skal have mulighed for at foretage forudbetalinger i en kortere periode før kravs sidste rettidige betalingsfrist, og på den anden side hensynet til, at SKAT ikke bør holde på virksomhedens penge i en længere periode.
Systemet er indrettet således, at indeståender på skattekontoen under 100 kr. holdes på kontoen.
Baggrunden for, at indeståender op til 100 kr. holdes på skattekontoen tidsubegrænset, er hensynet til at undgå, at virksomhederne hele tiden får meget små rentebeløb udbetalt, da dette kan opleves som generende for virksomhederne.
Virksomhederne kan dog vælge at få alt udbetalt.
I dag administreres reglen sådan, at hele kreditsaldoen udbetales, når beløbsgrænsen på de 100 kr. nås.
Af hensyn til virksomheder, som ønsker fleksibilitet i forhold til at undgå at skulle holde øje med betalingerne på skattekontoen og foretage mange indbetalinger, er der etableret mulighed for, at virksomheden kan vælge at have en udbetalingsgrænse, som er højere end 100 kr.
Ved at forhøje udbetalingsgrænsen kan virksomheden reducere antallet af indbetalinger ved at holde et beløb på skattekontoen til at imødegå fremtidige angivelser.
Der er i dag ingen maksimal grænse for, hvor højt virksomheden kan sætte sin udbetalingsgrænse.
Fra udløbet af en angivelsesperiode og frem til sidste rettidige angivelses- og betalingsfrist holder skattekontoen kun på overskydende beløb, hvis der er indsat en konkret forfalden fordring, eller virksomheden har hævet sin udbetalingsgrænse.
Skatter og afgifter forfalder som hovedregel den 1. i den måned, hvori angivelsesfristen udløber.
Hvis virksomheden f.eks. har været inde i TastSelv og angivet periodens tilsvar, så vil skattekontoen fra forfaldsdagen holde på et beløb svarende til angivelsen.
Men hvis virksomheden ønsker at udnytte længden af angivelsesfristen samtidig med, at virksomheden ønsker at reducere antallet af indbetalinger ved at holde et beløb på skattekontoen til dækning af fremtidige angivelser, vil virksomheden være nødt til at hæve udbetalingsgrænsen med henblik på at undgå udbetaling fra skattekontoen.
3.1.2. Lovforslaget I det nuværende finansielle klima, der er præget af lav eller negativ forrentning, kan en mulighed for at have beløb stående på skattekontoen uden negativ forrentning være attraktiv for virksomheder, der har likviditet, som ønskes placeret.
På den baggrund er det regeringens vurdering, at virksomhedernes adgang til at have store beløb stående på skattekontoen, uden at beløbene er modsvaret af en konkret forfalden fordring, bør begrænses bl.a. med henblik på at styrke effektiviteten af Nationalbankens pengepolitiske instrumenter og sikre at SKAT ikke kan anvendes som bank.
 Det foreslås derfor at indføre et maksimum for, hvor meget virksomhederne kan hæve deres udbetalingsgrænse på skattekontoen.
Det foreslås, at beløbsgrænsen for indeståender på skattekontoen sættes til 200.000 kr.
Med et loft over udbetalingsgrænsen på 200.000 kr. vil indeståender på skattekontoen over 200.000 kr., som ikke modsvares af konkrete forfaldne fordringer, blive udbetalt til virksomhedens nemkonto, medmindre der er 5 hverdage eller mindre til sidste rettidige betalingsdag.
 Det foreslås, at loftet over udbetalingsgrænsen fastsættes til 200.000 kr. af hensyn til, at virksomheder med mindre betalinger kan udnytte den fleksibilitet, der ligger i angivelsesfristens længde, samtidig med, at virksomheden bruger skattekontoens fleksibilitet til at reducere antallet af indbetalinger i stedet for at betale de enkelte fordringer inden for 5 hverdage før sidste rettidige betalingsfrist.
 For ikke at motivere virksomhederne til at have penge stående på skattekontoen af hensyn til at opnå forrentning foreslås det endvidere, at et indestående på skattekontoen op til 5.000 kr. ikke længere skal forrentes.
Af hensyn til at virksomhederne ikke skal have meget små beløb udbetalt ved overskridelsen af maksimumsbeløbsgrænsen, foreslås det, at der indføres en generel mindstegrænse på 100 kr. for udbetalinger af indeståender på skattekontoen.
Den generelle mindstegrænse erstatter den tidligere regel om, at en kreditsaldo som udgangspunkt først udbetales, når indeståendet er på 100 kr. eller derover.
Herudover vil den nye ordning også omfatte udbetalinger, hvor virksomheden har hævet sin udbetalingsgrænse.
For virksomheder, der ikke har ændret virksomhedens udbetalingsgrænse, vil den foreslåede minimumsgrænse virke på samme måde som den gældende regel om, at skattekontoen som udgangspunkt ikke udbetaler beløb under 100 kr.
For virksomheder, der har hævet beløbsgrænsen, vil den generelle minimumsgrænse på 100 kr. betyde, at virksomhederne bliver sikret mod at få hele maksimumsbeløbsgrænsen udbetalt, hvis den foreslåede maksimumsgrænse overskrides.
For en virksomhed, som har hævet sin beløbsgrænse til de maksimale 200.000 kr., vil forslaget indebære, at der først sker udbetaling, når indeståendet på skattekontoen udgør 200.100 kr. eller derover.
I denne situation vil virksomheden få udbetalt den del af saldoen, som overstiger 200.000 kr.
Virksomheder, som ikke har ændret deres udbetalingsgrænse, vil ikke opleve en ændring i administrationen af udbetalinger fra skattekontoen, idet virksomheden fortsat vil få udbetalt hele kreditsaldoen, når kreditsaldoen når op på 100 kr. eller derover.
Det foreslås, at virksomheder fortsat skal kunne få beløb under 100 kr. udbetalt fra skattekontoen.
Dette kan ske ved, at virksomheden retter henvendelse til SKAT og beder om at få beløbet udbetalt.
3.2. Ændring af rentetillæg for selskabers acontoskat og afregning af indkomstskat 3.2.1. Gældende ret Selskaber betaler acontoskat i løbet af indkomståret, og den endelige afregning foretages i november i året efter indkomståret.
Selskabernes betaling af acontoskat består af to ordinære rater, som skal betales henholdsvis senest den 20. marts og den 20. november i indkomståret, og frivillige rater, som selskaberne selv skønner over.
De ordinære rater opgøres af SKAT og udgør halvdelen af selskabets sædvanlige indkomstskat.
Derudover kan selskaberne foretage frivillig indbetaling af acontoskat med henblik på at undgå restskat.
Ved tilbagebetaling af overskydende skat ydes en skattefri godtgørelse på 1 pct. (2015) af den overskydende skat.
Godtgørelsesprocenten er opgjort som 25 pct. af den gennemsnitlige kassekreditrente for ikkefinansielle selskaber opgjort af Nationalbanken for juli, august og september i året før indkomståret.
Godtgørelsesprocenten ganges med 480 og divideres med 360 for at afspejle kredittiden, og derefter fradrages skatteværdien, og der afrundes til en decimal.
Er der tale om restskat ved den endelige afregning, skal der ud over restskatten betales et ikke fradragsberettiget restskattetillæg på 4,5 pct. (indkomståret 2015) af restskatten ved betalingen i november i året efter indkomståret.
Restskatteprocenten beregnes som godtgørelsesprocenten tillagt 3,5 procentpoint.
Procenttillæggene for frivillig acontoskat tager tilsvarende udgangspunkt i Nationalbankens opgørelse af den gennemsnitlige kassekreditrente for ikkefinansielle selskaber, og der ganges med 120 og divideres med 360 for at afspejle kredittiden, og derefter fradrages skatteværdien, og der afrundes til en decimal.
For de frivillige indbetalinger gælder, at der for indbetalinger foretaget senest den 20. marts ydes et procenttillæg på 0,3 pct. (indkomståret 2015) ved overførsel til den endelige afregning, og betalinger foretaget i perioden 20. marts til 20. november i indkomståret fradrages et tilsvarende procenttillæg ved overførsel til den endelige afregning i november i året efter indkomståret.
Selskaber, foreninger m.v. kan anmode SKAT om tilbagebetaling af indbetalt acontoskat, hvis det kan sandsynliggøres, at den betalte acontoskat vil overstige indkomstårets indkomstskat.
Ved tilbagebetalingen ydes ingen godtgørelse.
3.2.2. Lovforslaget Det foreslås at ændre procentsatserne ved restskat og overskydende skat og procenttillæggene ved betaling af frivillig acontoskat med henblik på at gøre satserne mere aktuelle og retvisende i forhold til de aktuelle alternative låne- og placeringsrenter.
Endvidere foreslås det at indføre en negativ forrentning ved førtidig tilbagebetaling af for meget indbetalt frivillig acontoskat for dage, hvor Nationalbankens indskudsbevisrente har været mere negativ end -0,2 pct.
Restskatteprocenten omlægges, så der tages mere direkte afsæt i gennemsnittet af den kassekreditrente, som opgøres af Nationalbanken.
Det foreslås, at restskatteprocenten fremover skal opgøres som den gennemsnitlige kassekreditrente for månederne januar til september i indkomståret for ikkefinansielle selskaber med fradrag af selskabsskatteprocenten.
Herefter korrigeres for kredittiden ved at gange med 480 og dividere med 360 ud fra en forudsætning om, at indkomsten gennemsnitligt optjenes medio indkomståret.
Med ændringen kommer restskatteprocenten i højere grad til at afspejle den aktuelle kassekreditrente.
Godtgørelsesprocenten omlægges, så den tager udgangspunkt i indskudsbevisrenten i Nationalbanken med henblik på at afspejle selskabernes alternative placeringsrente i pengeinstitutter m.v.
Da indskudsbevisrenten ligger noget under den forrentning, som et selskab typisk kan opnå ved binding af overskydende likviditet i mere end et år, tillægges indskudsbevisrenten 0,75 procentpoint.
Der korrigeres for længden af kredittiden ved at gange med 480 og dividere med 360 ud fra en forudsætning om, at indkomsten gennemsnitligt optjenes medio indkomståret.
Desuden fradrages skatteværdien, idet godtgørelsen er skattefri.
 Procenttillæggene for frivillig acontoskat beregnes på samme måde som godtgørelsesprocenten, men her ganges med 120 og divideres med 480 med henblik på at korrigere for kredittiden for procenttillæggene i forhold til kredittiden for godtgørelsesprocenten opgjort ud fra en forudsætning om, at indkomsten gennemsnitligt optjenes medio indkomståret.
Det foreslås herudover, at der indføres en adgang til at indbetale frivillig acontoskat senest den 1. februar i året efter indkomståret med henblik på at gøre det lettere for virksomhederne at tilpasse deres acontoskat til deres endelige indkomstskat.
Muligheden for yderligere indbetaling af frivillig acontoskat forventes at reducere virksomhedernes behov for at sikre sig mod restkat ved at foretage for store frivillige indbetalinger i november i indkomståret.
Det foreslås, at der skal betales et tillæg baseret på restskatteprocenten ved indbetaling af frivillig acontoskat efter den 20. november i indkomståret og senest den 1. februar i året efter indkomståret.
Tillægget beregnes som et simpelt gennemsnit af den af Nationalbanken opgjorte kassekreditrente for ikkefinansielle selskaber for månederne januar til september i indkomståret med fradrag af skatteværdien.
Herefter ganges med 70 divideret med 360 for at korrigere for kredittiden, og der afrundes til en decimal.
Ved tilbagebetaling af overskydende skat vil godtgørelsesprocenten af den overskydende skat kunne overstige det tillæg, som selskabet skal betale ved betaling af frivillig acontoskat efter den 20. november i indkomståret, men senest den 1. februar.
Det er derfor foreslået, at der ved beregning af godtgørelse for overskydende skat ikke skal beregnes godtgørelse, i det omfang den overskydende skat modsvares af en frivillig indbetaling af acontoskat, der er sket efter den 20. november i indkomståret, men senest den 1. februar i året efter indkomståret.
 Med henblik på at reducere selskabernes incitament til at indbetale for meget i acontoskat for at undgå negative renter i pengeinstitutter etc. foreslås det at indføre negativ forrentning af for meget angivet og indbetalt frivillig acontoskat, som tilbagebetales inden den endelige afregning i november i året efter indkomståret i perioder, hvor Nationalbankens indskudsbevisrente med tillæg af 0,2 procentpoint er mindre end nul.
Det foreslås, at den negative forrentning tager udgangspunkt i Nationalbankens indskudsbevisrente med tillæg af 0,2 procentpoint.
Tillægget skal afspejle, at Nationalbankens indskudsbevisrente generelt er lidt lavere end den indlånsrente, som selskaberne typisk vil kunne opnå af kortere indskud i pengeinstitutter m.v.
I perioder, hvor Nationalbankens indskudsbevisrente overstiger -0,2 procentpoint, foreslås ingen forrentning.
På grund af at selskabsskat indbetales via skattekontoen, er det ikke praktisk muligt efter gældende regler at foretage renteberegningen fra det faktiske tidspunkt, hvor selskabet angiver den frivillige acontoskat.
Det skyldes, at frivillig acontoskat registreres på skattekontoen fra angivelsestidspunktet, men hvor meget frivillig acontoskat, selskabet faktisk har betalt i frivillig acontoskat for en periode, kan først opgøres, når sidste frist for angivelse og indbetaling er passeret.
Det er derfor ikke muligt efter gældende regler at foretage løbende behandling af anmodninger om tilbagebetaling af for meget angivet og indbetalt frivillig acontoskat under en ordning, som tager udgangspunkt i selskabets faktiske angivelse og betaling af frivillig acontoskat.
Det foreslås derfor, at opkrævningslovens § 16 b, stk. 3, og selskabsskattelovens § 29 A, stk. 4 og 5, ændres med henblik på at sikre, at en angivelse af frivillig acontoskat på skattekontoen altid vil gå til dækning af den frivillige acontoskat.
Derved bliver det muligt løbende at opgøre, hvor meget et selskab har angivet i frivillig acontoskat, uanset at sidste rettidige angivelses- og betalingsfrist for frivillig acontoskat ikke er passeret.
Ved en imødekommelse af en ansøgning om tilbagebetaling af for meget indbetalt acontoskat efter selskabsskattelovens § 29 D slettes angivelsen på skattekontoen fra tidspunktet for sidste rettidige betalingsdag for den pågældende rate frivillig acontoskat.
Herved neutraliseres en eventuel debetrente på skattekontoen, som er opstået på grund af angivelsen af den frivillige acontoskat.
Renten efter selskabsskattelovens § 29 D, stk. 2, beregnes fra angivelsestidspunktet og frem til SKAT modtager anmodningen om tilbagebetaling for de dage, hvor Nationalbankens indskudsbevisrente med tillæg af 0,2 procentpoint, er mindre end nul.
Renten beregnes af det tilbagesøgte beløb i det omfang beløbet modsvares af en kreditsaldo på skattekontoen.
Herved afgrænses den negative forrentning til situationer, hvor selskabet m.v. har indbetalt for meget acontoskat og ikke blot angivet for meget acontoskat.
Hvorvidt beløbet modsvares af en kreditsaldo på skattekontoen opgøres efter angivelsen er slettet fra skattekontoen.
 Da lovforslaget fremsættes, efter indkomståret er startet, og flere selskaber har påbegyndt indbetaling af årets indkomstskat, foreslås en række overgangsregler med henblik på at sikre, at indbetalinger foretaget før forslagets fremsættelse ikke bliver ramt af stramninger.
 I forhold til de foreslåede ændringer vedrørende godtgørelsesprocenten for overskydende skat, foreslås ændringerne tillagt virkning for acontoskat indbetalt fra den 3. juli 2015. Overskydende skat, der kan henføres til acontoskat indbetalt inden den 3. juli 2015, vil opnå godtgørelse efter de gældende regler (1 pct.).
4. Økonomiske konsekvenser for det offentlige Med lovforslaget indføres mulighed for negativ forrentning ved tilbagebetaling af acontoskat, og de nuværende regler for fastlæggelse af rentesatserne ved restskat og ved overskydende skat ændres, så satserne gøres mere aktuelle og retvisende i forhold til de aktuelle alternative låne- og placeringsrenter.
Endvidere indføres en maksimumsgrænse på 200.000 kr. for indeståender på skattekontoen.
I tabel 1 er vist de forskellige rentesatser ved henholdsvis gældende regler og ved ændring af reglerne som foreslået.
I forhold til 2015 skal tallene dog tages med forbehold, da det antages, at det aktuelt meget lave renteniveau opretholdes frem til den 1. oktober 2015.
De seneste år har restskatten og overskydende skat haft nogenlunde samme omfang.
For indkomståret 2015 budgetteres aktuelt med, at både selskabernes restskat og overskydende skat udgør ca. 8,0 mia. kr., således at nettorestskatten bliver ca. nul.
Hvis de nuværende renteniveauer forbliver på det nuværende lave niveau, vil det i 2015 medføre, at restskatteprocenten ved restskat reduceres fra ca. 4,5 pct. til knap 4,0 pct.
Dette vil isoleret set medføre et umiddelbart mindreprovenu på ca. 50 mio. kr.
I forhold til overskydende skat vil godtgørelsesprocenten blive reduceret fra 1,0 til 0,1 pct.
Procenttillæggene vil blive reduceret fra 0,3 pct. til 0,0 pct.
Overgangsordningen betyder dog, at de nuværende satser fastholdes for overskydende skat, der kan henføres til acontoskat indbetalt inden fremsættelsen af lovforslaget.
På denne baggrund kan det umiddelbare merprovenu ved den lavere godtgørelsesprocent for overskydende skat i 2015 beregnes til ca. 30 mio. kr., hvis det nuværende meget lave renteniveau fastholdes resten af året  ellers vil merprovenuet kunne blive noget mindre.
Samlet set tenderer forslaget således på kort sigt at medføre et beskedent mindreprovenu efter tilbageløb og adfærd.
På længere sigt forventes forslaget ikke at medføre systematisk højere eller lavere tillæg ved restskat eller overskydende skat, hvorfor justeringen i det store og hele forventes at være provenuneutral set over en årrække.
I forhold til indførelsen af en tredje rate for indbetaling af selskabsskat i februar året efter indkomståret vil dette give selskaberne bedre mulighed for at tilpasse deres acontobetalinger til deres slutskat.
Dette skønnes at reducere størrelsen af såvel restskat som overskydende skat proportionalt, hvorfor det ikke forventes at have provenumæssige konsekvenser opgjort på indkomstår.
Det vil dog i et vist omfang medføre, at acontobetalinger rykkes fra finansåret 2015 til finansåret 2016.
 Forslaget har ikke provenumæssige konsekvenser for kommuner eller regioner.
5. Administrative konsekvenser for det offentlige Lovforslaget skønnes at medføre administrative engangsomkostninger på 12 mio. kr. til systemtilretninger og kommunikation til virksomhederne samt et årligt merforbrug i SKAT på op til 3 årsværk svarende til ca. 1,9 mio. kr.
6. Økonomiske konsekvenser for erhvervslivet Forslaget om at ophæve forrentningen af virksomhedernes indeståender på skattekontoen op til 5.000 kr. vil for nogle virksomheder betyde et marginalt rentetab.
 Indførelsen af loftet på 200.000 kr. for indeståender på skattekontoen betyder, at virksomheder, der ved investering i de finansielle institutioner ville opleve negativ rente, kun i begrænset omfang kan undgå dette ved at placere deres overskydende likviditet på skattekontoen.
Med indførelsen af en tredje periode for indbetaling af acontoskat i februar året efter indkomståret, får selskaberne bedre mulighed for at tilpasse deres acontoindbetalinger til deres slutskat.
Muligheden for yderligere betalinger reducerer således virksomhedernes behov for at sikre sig mod restskat ved at foretage for store frivillige indbetalinger i november i indkomståret.
7. Administrative konsekvenser for erhvervslivet Indførelsen af et loft over virksomhedernes indestående på skattekontoen vil gøre skattekontoen mindre fleksibel for virksomheder, der ønsker at have et beløb stående på skattekontoen til imødegåelse af kommende krav.
Disse virksomheder vil i stedet være nødt til at foretage flere indbetalinger til skattekontoen og tilpasse indbetalingerne til betalingsfristerne for de konkrete krav.
Denne byrde kan virksomhederne imødegå, ved at virksomhederne tilmelder deres betalinger til en automatisk betalingsordning som eksempelvis LeverandørService, hvorefter SKAT trækker beløbet på virksomhedens konto, når virksomheden har angivet beløbet i TastSelv Erhverv.
Tilmelding af betalinger til en automatisk betalingsordning vil udgøre en omstillingsbyrde for virksomhederne.
Størrelsen af selskabernes frivillige indbetaling af acontoskat skal ses i forhold til et ønske om at undgå restskat på grund af restskattetillæggets størrelse.
Når selskabet har opgjort årets indkomst og kan se, at der er indbetalt for meget, søger nogle selskaber acontoskatten tilbage inden den endelige afregning i november i året efter indkomståret.
Indførelsen af negativ forrentning af acontoskat, som tilbagesøges inden den endelige afregning af indkomstskatten i november i året efter indkomståret, vil gøre det vanskeligere for selskaberne at overskue konsekvenserne af at indbetale ekstra frivillig acontoskat med henblik på at sikre sig imod restskat.
Med indførelsen af en mulighed for at indbetale acontoskat helt frem til den 1. februar i året efter indkomståret reduceres selskabernes behov for at indbetale for meget i acontoskat i løbet af indkomståret med henblik på senere at tilbagesøge beløbet, idet acontoskatten fremover vil kunne tilpasses til selskabets endelige skat ved en ekstra indbetaling af acontoskat senest den 1. februar i året efter indkomståret.
Indførelsen af muligheden for at indbetale frivillig acontoskat helt frem til den 1. februar i året efter indkomståret vil lette de administrative byrder for de selskaber, som vælger at benytte denne adgang i stedet for at indbetale for meget acontoskat med henblik på senere tilbagesøgning, fordi disse selskaber ikke behøver at tilbagesøge for meget indbetalt acontoskat, efter selskabet har opgjort årets skattebetaling.
I dag kan selskaber opleve, at deres angivelse af frivillig acontoskat bliver slettet fra skattekontoen, fordi der ikke var dækning for angivelsen på sidste rettidige betalingsdag.
Forslaget om at virksomhedernes angivelser af frivillig acontoskat fremover skal fastholdes på skattekontoen, uanset om der er dækning for angivelsen på skattekontoen på sidste rettidige betalingsdag, vil gøre det lettere for virksomhederne at sikre, at deres angivelser af frivillig acontoskat bliver godskrevet ved opgørelsen af restskat eller overskydende skat på årsopgørelsen.
 Erhvervsstyrelsens Team Effektiv Regulering har inden den første fremsættelse den 22. april 2015 haft lovudkastet i høring og har udtalt, at lovforslaget ikke skønnes at indebære administrative byrder over 4 mio. kr. årligt på samfundsniveau, og effekterne af lovforslaget derfor ikke vil blive kvantificeret yderligere.
8. Administrative konsekvenser for borgerne Lovforslaget har ingen administrative konsekvenser for borgerne.
9. Miljømæssige konsekvenser Lovforslaget indeholder ingen miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
 11. Hørte myndigheder og organisationer m.v.
 Lovforslaget blev samtidig med den første fremsættelse den 22. april 2015 sendt i høring med frist den 6. maj 2015 hos følgende myndigheder og organisationer m.v.:
 Akademikerne, Advokatsamfundet, Arbejderbevægelsens Erhvervsråd, CEPOS, Cevea, Danmarks Rederiforening, Danmarks Skibskreditfond, Dansk Byggeri, Dansk Energi, Dansk Erhverv, Dansk Iværksætterforening, Dansk Landbrugsrådgivning, Danske Advokater, Dansk Gartneri, Danske Regioner, Den Danske Fondsmæglerforening, DI, Domstolsstyrelsen, DVCA, Ejendomsforeningen Danmark, Finansrådet, Finanstilsynet, Forsikringsmæglerforeningen, FSR  danske revisorer, FTF, Håndværksrådet, InvesteringsFondsbranchen, KL, Kraka, Landbrug og Fødevarer, LO, Nationalbanken, Pensionsstyrelsen, SEGES, Skatteankestyrelsen, SRF Skattefaglig Forening.
 I forbindelse med genfremsættelsen af lovforslaget den 3. juli 2015 har lovforslaget ikke været sendt i fornyet høring, idet lovforslaget ikke indeholder nye elementer.
Bemærkninger til lovforslagets enkelte bestemmelser Til § 1 Til nr. 1 Det foreslås, at opkrævningslovens § 1, stk. 2, 2. pkt., tilpasses den foreslåede formulering af opremsningen i opkrævningslovens § 16. Efter gældende ret henviser opkrævningslovens § 16 til en række love og bekendtgørelser, hvori de betalinger, som opkræves over skattekontoen fremgår.
Det foreslås at præcisere lovteksten, så det bliver klart, at anvendelsesområdet for skattekontoen er de betalinger, som opkræves og udbetales over skattekontoen.
 Videre præciseres hvilke regler, der gælder for de betalinger, som via opremsningen i opkrævningslovens § 16 opkræves over skattekontoen, idet henvisningen alene skal omfatte kapital 5 om skattekontoen, § 8, stk. 1. nr. 4, om SKATs adgang til at meddele fritagelse for renter tilskrevet på skattekontoen, § 12, stk. 5, om udbetaling fra skattekontoen og § 13 om begrænsning i adgang til at overdrage negative tilsvar til størrelsen af udbetalingen fra skattekontoen.
Til nr. 2 Efter opkrævningslovens § 8, stk. 1, nr. 4, kan SKAT, når det på grund af særlige omstændigheder findes rimeligt, meddele fritagelse for betaling af renter efter opkrævningslovens § 16 c, stk. 1 og 2. I lovforslagets § 1, nr. 4, er det foreslået, at en kreditsaldo ikke skal forrentes, og henvisningen til forrentningen af en kreditsaldo foreslås derfor fjernet.
Til nr. 3 Efter gældende ret afregnes hovedparten af virksomhedernes mellemregninger med SKAT over skattekontoen, hvor ind- og udbetalinger indgår i en samlet saldoopgørelse efter reglerne i opkrævningsloven om skattekontoen.
Af § 16 fremgår hvilke af virksomhedernes ind- og udbetalinger, der afregnes over skattekontoen, og at alle erhvervsdrivende virksomheder er omfattet af reglerne om skattekontoen uanset organisationsform.
Der foreslås en lovteknisk omskrivning af bestemmelsen.
På vegne af Miljøministeriet opkræver og udbetaler SKAT gebyrer og tilskud vedrørende dæk, jf. miljøbeskyttelseslovens § 53 og 53 a.
Videre opkræver SKAT afgift på batterier og akkumulatorer, jf. miljøbeskyttelseslovens § 9 u og miljøbidrag på biler, jf. § 3 i lov om miljøbidrag og godtgørelse i forbindelse med ophugning og skrotning af biler.
De nærmere regler om opkrævningen af disse betalinger er reguleret af bestemmelser udstedt af miljøministeren.
Det foreslås at indskrive opkrævningen af alle disse betalinger, som SKAT i dag opkræver for Miljøministeriet i bestemmelsen.
I dag fremgår kun gebyr og tilskud vedrørende dæk af bestemmelsen om skattekontoen.
Den lovtekniske praksis for, om betalingerne er nævnt i opkrævningslovens § 16, er således forskellig.
Med omskrivningen sker der også en lovteknisk forbedring af opstillingen af bestemmelsen.
Til nr. 4 Da opkrævningslovens § 16 alene indeholder ét stykke, foreslås det, at henvisningen til stk. 1 og 2 udgår, så der alene henvises til § 16.
Til nr. 5 Efter opkrævningslovens § 16 b, stk. 3, bliver angivelser af frivillig acontoskat på skattekontoen alene anvendt til dækning af frivillig acontoskat, hvis der på tidspunktet for sidste rettidige betaling af den frivillige acontoskat ikke står en debetsaldo på skattekontoen.
En angivelse af frivillig acontoskat bliver derfor slettet fra skattekontoen, hvis der på sidste rettidige betalingsdag ikke er penge på skattekontoen til at dække angivelsen.
Sletningen af angivelsen betyder, at den frivillige acontoskat ikke overføres til opgørelsen af årets indkomstskat, og at der ikke beregnes morarente af den frivillige angivelse af acontoskat, selv om beløbet ikke betales.
Bestemmelsen sikrer, at der ikke kan overføres frivillig acontoskat til årsopgørelsen, uden at den frivillige acontoskat er betalt.
Bestemmelsen har således sammenhæng med selskabsskattelovens § 29 A, stk. 4 og 5, hvorefter frivillig acontoskat ikke indgår ved beregningen af henholdsvis restskat og overskydende skat, medmindre beløbet er betalt.
Efter gældende ret afregnes selskabers obligatoriske acontoskat over skattekontoen, hvorved det sikres, at der pålægges morarente, hvis et beløb ikke betales til tiden.
Tilsvarende vil et beløb, som ikke betales på skattekontoen, efter en kortere periode som udgangspunkt overgå til inddrivelse.
Tilsvarende bliver en restskat pålagt restskattetillæg og forrentet på skattekontoen, hvis restskatten ikke betales til tiden, og beløbet overgår til inddrivelse efter en kortere periode på skattekontoen.
For så vidt angår selskabers frivillige acontoskat, er der derfor ikke behov for at kræve, at indbetalinger af frivillig acontoskat alene kan gå til dækning af frivillig acontoskat, hvis der på sidste rettidige betalingsdag for frivillig acontoskat ikke skyldes penge på selskabets skattekonto.
Efter den foreslåede § 29 D, stk. 2, jf. lovforslagets § 2, nr. 15, pålægges der negativ rente af førtidige udbetalinger af frivillig acontoskat, når Nationalbankens indskudsbevisrente med tillæg af 0,2 procentpoint er negativ.
Som rentestarttidspunkt foreslås det at anvende angivelsestidspunktet for den frivillige acontoskat.
Af hensyn til at sikre, at angivelser af frivillig acontoskat altid går til dækning af frivillig acontoskat, foreslås det, at bestemmelsen i opkrævningslovens § 16 b, stk. 3, ophæves, for så vidt angår frivillig acontoskat for selskabers indkomstskat.
Forslaget indebærer, at en angivelse af frivillig acontoskat vil blive stående på skattekontoen efter sidste rettidige betalingsfrist og indgå i saldoopgørelsen, uanset om saldoen er i debet eller i kredit.
Hvis der ikke er penge på skattekontoen til at dække angivelsen af frivillig acontoskat, vil skattekontoen således gå i debet, og selskabet bliver pålagt debetrente af saldoen svarende til, hvad der gælder for øvrige skatter og afgifter, som opkræves over skattekontoen.
Til nr. 6 Efter gældende ret forrentes indeståender på skattekontoen op til 5.000 kr.
Det foreslås, at skattekontoens forrentning af virksomhedernes indestående på skattekontoen op til 5.000 kr. ophæves.
Herefter ydes ikke forrentning af nogen del af virksomhedernes indestående på skattekontoen.
Til nr. 7 Efter gældende ret kan virksomheder frit beslutte at holde et indestående på skattekontoen ved at forhøje beløbsgrænsen for, hvornår et indestående på skattekontoen udbetales.
Virksomhederne bestemmer selv, hvor meget de ønsker at forhøje beløbsgrænsen for udbetaling.
Det foreslås at indføre en begrænsning i forhold til, hvor store beløb virksomheder kan have indestående på skattekontoen.
Dette sker ved at indføre et maksimum for, hvor meget virksomhederne kan forhøje deres udbetalingsgrænse på skattekontoen.
Det foreslås, at maksimumsgrænsen sættes til 200.000 kr.
 For virksomheder, som i dag har fastsat en udbetalingsgrænse over 200.000 kr., betyder lovforslaget, at beløbsgrænsen vil blive sat ned af SKAT fra lovens ikrafttræden den 1. september 2015 jf. lovforslagets § 3, stk. 1. For eventuelle indeståender over beløbsgrænsen vil den del af beløbet, som overstiger beløbsgrænsen, blive udbetalt til virksomhedens nemkonto, hvis beløbet ikke modsvares af en konkret forfalden fordring.
Efter gældende ret udbetales en kreditsaldo til virksomheden, medmindre virksomheden har valgt en beløbsgrænse for udbetaling af en kreditsaldo.
Hvis en virksomhed ikke har valgt en udbetalingsgrænse for en kreditsaldo, fastsættes udbetalingsgrænsen til 100 kr., medmindre virksomheden har valgt, at ethvert beløb skal udbetales uanset størrelse.
Det foreslås, at udbetaling af en kreditsaldo først kan ske, når udbetalingen minimum udgør 100 kr. og at virksomheder uanset denne bagatelgrænse kan anmode om at få ethvert beløb uanset størrelse udbetalt.
Bagatelgrænsen på 100 kr. indebærer, at virksomheder undgår at få meget små beløb udbetalt, eksempelvis fordi selskabet får udbetalt en mindre negativ moms.
Af hensyn til at virksomheder fortsat skal have mulighed for at få ethvert beløb udbetalt fra skattekontoen uanset størrelse, er det foreslået, at virksomheder, der ønsker beløb under 100 kr. udbetalt fra skattekontoen, kan anmode om at få beløbet udbetalt.
Til § 2 Til nr. 1 Efter gældende ret kan selskaber, foreninger m.v. ikke indbetale frivillig acontoskat efter den 20. november i indkomståret.
Det betyder, at selskaber, som har kalenderåret som indkomstår, oftest ikke fuldt ud kan nå at tage højde for indkomstudviklingen sidst på året ved indbetaling af acontoskat.
Det foreslås, at selskaber, foreninger m.v. får adgang til at indbetale yderligere acontoskat ud over det, der er indbetalt senest den 20. november i indkomståret.
Herved bliver det nemmere for selskaber m.v. at tilpasse deres betaling af acontoskat til den forventede endelige indkomstskat.
 Det foreslås, at selskaber, foreninger m.v. får frist til den 1. februar i året efter indkomståret til at foretage yderligere indbetaling af acontoskat.
Til nr. 2 Der er tale om en konsekvensændring som følge af, at der i § 29 B indsættes yderligere 3 stykker.
Henvisningen til stk. 2-10 foreslås derfor ændret til en henvisning til stk. 2-13.
Til nr. 3 Efter gældende regler bliver acontoskat, som er betalt af en koncern, som i løbet af indkomståret etablerer ny koncernforbindelse, overført til det nye administrationsselskab.
Efter selskabsskattelovens § 29 B, stk. 2, kan den handlede koncern anmode SKAT om at få tilbageført den acontoskat, der som følge af etableringen af den nye koncernforbindelse er overført til det nye administrationsselskab.
Ved tilbageførslen af acontoskat slettes tillæg efter selskabsskattelovens § 29 B, stk. 6.
Det er i lovforslagets § 2, nr. 1, foreslået at give adgang til at indbetale yderligere frivillig acontoskat frem til den 1. februar i året efter indkomståret.
Det foreslås, at tillæg efter selskabsskattelovens § 29 B, stk. 7, også skal slettes ved overførsel af acontoskat, som er indbetalt i perioden efter den 20. november i indkomståret og senest den 1. februar i året efter indkomståret.
Til nr. 4 Efter gældende ret opgøres restskatten som det beløb, hvormed årets indkomstskat overstiger summen af ordinære acontoskatter, udbytteskat reguleret for tillæg efter selskabsskattelovens § 29 B, stk. 6, og frivillig acontoskat efter selskabsskattelovens § 29 B, stk. 6, reguleret for tillæg efter selskabsskattelovens § 29 B, stk. 6.
 Da det er foreslået at indføre endnu en adgang til at indbetale frivillig acontoskat, foreslås det, at frivillig acontoskat indbetalt efter den 20. november i indkomståret, men senest den 1. februar efter indkomståret, også skal godskrives i slutopgøret og således indgå i opgørelsen af, om der er restskat for indkomståret.
Til nr. 5 Efter gældende ret opgøres overskydende skat som det beløb, hvormed årets indkomstskat er mindre end summen af ordinære acontoskatter, udbytteskat reguleret for tillæg efter selskabsskattelovens § 29 B, stk. 6, og frivillig acontoskat efter selskabsskattelovens § 29 B, stk. 6, reguleret for tillæg efter selskabsskattelovens § 29 B, stk. 6.
 Da det er foreslået at indføre endnu en adgang til at indbetale frivillig acontoskat, foreslås det, at frivillig acontoskat indbetalt efter den 20. november i indkomståret, men senest den 1. februar efter indkomståret, også skal godskrives i slutopgøret og således indgå i opgørelsen af, om der er overskydende skat for indkomståret.
Til nr. 6 Af selskabsskattelovens § 29 A, stk. 4 og 5, fremgår, at der ved beregningen af henholdsvis restskat og overskydende skat indgår ordinær acontoskat, uanset om betaling er sket.
Omvendt følger heraf, at frivillige acontoskatter kun indgår ved beregningen af henholdsvis restskat og overskydende skat, hvis betaling er sket.
Det foreslås, at frivillig acontoskat også skal indgå i beregningen af henholdsvis restskat og overskydende skat, uanset om betaling er sket.
Forslaget skal ses i sammenhæng med den foreslåede ændring af opkrævningslovens § 16 b, stk. 3, hvorefter angivet acontoskat kun overføres til årsopgørelsen, hvis der på sidste rettidige betalingsfrist for den frivillige acontoskat er dækning for angivelsen på skattekontoen.
Se bemærkningerne til ændringen af opkrævningslovens § 16 b, stk. 3, jf. lovforslagets § 1, nr. 5.
Til nr. 7 Der er tale om konsekvensændringer som følge af indsættelse af et nyt stykke 7 i selskabsskattelovens § 29 B, hvorved henvisningen i selskabsskattelovens § 29 B, stk. 5, til restskatteprocenten i stk. 7 rykker til stykke 8.
Til nr. 8 Efter det gældende 4. pkt. i selskabsskattelovens § 29 B, stk. 5, kan der kun ske tilbagebetaling som overskydende skat af beløb, som faktisk er indbetalt.
Med ændringen af selskabsskattelovens § 29 B, stk. 4, 2. pkt., og stk. 5, 2. pkt., indgår frivillige acontoskatter ved beregningen af overskydende skat, uanset om betaling er sket.
Der er derfor behov for, at overskydende skat, som modsvares af frivillige acontoskatter, som ikke er dækket på skattekontoen, men har medført, at der er opstået en debetsaldo på skattekontoen, kan udbetales.
Det foreslås derfor, at det gældende 4. pkt. i selskabsskattelovens § 29 B, stk. 5, ophæves.
 Det foreslås, at der ikke ydes godtgørelse af overskydende skat, som modsvares af en frivillig indbetaling af acontoskat foretaget efter den 20. november i indkomståret, men senest den 1. februar i året efter indkomståret.
Til nr. 9 Efter gældende ret omfatter frivillige acontoskatter alene acontoskat indbetalt henholdsvis senest den 20. marts eller 20. november i indkomståret.
Efter forslagets § 2, nr. 1, er det foreslået at indsætte endnu en adgang til at indbetale frivillig acontoskat i selskabsskattelovens § 29 A, stk. 6. Det foreslås, at kun procenttillæg for frivillig acontoskat indbetalt henholdsvis senest 20. marts eller 20. november i indkomståret skal beregnes efter det foreslåede stykke 9 i selskabsskattelovens § 29 B.
Til nr. 10 Der er tale om konsekvensrettelser som følge af, at bestemmelsen om beregningen af procenttillæg ved betaling af frivillig acontoskat senest den 20. marts og 20. november flyttes fra stk. 8 til stk. 9.
Til nr. 11 Efter gældende ret er sidste frist for at indbetale frivillig acontoskat den 20. november i indkomståret.
Det betyder, at selskaber, der har kalenderåret som indkomstår, ofte ikke fuldt ud kan nå at tage højde for indkomstudviklingen sidst på året, når indbetaling af acontoskat fastlægges.
Med nyaffattelsen af stk. 7 foreslås, at selskaber, foreninger m.v. får adgang til at indbetale yderligere acontoskat ud over, hvad der er indbetalt senest 20. november i indkomståret.
Herved bliver det nemmere for selskaber m.v. at tilpasse deres betaling af acontoskat til den forventede endelige indkomstskat.
 Efter gældende ret beregnes godtgørelsesprocenten på baggrund af den gennemsnitlige kassekreditrente for juli, august og september i året før indkomståret.
De foreslåede ændringer af stk. 8 betyder en ændring i grundlaget for fastsættelsen af godtgørelsesprocenten.
Det foreslås i forslagets § 2, nr. 11, at godtgørelsesprocenten fremover skal beregnes med udgangspunkt i den gennemsnitlige indskudsbevisrente i Nationalbanken i perioden fra den 1. januar i indkomståret til den 30. september i indkomståret.
Til den gennemsnitlige indskudsbevisrente lægges et fast tillæg på 0,75 procentpoint.
Det faste tillæg korrigerer for, at indskudsbevisrenten ligger noget under den gennemsnitlige forrentning, som et selskab typisk kan opnå ved binding af overskydende likviditet i mere end et år.
For at afspejle kredittiden fra det gennemsnitlige indbetalingstidspunkt midt i indkomståret til 1. november i året efter indkomståret divideres med 360 og ganges med 480 dage.
Da godtgørelsen fortsat skal være skattefri, fradrages skatteværdien.
Da godtgørelsesprocenten tager udgangspunkt i den gennemsnitlige indskudsbevisrente i Nationalbanken, kan der forekomme udsving i renten forårsaget af Nationalbankens rentepolitik.
Det foreslås derfor at indsætte et loft på 5 pct. for, hvor høj godtgørelsesprocenten kan blive.
 Efter gældende regler beregnes procenttillæggene for betaling af frivillig acontoskat med udgangspunkt i den reducerede markedsrente efter den gældende § 29 B, stk. 8, i selskabsskatteloven.
Efter det foreslåede stk. 9 fastsættes procenttillæggene for betaling af frivillig acontoskat efter selskabsskattelovens § 29 B, stk. 6, med udgangspunkt i den gennemsnitlige indskudsbevisrente i Nationalbanken i perioden den 1. januar i indkomståret til den 30. september i indkomståret tillagt et fast tillæg på 0,75 procentpoint.
Det faste tillæg korrigerer for, at indskudsbevisrenten ligger noget under den gennemsnitlige forrentning, som et selskab typisk kan opnå ved binding af overskydende likviditet i mere end et år.
For at afspejle kredittiden fra det gennemsnitlige indbetalingstidspunkt midt i indkomståret til henholdsvis det tidligere indbetalingstidspunkt senest den 20. marts i indkomståret og det senere indbetalingstidspunkt senest den 20. november i indkomståret divideres med 480 og ganges med 120 dage.
Da procenttillæggene fortsat ikke skal medregnes ved opgørelsen den skattepligtige indkomst, fradrages skatteværdien.
Procenttillæggene afrundes til en decimal.
 For indbetaling af frivillig acontoskat senest den 20. marts i indkomståret godskrives selskaber, foreninger m.v. procenttillægget ved afregningen af årets indkomstskat, jf. selskabsskattelovens § 29 B, stk. 6. For indbetaling af frivillig acontoskat i perioden efter den 20. marts i indkomståret til senest den 20. november i indkomståret fradrages procenttillægget i det indbetalte beløb, inden den frivillige acontoskat indgår i afregningen af årets indkomstskat.
 Efter gældende regler beregnes restskatteprocenten med udgangspunkt i den reducerede markedsrente jf. selskabsskattelovens § 29 B, stk. 7.
De foreslåede ændringer af stk. 10 betyder, at restskattetillægget skal opgøres med udgangspunkt i den gennemsnitlige kassekreditrente i indkomståret.
Restskatteprocenten foreslås beregnet som et simpelt gennemsnit af den af Nationalbanken opgjorte kassekreditrente for månederne januar, februar, marts, april, maj, juni, juli, august og september i indkomståret med fradrag af skatteværdien.
For at afspejle kredittiden fra det gennemsnitlige indbetalingstidspunkt midt i indkomståret til 1. november i året efter indkomståret ganges med 480 dage og divideres med 360 dage.
Restskatteprocenten afrundes til en decimal.
Da der ikke er fradrag for restskattetillægget ved indkomstopgørelsen, fradrages skatteværdien.
Da tidspunktet for offentliggørelsen af blandt andet restskatteprocenten er udskudt fra den 15. januar til 15. december i indkomståret, og selskaberne derfor ikke kender størrelsen af restskatteprocenten før indkomståret begynder, er det foreslået at indsætte et loft over, hvor høj restskatteprocenten kan blive.
Det foreslås, at restskatteprocenten ikke kan overstige 10 pct.
Efter gældende regler kan der ikke indbetales frivillig acontoskat efter den 20. november i indkomståret.
Efter det foreslåede stk. 11 skal selskaber, foreninger m.v. ved betaling af yderligere acontoskat i perioden efter den 20. november i indkomståret til senest den 1. februar i året efter indkomståret betale et procenttillæg, der beregnes som en procentsats af den yderligere frivillige acontoskat.
Niveauet for procenttillægget svarer til niveauet for restskatteprocenten.
Størrelsen af procenttillægget for yderligere acontoskat er tilpasset perioden efter den 20. november i indkomståret til den 1. februar i året efter indkomståret, hvorved procenttillægget af den yderligere frivillige acontoskat bliver mindre end restskatteprocenten.
Det foreslås, at restskatteprocenten ganges med 70 og divideres med 360 med henblik på at korrigere for den kortere kredittid.
 Efter gældende regler offentliggøres satserne for procentgodtgørelse, restskatteprocenten og procenttillæggene for frivillig acontoskat senest den 15. januar i indkomståret.
De foreslåede ændringer af stk. 11 betyder, at procentsatserne for afregning af selskabers indkomstskat bliver mere aktuelle ved, at tidspunktet for opgørelsen af renteniveauet flyttes fra året før indkomståret til indkomståret.
Det foreslås, at procenttillægget for frivillig acontoskat og godtgørelsesprocenten skal opgøres med udgangspunkt i den gennemsnitlige indskudsbevisrente i Nationalbanken for perioden den 1. januar til den 30. september i indkomståret.
Herved udskydes tidspunktet for opgørelsen af renten.
Tilsvarende foreslås det at udskyde tidspunktet for opgørelsen af den gennemsnitlige kassekreditrente, der danner udgangspunkt for opgørelsen af restskatteprocenten, fra juli, august og september i året før indkomståret til perioden 1. januar til 30. september i indkomståret.
 Udskydelsen af tidspunktet for opgørelsen af renteniveauerne betyder, at offentliggørelsen af størrelsen af indkomstårets satser for procenttillæggene for frivillig acontoskat, restskatteprocenten og godtgørelsesprocenten flyttes fra den 15. januar i indkomståret til den 15. december i indkomståret.
Til nr. 12 Der er tale om en konsekvensændring som følge af indsættelse af to nye stykker.
Til nr. 13 Efter gældende ret kan for meget indbetalt acontoskat tilbagebetales, hvis selskabet, foreningen m.v. kan sandsynliggøre, at indbetalte beløb tillagt udbytteskat og procenttillæg efter selskabsskattelovens § 29 B vil overstige indkomstårets indkomstskat.
Det foreslås, at procenttillæg efter selskabsskattelovens § 29 B, stk. 7, også skal indgå i opgørelsen af, om de indbetalte beløb overstiger indkomstårets indkomstskat.
Til nr. 14 Efter gældende regler kan selskaber, foreninger m.v. få tilbagebetalt indbetalt acontoskat og udbytteskat, inden den endelige skatteansættelse foreligger, hvis selskabet, foreningen m.v. kan sandsynliggøre, at indbetalingerne vil overstige indkomstårets indkomstskat.
Ved tilbagebetalingen ydes ingen godtgørelse, og der beregnes ingen negativ rente.
Ved tilbagebetalingen er der fastsat en prioriteringsregel, hvorefter der først tilbagebetales frivillig acontoskat, der er indbetalt efter den 20. marts og senest den 20. november, dernæst udbetales frivillig acontoskat indbetalt senest den 20. marts, og derefter udbetales udbytteskat.
Hvis udbetalingen overstiger disse beløb, nedsættes de ordinære acontoskatterater.
 Det er i lovforslagets § 2, nr. 1, foreslået at indføre en yderligere frivillig acontoskatterate, som skal indbetales senest den 1. februar i året efter indkomståret.
 Det foreslås, at den foreslåede nye frivillige acontoskatterate indsættes i prioriteringsreglen for udbetaling, således at den ny frivillige acontoskatterate skal anses for udbetalt først.
Til nr. 15 Efter gældende ret beregnes ikke rente og der ydes ikke godtgørelse ved tilbagebetaling af for meget indbetalt acontoskat.
Det foreslås at indføre negativ forrentning af indbetalt frivillig acontoskat, som tilbagebetales i perioder, hvor indskudsbevisrenten i Nationalbanken med tillæg af 0,2 procentpoint er mindre end nul.
For perioder, hvor indskudsbevisrenten i Nationalbanken overstiger -0,2 pct., skal der fortsat ikke betales negativ rente ved tilbagebetaling af for meget indbetalt acontoskat.
Det foreslås, at tilbagebetaling af frivillig acontoskat pålægges en daglig negativ rente i perioder, hvor indskudsbevisrenten i Nationalbanken er negativ.
Renten opgøres som Nationalbankens indskudsbevisrente med tillæg af 0,2 procentpoint, idet indskudsbevisrenten ligger noget under den gennemsnitlige forrentning, som et selskab typisk kan opnå ved indlån i kortere tid.
Det foreslås, at den negative forrentning af førtidig udbetaling af frivillig acontoskat skal starte fra angivelsesdagen og frem til, at SKAT modtager selskabets anmodning om tilbagebetaling.
Anmodningen om udbetaling indsendes gennem TastSelv, så anmodningen vil være modtaget hos SKAT samme dag, som selskabet, foreningen m.v. indsender anmodningen i TastSelv.
Der beregnes kun rente for de faktiske dage, hvor Nationalbankens indskudsbevisrente med tillæg af 0,2 procentpoint er negativ.
Hvis indskudsbevisrenten med tillæg af 0,2 procentpoint svinger mellem negativ og positiv, beregnes kun rente for det faktiske antal dage, hvor den justerede indskudsbevisrente har været negativ.
For dage, hvor indskudsbevisrenten har oversteget -0,2 pct., beregnes ingen godtgørelse.
Til nr. 16 Efter gældende ret beregnes ikke tillæg efter selskabsskattelovens § 29 B, stk. 6, ved betaling af indkomstskatten i forbindelse med afsluttende ansættelser.
Det foreslås, at der heller ikke skal beregnes tillæg efter selskabsskattelovens § 29 B, stk. 7, ved betaling af indkomstskatten i forbindelse med afsluttende ansættelser.
Til nr. 17 For selskaber, foreninger m.v., hvor skattepligten ophører eller ændres på grund af overgang til begrænset skattepligt, opløsning eller ophør med at drive erhvervsmæssig virksomhed her i landet, fortsætter skattepligten indtil tidspunktet for opløsningen eller ophøret.
I disse situationer skal selskabet, foreningen m.v. inden 1 måned indsende en anmeldelse til SKAT med opgørelse af indkomsten for det afsluttende indkomstår.
Restskat, der pålignes på grundlag af en ansættelse for det afsluttende indkomstår, forfalder den 1. i den måned, der følger efter meddelelsen til selskabet, foreningen m.v. om ansættelsen.
Hvis restskatten betales inden fristen for at give meddelelse til SKAT om opløsningen eller ophøret, opkræves intet restskattetillæg af restskatten.
Efter forslagets § 2, nr. 11, flyttes beregningen og offentliggørelsen af bl.a. restskatteprocenten fra den 15. januar i indkomståret til den 15. december i indkomståret.
Restskatteprocenten vil derfor som udgangspunkt ikke være kendt på tidspunktet for fristens udløb.
Det foreslås, at restskatteprocenten for det foregående indkomstår anvendes, når restskatteprocenten for indkomståret endnu ikke er offentliggjort på tidspunktet for fristen udløb.
Når indkomstårets restskatteprocent er offentliggjort på tidspunktet for fristens udløb, anvendes indkomstårets restskatteprocent.
Til § 3 Det foreslås, at loven skal træde i kraft den 1. september 2015.
Vedrørende ændringerne af opkrævningslovens § 16 c, stk. 2, jf. lovforslagets § 1, nr. 4, betyder ikrafttrædelsen, at der fra og med den 1. september 2015 ikke længere sker forrentning af en kreditsaldo på op til 5.000 kr.
Ikrafttrædelsen indebærer, at beløb op til og med 5.000 kr. i forbindelse med omberegning af renter vil blive renteberegnet for perioder før lovens ikrafttrædelsesdato.
Omberegninger, hvor der opstår en kreditsaldo, kan eksempelvis finde sted, hvor en skønsmæssig ansættelse erstattes af en mindre angivelse fra virksomheden.
Vedrørende ændringen af opkrævningslovens § 16 c, stk. 4, jf. lovforslagets § 1, nr. 5, hvorved der indføres et maksimum for adgangen til at forhøje virksomhedens grænse for udbetaling fra skattekontoen, betyder ikrafttrædelsen, at virksomheder fra og med den 1. september 2015 ikke længere kan have en udbetalingsgrænse, der overstiger 200.000 kr.
For virksomheder, som i dag har valgt en udbetalingsgrænse, som overstiger 200.000 kr., vil SKAT den 1. september 2015 nedsætte udbetalingsgrænsen til 200.000 kr.
 Det foreslås i stk. 2, at ændringerne af reglerne for opkrævning af acontoskat og afregning af selskabers indkomstskat, jf. lovforslagets § 2, skal have virkning for indkomståret 2015 og senere indkomstår. Ændringerne betyder, at de tillæg, som selskaber, foreninger m.v. modtager for indbetaling af frivillig acontoskat senest den 20. marts og for overskydende skat i forbindelse med den endelige afregning af indkomstskatten i november 2016, må forventes at blive sat ned, jf. oversigten i lovforslagets punkt 4. Økonomiske konsekvenser for det offentlige.
 Tilsvarende må det forventes, at de tillæg, som selskaber, foreninger m.v. skal betale ved indbetaling af frivillig acontoskat i perioden efter den 20. marts til senest den 20. november i indkomståret og restskattetillægget, vil blive sat ned.
For indbetalte acontobeløb, som selskaber, foreninger m.v. anmoder om at få udbetalt inden den endelige afregning af indkomstskatten i november i året efter indkomståret, indføres en negativ rente for perioder, hvor indskudsbevisrenten i Nationalbanken med tillæg af 0,2 procentpoint er mindre end nul.
Da indkomståret allerede er startet, vil der være selskaber, foreninger m.v., som allerede har indbetalt en del af årets acontoskat.
Lovforslaget medfører lovgivning med tilbagevirkende kraft vedrørende ændringerne af satserne i acontoskattesystemet.
Der er derfor indsat en række overgangsregler i stk. 3-6, som sikrer, at der ikke er tale om tilbagevirkende kraft til ugunst for skatteyder.
Det foreslås i stk. 3, at indbetalinger af frivillig acontoskat vedrørende indkomståret 2015, som er foretaget senest den 20. marts 2015, bliver godskrevet med et tillæg på 0,3 pct.
På denne måde sikres det, at selskaber, som i overensstemmelse med gældende ret har indbetalt frivillig acontoskat senest den 20. marts 2015 med henblik på at få indbetalingen godskrevet med 0,3 pct., behandles på samme måde, som efter de gældende regler.
For indbetaling af frivillig acontoskat vedrørende indkomståret 2015, som er foretaget i perioden efter den 20. marts 2015 og senest den 20. november 2015, forslås det, at det procenttillæg, som selskaberne, foreningerne m.v. skal betale, ikke kan overstige 0,3 pct.
Da størrelsen af procenttillæggene fremover først skal offentliggøres senest den 15. december i indkomståret, kendes størrelsen af procenttillægget for frivillig acontoskat indbetalt i perioden efter den 20. marts til senest den 20. november 2015 ikke på tidspunktet for fremsættelsen af lovforslaget.
Det forventes, at procenttillægget, som bliver offentliggjort senest den 15. december 2015, vil udgøre ca. nul pct., men afhængig af renteudviklingen kan procenttillægget blive højere.
Med overgangsreglen sikres det, at procenttillægget ikke kan stige i forhold til de hidtil gældende regler, som blev offentliggjort i december 2014.
 Det foreslås i stk. 4, at restskatteprocenten for 2015 ikke kan overstige 4,5 pct. svarende til den restskatteprocent, som blev offentliggjort i december 2014 for indkomståret 2015. Afhængig af, hvordan renteniveauet udvikler sig i resten af 2015, kan den restskatteprocent, som efter forslaget skal opgøres senest den 15. december 2015 for indkomståret 2015, overstige den restskatteprocent for 2015, som blev offentliggjort i december 2014. Af hensyn til at undgå en forhøjelse af restskattetillægget for 2015 på et tidspunkt, hvor indbetalingerne af indkomstskatten for 2015 er begyndt, foreslås det, at restskatteprocenten ikke kan overstige 4,5 pct. svarende til, hvad restskatteprocenten for 2015 udgør efter gældende regler.
 I stk. 5 foreslås, at selskaber, foreninger m.v. kan få tilbagebetalt frivillig acontoskat, der er indbetalt inden den 3. juli 2015, uden beregning af negativ rente, hvis selskabet, foreningen m.v. har anmodet SKAT om tilbagebetaling senest den 1. oktober 2015. Tilbagebetalingen vil i disse tilfælde ske uden godtgørelse og uden negativ rente i perioden.
 Med henblik på at sikre, at selskaberne er bekendt med muligheden for at få tilbagebetalt frivillig acontoskat vedrørende indkomståret 2015 uden godtgørelse og uden negativ rente inden den endelige afregning af indkomstskatten i november 2016, vil SKAT sikre en grundig information af selskaberne i god tid inden udløbet af fristen den 1. oktober 2015.
Det foreslås i stk. 6, at selskaber, som har indbetalt acontoskat før den 3. juli 2015 i et sådant omfang, at der er opstået overskydende skat, skal have en godtgørelse på 1 pct. af den overskydende skat.
Med 1 pct. i godtgørelse får selskaberne den samme godtgørelsesprocent af den overskydende skat, som i december 2014 blev offentliggjort for indkomståret 2015.
Hvis et selskab eksempelvis skal betale 500.000 kr. i selskabsskat i 2015, og selskabet har indbetalt 600.000 kr. i acontoskat før den 3. juli 2015, og selskabet indbetaler 900.000 kr. i acontoskat efter den 3. juli 2015, vil selskabet få en overskydende skat på 1.000.000 kr.
Af den overskydende skat skal der ydes 1 pct. i godtgørelse af 100.000 kr., mens der skal ydes den foreslåede nye godtgørelsessats efter den foreslåede § 29 B, stk. 8, af 900.000 kr.
Hvis et selskab eksempelvis skal betale 1.000.000 kr. i selskabsskat i 2015, og selskabet har indbetalt 600.000 kr. i acontoskat før den 3. juli 2015, og selskabet indbetaler 900.000 kr. i acontoskat efter den 3. juli 2015, vil selskabet få en overskydende skat på 500.000 kr.
Af den overskydende skat ydes den foreslåede nye godtgørelsessats efter den foreslåede § 29 B, stk. 8, jf. lovforslagets § 2, nr. 11. Da indbetalingen af acontoskat før den 3. juli 2015 ikke overstiger årets samlede selskabsskat, opnår selskabet således ikke 1 pct. i godtgørelse af nogen del af den overskydende skat.
Det skyldes, at der ikke før den 3. juli 2015 var indbetalt acontoskat i et sådant omfang, at indbetalingen resulterede i overskydende skat.
