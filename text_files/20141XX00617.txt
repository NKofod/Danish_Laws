Skriftlig fremsættelse (11. marts 2015) Transportministeren (Magnus Heunicke):
 Herved tillader jeg mig for Folketinget at fremsætte:
Forslag til jernbanelov (Lovforslag nr.
L 162) Med lovforslaget foreslås foretaget en revision af nugældende lov om jernbane.
Udgangspunktet for revisionen er en modernisering af loven, der er fra 1998 og siden er blevet ændret mere end 10 gange.
Hovedformålet med revisionen er at implementere EU-regler samt skabe en klar, enkel og operationel jernbanelov, som kan understøtte at få flere passagerer og mere gods på jernbanen.
Der bliver i disse år investeret massivt i jernbaneinfrastrukturen.
Lovforslaget skal ses i dette lys, så rammebetingelserne medvirker til, at samfundet får mest muligt ud af de offentlige investeringer, der foretages i sektoren.
 Størstedelen af lovforslaget er en videreførelse af gældende ret samt implementering af EU-regler, men lovforslaget er også gjort mere overskueligt og brugervenligt.
Med lovforslaget implementeres dele af Europa-Parlamentets og Rådets direktiv 2012/34/EU af 21. november 2012 om oprettelse af et fælles europæisk jernbaneområde, benævnt omarbejdningen af 1. jernbanepakke.
Lovforslaget gennemfører yderligere åbning af markedsadgangen i forhold til tildelingen af adgang til jernbanerelaterede servicefaciliteter, herunder vedligeholdelsesfaciliteter og klargøringscentre, og de tjenesteydelser, der findes på disse faciliteter.
Samtidig udvides ansøgerbegrebet, så andre end jernbanevirksomheder kan søge om at reservere infrastrukturkapacitet.
Endvidere gennemføres EU-regler for Havarikommissionen for Civil Luftfart og Jernbane, herunder bestemmelse vedrørende omfanget af kommissionens undersøgelsesforpligtelse.
Lovforslaget samler de generelle regler om ekspropriation til jernbaneanlæg, herunder letbaneanlæg, i jernbaneloven.
Der er tale om, at gældende ekspropriationshjemler for jernbaner, herunder letbaner, videreføres og moderniseres.
Med lovforslaget indføres som noget nyt begrebet bybaner, der omfatter metro, letbaner og S-baner, idet der findes en række fællestræk for disse baner samt forhold, hvor bybaner adskiller sig fra anden skinnebåren trafik.
I sammenhæng hermed indføres en særlig definition på letbaner med henblik på at foretage en afgrænsning af letbanen i forhold til anden skinnebåren trafik på jernbaner.
Dette skyldes, at letbaner udmærker sig ved at være skinnebåren trafik, som både kan køre i vej efter færdselslovens regler og i eget tracé.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
