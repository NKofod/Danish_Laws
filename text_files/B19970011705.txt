 I medfør af § 2, stk. 4, i lov nr. 367 af 14. juni 1995 om en  

 indskydergarantifond, fastsættes:
 § 1.  Når der efter Finanstilsynets vurdering er stor  

 risiko for, at et pengeinstitut vil komme i økonomiske vanskeligheder, skal  

 Finanstilsynet skriftligt orientere Indskydergarantifonden herom.
§ 2.  Hvis et pengeinstitut bliver nødlidende, og  

 Finanstilsynet vurderer, at det kan blive nødvendigt at inddrage  

 Indskydergarantifonden, tager Finanstilsynet initiativ til et møde med  

 Indskydergarantifonden vedrørende det nødlidende institut.
På mødet skal  

 Finanstilsynet orientere Indskydergarantifonden om tilsynets vurdering af det  

 nødlidende pengeinstituts økonomiske stilling.
Finanstilsynet foranlediger,  

 at der tages referat af mødet.
§ 3.  Finanstilsynet skal udarbejde en vurdering af  

 det nødlidende pengeinstitut.
Vurderingen skal indeholde en værdiansættelse  

 af pengeinstituttets aktiver m.v. i en fortsættende situation og i en  

 standsningssituation.
Denne vurdering videregives skriftligt til  

 Indskydergarantifonden sammen med en kort beskrivelse af Finanstilsynets  

 beslutningsgrundlag.
 Stk. 2.  Finanstilsynets oplysninger om værdiansættelse  

 af det nødlidende instituts aktiver m.v. skal stilles til  

 Indskydergarantifondens rådighed.
 Stk. 3.  Finanstilsynet skal anmode det nødlidende  

 pengeinstitut om at fremskaffe en aktuel oversigt over dækkede nettoindlån.  

 Denne oversigt videregives til Indskydergarantifonden.
 § 4.  Indskydergarantifonden skal anmode det  

 nødlidende pengeinstitut om at fremskaffe alle relevante oplysninger, således  

 at fonden kan værdiansætte pengeinstituttes aktiver m.v.
Stk. 2.  Indskydergarantifonden skal, på baggrund af de  

 af pengeinstituttet fremsendte oplysninger, fondens undersøgelse af  

 instituttet ved egne kreditsagkyndige og Finanstilsynets vurdering, jf. § 3,  

 stk. 1, udarbejde en skriftlig vurdering af det maksimale beløb, hvormed den  

 kan bidrage til en afvikling af det nødlidende institut.
Denne vurdering  

 videregives til Finanstilsynet sammen med en skriftlig tilkendegivelse af,  

 hvorvidt Indskydergarantifonden ønsker at medvirke i forhandlinger om en  

 løsning, herunder i form af, at et andet pengeinstitut helt eller delvist  

 overtager det nødlidende institut.
 § 5.  Indskydergarantifonden stiller krav om, at  

 eventuelle tilbud om hel eller delvis overtagelse el.lign. afgives skriftligt  

 og fremsendes til det nødlidende institut, Indskydergarantifonden og  

 Finanstilsynet.
§ 6.  Såfremt der er forskel mellem Finanstilsynets,  

 Indskydergarantifondens og en interesseret parts vurdering af det nødlidende  

 pengeinstituts underbalance, har Indskydergarantifonden pligt til at foretage  

 en nøje vurdering heraf.
Såfremt Indskydergarantifonden herefter beslutter at  

 benytte fondens egen vurdering, skal fonden begrunde dette skriftligt.  

 Begrundelsen fremsendes til Finanstilsynet.
§ 7.  Når vurderingen af det nødlidende pengeinstitut  

 er tilendebragt, og hvis der er modtaget skriftligt tilbud, indkalder  

 Finanstilsynet Indskydergarantifonden, det nødlidende pengeinstitut, det  

 tilbudsgivende institut samt øvrige implicerede parter til at deltage i  

 forhandlinger om en løsning.
Finanstilsynet foranlediger, at der tages  

 referat af de møder, hvor Finanstilsynet deltager.
 § 8.  Såfremt forhandlingerne resulterer i en løsning  

 med Indskydergarantifondens medvirken, skal Indskydergarantifonden sikre, at  

 der udfærdiges en aftale med de implicerede parter om Indskydergarantifondens  

 økonomiske bidrag.
 Stk. 2.  Såfremt Indskydergarantifonden ikke ønsker at  

 medvirke til en løsning, meddeles dette skriftligt til Finanstilsynet, det  

 nødlidende pengeinstitut og de øvrige involverede parter.
 § 9.  Økonomiministeriet kan sammen med Finanstilsynet  

 varetage forhandlingerne med Indskydergarantifonden, det nødlidende  

 pengeinstitut, det tilbudsgivende institut og øvrige implicerede parter.  

 Finanstilsynet og Indskydergarantifonden underrettes skriftligt herom.
Stk. 2.  Finanstilsynet fremsender kopi af sine  

 vurderinger efter § 1 og § 3, stk. 1, samt kopi af Finanstilsynets referater  

 til Økonomiministeriet.
Efter anmodning fremsender Finanstilsynet endvidere  

 kopi af andre oplysninger og dokumenter efter § 3, stk. 2-3, § 4, stk. 2, og  

 §§ 5-7.
 § 10.  Finanstilsynet og Indskydergarantifonden skal  

 udarbejde en beredskabsplan, der nærmere beskriver det praktiske samarbejde.
§ 11.  Såfremt der er enighed mellem Finanstilsynet og  

 Indskydergarantifonden herom, kan afvigelser fra ovenstående procedure ske,  

 når hensynet til det nødlidende institut og dets indskydere, herunder  

 navnligt væsentlige praktiske forhold, tilsiger det.
Afvigelserne skal  

 aftales skriftligt af tilsynet og fonden med angivelsen af begrundelsen for  

 afvigelsen.
 § 12.  Bekendtgørelsen træder i kraft den 1. marts  

 1997.
 Stk. 2.  Bekendtgørelse nr. 755 af 15. september 1995 om  

 samarbejde mellem Finanstilsynet og Indskydergarantifonden ophæves samtidigt.
