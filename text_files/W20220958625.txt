Arbejdsmiljøklagenævnet fastholdt strakspåbud om at sikre, at ansatte i forbindelse med indhentning af dagrenovation ikke indtog mad i renovationsbilens førerhus (arbejdssteder indretning - dagrenovation - microorganismer - mad - førerhus) Resume Arbejdsmiljøklagenævnet vurderede, at det ikke var sundhedsmæssigt fuldt forsvarligt at indtage mad og drikke i renovationsbilens førerhus.
 Nævnet vurderede, at virksomhedens ansatte - selv om de rengør deres hænder med antibakterielle vådservietter og/eller hånddesinfektion - risikerede at overføre mikroorganismer fra deres tøj eller førerhuset til deres hænder og dermed mad.
Nævnet lagde blandt andet vægt på, at de ansatte anvendte handsker, der beskyttede mod mekanisk slid, men de beskyttede ikke mod mikroorganismer.
Arbejdstilsynet konstaterede, at en af sækkene havde væskeudtræk på bund og sider, og at en af de ansatte tog handsker med ind i førerhuset.
 Afgørelsen blev truffet af et enigt nævn.
Den konkrete afgørelse Afgørelsen er skrevet til [adressat udeladt].
Afgørelse I har klaget over Arbejdstilsynets afgørelse af den 28. oktober 2021 om indtagelse af mad i førerhus.
 Arbejdsmiljøklagenævnet har nu afgjort sagen på møde den 29. marts 2022.
 Resultatet er:
  Arbejdsmiljøklagenævnet fastholder Arbejdstilsynets afgørelse af 28. oktober 2021 med strakspåbud til jer om at sikre, at ansatte i forbindelse med indhentning af dagrenovation ikke indtager mad i renovationsbilens førerhus.
 Det betyder, at nævnet er kommet til samme resultat som Arbejdstilsynet.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at det ikke er sundhedsmæssigt fuldt forsvarligt at indtage mad og drikke i renovationsbilens førerhus.
 Nævnet vurderer, at jeres ansatte - selv om de rengør deres hænder med antibakterielle vådservietter og/eller hånddesinfektion - risikerer at overføre mikroorganismer fra deres tøj eller førerhuset til deres hænder og dermed mad.
Hvad er afgørende for resultatet Nævnet lægger vægt på, at jeres ansatte dagligt håndterer husholdningsaffald i affaldssække manuelt.
Jeres ansatte oplyste, at de dagligt indtog deres mad i renovationsbilens førerhus om formiddagen og til middag.
 Nævnet lægger desuden vægt på, at jeres ansatte anvendte handsker, der beskytter mod mekanisk slid, men de beskytter ikke mod mikroorganismer.
 Nævnet lægger endvidere vægt på, at Arbejdstilsynet konstaterede, at en af sækkene havde væskeudtræk på bund og sider, og at en af jeres ansatte tog handsker med ind i førerhuset.
I har anført, at I gør meget ud af rengøring og hygiejne.
I har beskrevet, hvordan og hvor ofte I rengør renovationsbilen indvendigt og udvendigt, og at der er intet i jeres ansattes sygefravær, der indikerer, at der er et problem.
Oplysningerne er indgået i vores behandling af jeres sag, men de har ikke ført til et andet resultat.
Det følger af reglerne om biologiske agenser og arbejdsmiljø, at der ikke må indtages mad og drikke i arbejdslokaler eller andre områder, hvor der er risiko for at blive udsat for mikroorganismer i et sundhedsskadeligt omfang.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Det følger af reglerne om biologiske agenser og arbejdsmiljø, at ved biologiske agenser forstås i denne bekendtgørelse mikroorganismer, herunder genetisk modificerede mikroorganismer, cellekulturer og endoparasitter hos mennesker, som er i stand til at fremkalde en infektionssygdom, allergi eller toksisk effekt.
I vurderingen af sundhedsforholdene under arbejdet, skal indgå en fastlæggelse og vurdering af arten, graden og varigheden af påvirkningen fra biologiske agenser og risikoen derved.
Arbejdet skal planlægges og tilrettelægges under hensyntagen til denne vurdering i overensstemmelse med arbejdsmiljølovgivningens almindelige regler.
Det skal herunder sikres, at der om nødvendigt iværksættes sådanne særlige foranstaltninger, som er nævnt i §§ 6-10, og at foranstaltningerne iværksættes, inden arbejdet påbegyndes.
 Hvor det er nødvendigt for, at arbejdet kan foregå sikkerheds- og sundhedsmæssigt fuldt forsvarligt, skal der under hensyntagen til vurderingen bl.a. tillige iværksættes følgende foranstaltning: Forbud mod indtagelse af mad og drikke i arbejdslokaler eller andre områder.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 2062 af 16. november 2021.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 2062 af 16. november 2021.
Om biologiske agenser og arbejdsmiljø  § 2, stk. 1, og § 6, stk. 1, nr. 5, jf. § 3, i bekendtgørelse nr. 1652 af 19. november 2020 om biologiske agenser og arbejdsmiljø Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
Arbejdstilsynet, j.nr. 20210084213 [Adressat udeladt] Arbejdsmiljørepræsentant / De ansatte Lovuddrag Bekendtgørelse nr. 2062 af 16. november 2021 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1652 af 19. november 2020 om biologiske agenser og arbejdsmiljø Kapitel 1 Område m.v.
 § 2. Ved biologiske agenser forstås i denne bekendtgørelse mikroorganismer, herunder genetisk modificerede mikroorganismer, cellekulturer og endoparasitter hos mennesker, som er i stand til at fremkalde en infektionssygdom, allergi eller toksisk effekt.
 Stk. 2. Biologiske agenser klassificeres i 4 risikogrupper i forhold til graden af infektionsrisiko, jf. bilag 7. Bilag 8 indeholder en klassifikation i risikogrupperne 2, 3 og 4.
Kapitel 2 Almindelige bestemmelser § 3. I vurderingen af sikkerheds- og sundhedsforholdene under arbejdet, jf. § 4, § 6, §§ 6a-6c, og § 22, nr. 1, i bekendtgørelse om arbejdets udførelse, skal indgå en fastlæggelse og vurdering af arten, graden og varigheden af påvirkningen fra biologiske agenser og risikoen derved.
Vurderingen skal foretages på grundlag af den klassificering af biologiske agenser, der fremgår af bilag 8, og i øvrigt i overensstemmelse med retningslinjerne i bilag 1. Hvis et biologisk agens ikke er anført i bilag 8, skal arbejdsgiveren ud fra retningslinjerne i bilag 7 bedømme, i hvilken risikogruppe agenset hører til.
 Stk. 2. Vurderingen skal ajourføres, når der sker ændringer i arbejdet, arbejdsmetoder og arbejdsprocesser m.v., som har betydning for virksomhedens arbejdsmiljø, dog senest hvert tredje år.
Stk. 3. Arbejdet skal planlægges og tilrettelægges under hensyntagen til denne vurdering i overensstemmelse med arbejdsmiljølovgivningens almindelige regler.
Det skal herunder sikres, at der om nødvendigt iværksættes sådanne særlige foranstaltninger, som er nævnt i §§ 6-10, og at foranstaltningerne iværksættes, inden arbejdet påbegyndes.
 § 6. Hvor det er nødvendigt for, at arbejdet kan foregå sikkerheds- og sundhedsmæssigt fuldt forsvarligt, skal der under hensyntagen til vurderingen efter § 3 tillige iværksættes følgende foranstaltninger:
 1.
 2.
 3.
 4.
5. Forbud mod indtagelse af mad og drikke i arbejdslokaler eller andre områder.
 6.
