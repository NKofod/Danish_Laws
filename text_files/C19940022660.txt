(Til ministerier, styrelser, amtsråd og  

 kommunalbestyrelser) 1. Indledning Indenrigsministeriet har i medfør af beredskabslovens § 29, nr. 2, § 31 og  

 § 32, og efter forhandling med samtlige ministerier udstedt en bekendtgørelse  

 om civilregioner m.v.
Bekendtgørelsen træder i kraft den 1. januar 1995.
 Formålet med bekendtgørelsen er at fastlægge rammerne for, at samfundet  

 kan videreføres på regionalt niveau i en krise- eller krigssituation, hvor  

 det kan blive nødvendigt helt eller delvist at løse de nødvendige centrale  

 forvaltningsopgaver decentralt.
 Det hidtidige grundlag for civilregionernes virksomhed og  

 regionsamtmandens kompetence har været 2 statsministerielle skrivelser af  

 henholdsvis 2. september 1960 og 17. august 1962. Med bekendtgørelsen er et  

 forslag om bl.a. fastlæggelse af regionsamtmandens kompetence, der er  

 indeholdt i en betænkning om strukturen for det civile beredskab fra 1990,  

 blevet fastsat i retlig bindende form.
 I denne vejledning beskrives civilregionens opgaver, sammensætning og  

 ledelse, regionsamtmandens kompetence, og for vå vidt angår totalforsvaret på  

 regionalt niveau, regionsledelsens sammensætning, kompetence m.v.
 Formålet med vejledningen er endvidere at medvirke til at skabe rammerne  

 for en fleksibel organisation, som vil kunne sikre, at regionsamtmanden og  

 regionsledelsen kan træffe de beslutninger som en krise eller krigssituation  

 kræver.
 2. Landets inddeling i civilregioner m.v.
2.1. Civilregioner Med henblik på at kunne varetage en administration på regionalt niveau  

 under krise eller krig er en række statsamter udpeget til at kunne overtage  

 funktionen som en særlig civil regionsadministration - en civilregion.
Et  

 hovedformål med civilregionerne er endvidere at fremme samarbejdet mellem  

 totalforsvarets myndigheder på det reginonale niveau.
 Der er 7 civilregioner, hvis grænser er sammenfaldende med grænserne for  

 forsvarets, politiets og redningsberedskabets regioner, dvs. de øvrige  

 regionale totalforsvarsmyndigheder.
 Indenrigsministeren udpeger en statsamtmand som leder af civilregionen.  

 Statsamtmanden benævnes regionsamtmand.
Civilregionen er en stabsorganisation, der fuldt etableret under krig,  

 består af regionsamtmanden, en mindre stab, herunder sekretariat med  

 tilhørende signal- og kommunikationsmidler og en regional  

 informationstjeneste.
Afhængig af civilregionens størrelse består  

 civilregionen yderligere af et antal personer, fortrinsvis statslige og  

 kommunale rådgivere samt eventuelt privatansatte sagkyndige.
2.2. Statslige forvaltningsorganer og udpegning af rådgivere og  

 sagkyndige Det fremgår af beredskabslovens § 24, stk. 1, at de enkelte ministre hver  

 inden for deres område skal planlægge og træffe foranstaltninger til  

 udførelse af opgaver inden for det civile beredskab.
 Som led i denne planlægning skal de enkelte ministre allerede i fredstid  

 dels vurdere behovet for at tillæge decentrale forvaltningsorganer en  

 ekstraordinær kompetence under krise eller krig, dels fastlægge omfanget af  

 en sådan delegation, jf. beredskabslovens § 31 samt bemærkningerne hertil.
 De statslige rådgivere, der efter bekendtgørelsens § 2, stk. 2, kan  

 udpeges efter aftale med regionsamtmanden til at indgå i civilregionen,  

 forudsættes især udpeget inden for de ministerområder, hvor der kan forventes  

 et behov for delegation af kompetence efter beredskabslovens § 31.
 Det er vigtigt, at ministerierne vurderer behovet for udpegning af  

 rådgivere for regionsamtmanden og samtidig overvejer, om der er behov for at  

 forberede en ekstraordinær kompetencedelegation - og i givet fald omfanget  

 heraf - til decentrale forvaltningsorganer, og at regionsamtmanden holdes  

 underrettet om resultatet af overvejelserne.
 Det vil være hensigtsmæssigt, at eventuelle decentrale forvaltningsorganer  

 under krise eller krig placeres samme sted som civilregionen, dvs. enten i  

 eller i nærheden af det udflytningsanlæg, der er etableret af civilregionen.
Til at indgå i staben som kommunalfaglige rådgivere for regionsamtmanden  

 kan kommuner og amtskommuner - efter aftale med regionsamtmanden - udpege et  

 antal personer.
Det vil være formålstjenligt, hvis de udpegede rådgivere kan  

 dække de væsentligste kommunale og amtskommunale forvaltningsområder.
 Regionsamtmanden kan i tilfælde, hvor statslige myndigheder ikke allerede  

 har foretaget en udpegning i medfør af § 2, stk. 2, endvidere udpege et antal  

 privatansatte sagkyndige inden for områder af væsentlig betydning for det  

 civile beredskab i regionen, eksempelvis forsynings- og transportområdet.  

 Udpegningen sker efter aftale med de pågældende.
Regionsamtmanden udpeger endelig en leder og et antal  

 informationssagkyndige til den regionale informationstjeneste.
Udpegningen  

 sker efter aftale med de pågældende og efter forhandling med den øvrige  

 regionsledelse, jf. bekendtgørelsens § 2, stk. 4.
2.3. Fritagelse for mødepligt ved redningsberedskabet eller forsvaret  

 (designering) Personer, der udpeges til at indgå i civilregionen, og som har en  

 mødepligt ved redningsberedskabet eller forsvaret i tilfælde af mobilisering,  

 bør fritages for denne mødepligt (designeres).
 For en nærmere beskrivelse af designeringsproceduren henvises til  

 Indenrigsministeriets bekendtgørelse nr. 934 af 6. december 1993 om  

 fritagelse for mødepligt ved redningsberedskabet og forsvaret under krise  

 eller krig (designering) og Indenrigsministeriets vejledning nr. 192 af 6.  

 december 1993 om samme emne.
3. Civilregionernes opgaver under krise eller krig og  

 regionsamtmandens kompetence Civilregionens hovedopgave er at prioritere og koordinere anvendelsen af  

 regionens civile ressourcer.
Civilregionen skal endvidere samle og formidle  

 informationer om situationen inden for det civile beredskab i regionen.  

 Endelig skal civilregionen indgå i totalforsvarssamarbejdet med de øvrige  

 regionale totalforsvarsmyndigheder.
Hvis ministerier har delegeret kompetence til decentrale  

 forvaltningsorganer efter beredskabslovens § 31, og der opstår uenighed  

 mellem disse om udførelse af en opgave, vil de pågældende ministerier normalt  

 træffe den endelige afgørelse.
I en afskæringssituation, hvor en sådan  

 forelæggelse ikke er mulig, eller hvor en afgørelse ikke kan opnås i tide, er  

 regionsamtmanden bemyndiget til at træffe den nødvendige afgørelse som  

 regionens stedlige repræsentant, jf. bekendtgørelsens § 3, stk. 1.  

 Regionsamtmanden skal underrette regeringen om den afgørelse, der er truffet,  

 så snart dette er muligt.
 En afskæringssituation er en situation, hvor forelæggelse for en højere  

 myndighed, dvs. regering, ministerium eller styrelse, enten ikke er mulig,  

 eller hvor en afgørelse ikke kan træffes i tide som følge af fysisk eller  

 kommunikationsmæssig afskæring.
 Regionsamtmanden har i en afskæringssituation ligeledes kompetence til at  

 træffe afgørelse i tilfælde, hvor amtskommunale eller kommunale myndigheder  

 ikke er enige om ressourceanvendelsen inden for det civile bredskab, jf.  

 bekendtgørelsens § 3, stk. 2.
 Endelig har regionsamtmanden under krise eller krig til opgave at holde  

 regeringen orienteret om den generelle situation inden for det civile  

 beredskab i regionen, ligesom han skal kunne formidle informationer fra  

 regeringen, jf. bekendtgørelsens § 5.
 4. Regionsledelsens opgaver under krise eller krig  

 m.v.
4.1. Regionsledelsens opgaver under krise eller krig Regionsamtmanden og chefen for militærregionen, chefen for  

 redningsregionen (beredskabsregionen) og chefen for politiregionen udgør  

 regionsledelsen (den regionale totalforsvarsledelse).
 Redningsregionen, jf. beredskabslovens § 29, nr. 2, benævnes i daglig tale  

 »Beredskabsregionen«.
I regionsledelsen, hvor regionsamtmanden leder møderne, orienteres om  

 forhold af fælles interesse.
Endvidere koordineres i nødvendigt omfang  

 iværksættelsen af decentrale myndigheders planer og bestemmelser m.v.
Regionsledelsen skal i mulig udstrækning have samråd om spørgsmål af  

 betydning for to eller flere af totalforsvarets myndighedsområder, idet der  

 ikke herved må ske en uforsvarlig forsinkelse af påkrævede foranstaltningers  

 gennemførelse.
Den enkelte regionschef har dog inden for sit eget område  

 kompetence til at træffe de beslutninger og iværksætte de foranstaltninger,  

 som situationen nødvendiggør, jf. bekendtgørelsens § 9, stk. 2.  

 Bekendtgørelsen indebærer ikke nogen ændring i den militære regionchefs  

 beføjelser inden for områder, hvor foranstaltninger er øjeblikkeligt  

 påkrævede af hensyn til igangværende eller umiddelbart forestående  

 kamphandlinger, ligesom regionsamtmanden eksempelvis ikke i medfør af § 9,  

 stk. 3, kan give ordre om ikke at mobilisere eller ikke at gøre modstand  

 eller afbryde påbegyndt mobilisering eller kamp.
 I en afskæringssituation, jf. § 9, stk. 3, træffer regionsamtmanden som  

 regeringens stedlige repræsentant beslutning i tilfælde af uenighed i  

 regionsledelsen om prioriterings- og koordineringsspørgsmål, der har  

 betydning for totalforsvaret.
 Udnytter regionsamtmanden sin kompetence til at træffe en sådan  

 beslutning, skal regionsamtmanden underrette regeringen om afgørelsen, så  

 snart dette er muligt, jf. § 9, stk. 4.
 4.2. Den regionale informationstjenestes opgaver under krise eller  

 krig.
 Den regionale informationsstjenste har under krise eller krig til opgave  

 at holde pressen orienteret, udarbejde pressemeddelelser, arrangere  

 pressemøder og orientere regionsledelsen om væsentlige nyheder.  

 Informationstjenesten har endvidere til opgave at rådgive regionsledelsen om  

 informationsspørgsmål.
5. Civilregionens fredstidsopgaver og aktivering af  

 civilregionen I fredstid består civilregionen af få medarbejdere, som bl.a. har til  

 opgave dels at udarbejde en plan for aktivering og etablering af  

 civilregionen under krise eller krig, dels udarbejde planer for  

 kommunikations- og informationsvirksomheden.
 Civilregionen samarbejder endvidere med de øvrige regionale  

 totalforsvarsmyndigheder, og der afholdes regelmæssigt møder i  

 regionsledelsen.
 Civilregionen har endelig til opgave at varetage koordinationen af den  

 civile beredskabsplanlægning og dennes sammenhæng med dels de øvrige  

 regionale myndigheders planlægning, dels med den kommunale og amtskommunale  

 civile beredskabsplanlægning.
Civilregionen bliver først fuldt ud etableret under krig.
I en  

 krisesituation vil civilregionen gradvist kunne udbygges og aktiveres i den  

 udstærkning, der er behov herfor til varetagelse af informationsopgaver og af  

 koordinerende opgaver.
 Når civilregionens krigsorganisation er fuldt udbygget, vil den bl.a.  

 omfatte de udpegede rådgivere og sagkyndige m.v., ligesom regionsamtmanden  

 vil have udpeget personale ved statsamterne til at varetage civilregionens  

 sekretariats- og kommunikationsopgaver.
 Hver civilregion har endvidere et beskyttet udflytningsanlæg, som vil  

 blive taget i brug, når det ikke længere er muligt at fungere fra  

 fredstidslokaliteten.
6. Udgiftsfordeling De ydelser, der er nævnt i bekendtgørelsens § 7, stk. 1 og 2, ydes i  

 overensstemmelse med Finansministeriets cirkulære om aftale om  

 tjenesterejser.
 Løn efter § 7, stk. 3, ydes efter de regler, der gælder for sektionschefer  

 af reserven med begrænset rådighedspligt, og som svarer til lønramme 31 i en  

 tjenestemandsstilling i staten.
