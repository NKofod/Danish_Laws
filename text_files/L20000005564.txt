 Bekendtgørelse  

 af  

 aftale af 20. juni 2000 med Letland om arbejdstilladelse til  

 pårørende til diplomater m.v.
 Ved noteveksling af 6. juni og 20. juni 2000 i Riga er der  

 mellem Danmark og Letland indgået aftale om udstedelse af  

 arbejdstilladelser til pårørende til medlemmer af en diplomatisk  

 eller konsulær repræsentation eller en international  

 organisations repræsentation.
 Notevekslingen har følgende ordlyd:
 Aftalen trådte i kraft på datoen for den  

 danske svarnote, den 20. juni 2000.
Oversættelse REPUBLIKKEN LETLANDS UDENRIGSMINISTERIUM Riga Republikken Letlands Udenrigsministerium bevidner Den Kongelige Danske  

 Ambassade sin højagtelse og har den ære at foreslå  

 følgende aftale mellem Republikken Letlands Regering og Kongeriget  

 Danmarks Regering vedrørende beskæftigelse af  

 pårørende til medlemmer af en diplomatisk eller konsulær  

 repræsentation eller en international organisations  

 repræsentation.
Parterne er enige om en gensidig aftale om, at pårørende til  

 personer, der af deres regering er udsendt til officiel tjeneste i  

 modtagerstaten som medlemmer af en diplomatisk eller konsulær  

 repræsentation eller en international organisations  

 repræsentation i modtagerstaten, kan få tilladelse til  

 lønnet beskæftigelse i modtagerstaten.
Der er ingen  

 begrænsning med hensyn til beskæftigelsens art.
 Hvis der imidlertid kræves særlige kvalifikationer i  

 professionen eller aktiviteten, skal den pårørende opfylde de  

 regler, der gælder for den pågældende profession eller  

 aktivitet i modtagerstaten.
 Den nævnte tilladelse kan nægtes i tilfælde, hvor kun  

 modtagerlandets statsborgere kan ansættes af hensyn til den nationale  

 sikkerhed.
 Den pårørendes tilladelse til at påtage sig  

 beskæftigelse i modtagerstaten ophører ved afslutningen af den  

 udsendtes tjenesteperiode.
 Denne aftale giver ikke arbejdstageren andre rettigheder end dem, der  

 følger direkte af ansættelsesforholdet.
 I denne aftale betyder "udsendt(e) person(er)" diplomatisk,  

 konsulært, administrativt og teknisk personel, der af den ene eller  

 anden kontrahent er udnævnt til at forrette officiel tjeneste som  

 medlem af en diplomatisk eller konsulær repræsentation eller en  

 international organisations repræsentation i modtagerstaten.  

 "Pårørende" betyder udsendtes (a)  

 ægtefælle eller ansøgers samlever (samlivsforhold af  

 længere varighed), (b) ugifte hjemmeboende børn under 21  

 år eller under 25 år, såfremt de pågældende er  

 fuldtidsstuderende ved en højere læreanstalt, og (c) ugifte  

 hjemmeboende børn, der er fysisk eller psykisk handicappede.
Forinden en pårørende kan acceptere beskæftigelse i  

 modtagerstaten, skal udsenderstatens ambassade fremsende en officiel  

 anmodning til Udenrigsministeriets protokol.
Når det er konstateret, at  

 den pågældende falder under de i denne aftale anførte  

 kategorier, vil protokollen, efter at have fulgt de på stedet  

 gældende procedurer, omgående officielt meddele udsenderstatens  

 ambassade, at den pågældende har tilladelse til at påtage  

 sig lønnet beskæftigelse i overensstemmelse med de af  

 modtagerstaten fastsatte relevante bestemmelser.
 For pårørende, der opnår beskæftigelse i henhold  

 til denne aftale, og som nyder immunitet i modtagerstatens jurisdiktion i  

 henhold til Wienerkonventionerne om diplomatiske og konsulære  

 forbindelser eller i henhold til en hvilken som helst anden relevant  

 international aftale, giver udsenderstaten herved uigenkaldeligt afkald  

 på civil og administrativ immunitet, for så vidt angår alle  

 sager, der måtte opstå som følge af sådan  

 beskæftigelse.
 Såfremt en pårørende, der i henhold til  

 Wienerkonventionerne om diplomatiske og konsulære forbindelser eller i  

 henhold til en hvilken som helst anden relevant international aftale,  

 anklages for en kriminel lovovertrædelse begået i forbindelse med  

 den pågældendes beskæftigelse, vil udsenderstaten alvorligt  

 overveje en skriftlig anmodning fra modtagerstaten om at give afkald på  

 en sådan immunitet.
 Pårørende, der opnår beskæftigelse i henhold til  

 denne aftale, skal svare indkomstskat og socialforsikringsbidrag pålagt  

 dem af modtagerstaten af ethvert vederlag, de modtager i forbindelse med  

 sådan beskæftigelse.
Såfremt ovennævnte forslag kan godkendes af Kongeriget  

 Danmarks Regering, har Republikken Letlands Udenrigsministerium den ære  

 at foreslå, at denne Note og Den Kongelige Danske Ambassades  

 bekræftende svarnote skal udgøre en aftale mellem de to  

 Regeringer og træde i kraft på datoen for Den Kongelige Danske  

 Ambassades svarnote.
Aftalen forbliver i kraft, indtil den opsiges skriftligt  

 af den ene eller den anden part med 90 dages varsel.
 Republikken Letlands Udenrigsministerium benytter denne lejlighed til  

 påny at forsikre Den Kongelige Danske Ambassade om sin mest  

 udmærkede højagtelse.
Riga, den 6. juni 2000 Kongelig Dansk Ambassade Riga KONGELIG DANSK AMBASSADE Riga Den Kongelige Danske Ambassade bevidner Republikken Letlands  

 Udenrigsministerium sin højagtelse og har den ære at anerkende  

 modtagelsen af Note Nr. 22430-4126 af 6. juni 2000 vedrørende en  

 aftale mellem Republikken Letlands Regering og Kongeriget Danmarks Regering  

 om beskæftigelse af pårørende til medlemmer af en  

 diplomatisk eller konsulær repræsentation eller en international  

 organisations repræsentation.
 På Kongeriget Danmarks vegne bekræftes det herved, at de  

 forslag, der er indeholdt i førnævnte Note, kan godkendes, og at  

 Noten tillige med dette svar skal udgøre en aftale mellem de to  

 Regeringer med ikrafttræden dags dato.
 Den Kongelige Danske Ambassade benytter denne lejlighed til påny at  

 forsikre Republikken Letlands Udenrigsministerium om sin mest udmærkede  

 højagtelse.
