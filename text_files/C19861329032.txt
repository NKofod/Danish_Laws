 Med henvisning til § 1 i Landbrugsministeriets bekendtgørelse af 7. maj  

 1975 om indførsel og transit af hunde og tamkatte meddeles herved, at indtil  

 3 hunde og tamkatte kan indføres fra Grønland på nedennævnte betingelser,  

 medmindre indførsel finder sted i overensstemmelse med § 2 -§ 4 i ovennævnte  

 bekendtgørelse eller Veterinærdirektoratets cirkulære af 27. juni 1983 om  

 indførsel af hundehvalpe og kattekillinger fra europæiske lande.
1. Indførsel skal finde sted over et grænsested,  

 hvortil der er knyttet en autoriseret dansk grænsedyrlæge.
Senest 48 timer  

 forud for dyrets/dyrenes ankomst skal der gives meddelelse herom til  

 grænsedyrlægen.
2. Umiddelbart efter ankomsten underkaster  

 grænsedyrlægen dyret/dyrene et sundhedseftersyn.
Dyr, der ved  

 sundhedseftersynet udviser tegn på sygdom, kan afvises fra indførsel.
 Såfremt dyret/dyrene viser sig sunde ved sundhedseftersynet, vaccineres  

 det/de mod rabies af grænsedyrlægen.
3. Dyret/dyrene føres umiddelbart efter  

 rabiesvaccination direkte til en dansk adresse, der opgives til  

 grænsedyrlægen på indførselsstedet.
Dyret/dyrene holdes isolerede fra andre  

 dyr på den opgivne adresse i mindst 30 dage efter indførselen, og ethvert  

 tegn på sygdom i isolationsperioden skal omgående meddeles  

 Veterinærdirektoratet.
 Udgifter i forbindelse med ovenstående er det offentlige uvedkommende.
