Erstatningsansvarslovens § 14 a - overgangsbeløb, nævnets j.nr. 16-520-09234 Ansøgers samlever blev dræbt som følge af et knivoverfald.
Ansøger søgte om erstatning blandt andet for overgangsbeløb i medfør af erstatningsansvarslovens § 14 a samt for udgifter til kørsel og parkering.
Retten tilkendte ansøger erstatning for udgifter til kørsel og parkering, men tog ikke stilling til kravet om overgangsbeløb.
 Nævnet tilkendte ansøger overgangsbeløb, men meddelte ansøger afslag på kravet om erstatning for udgifter til kørsel og parkering trods rettens tilkendelse heraf.
 Nævnet lagde ved sin afgørelse vægt på, at et overgangsbeløb har karakter af kompensation for forskellige udgifter, der sædvanligvis er forbundet med en ægtefælles eller samlevers død, herunder udgifter til transport, hvorfor nævnet vurderede, at der ikke tillige kunne tilkendes erstatning for udgifter til transport, jf. herved princippet i erstatningsansvarsloven § 14 a, 3. pkt.
