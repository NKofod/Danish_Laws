Fremsat den 16. marts 2021 af Preben Bang Henriksen (V) og Karsten Lauritzen (V) Forslag til folketingsbeslutning om at ændre løsladelsespraksis ved forbrydelser med alvorlige konsekvenser for det danske samfund Folketinget pålægger regeringen inden udgangen af indeværende folketingsår at fremsætte lovforslag og ændre den administrative praksis, således at forbrydelsens konsekvenser for det danske samfund indgår som et vægtigt negativt element i den samlede vurdering af en eventuel prøveløsladelse.
Bemærkninger til forslaget Med forslaget ønsker forslagsstillerne at skærpe den administrative praksis for kriminalforsorgens vurdering af mulighederne for prøveløsladelse, således at konsekvenserne for det danske samfund af den dømtes forbrydelse skal indgå som et vægtigt negativt element i kriminalforsorgens samlede afgørelse af, om ansøgningen om prøveløsladelse skal imødekommes.
Baggrund for forslaget og gældende regler I henhold til gældende praksis efter straffelovens § 38 vil en person, der er dømt for grov kriminalitet, kunne have en forventning om løsladelse efter 2/3 afsoning under nærmere angivne forudsætninger eller efter afsoning af halvdelen af den idømte straf, forudsat at særlige omstændigheder taler for en tidligere prøveløsladelse.
Ingen af disse særlige omstændigheder eller forudsætninger henviser direkte til forbrydelsens potentielle alvorlige konsekvenser for det danske samfund, jf.
Retsudvalget, alm. del  svar på spørgsmål 168.
For så vidt angår udlændinge, der ved dommen er udvist, er praksis således, at løsladelse på prøve kan ske, når halvdelen af straffen er udstået, jf.
Retsudvalget, alm. del  svar på spørgsmål 168 og 331. Baggrunden for denne praksis i forhold til udvisningsdømte udlændinge er bl.a., at der er besparelser ved, at disse personer afsoner i kortere tid i de danske fængsler.
Denne praksis med prøveløsladelse af udvisningsdømte udlændinge medfører imidlertid, at eksempelvis udlændinge, der begår økonomisk kriminalitet i Danmark, kan opfatte dansk straf sammenlignet med udlandet som så lempelig, at den fornødne præventive effekt ved straf i et vist omfang udebliver.
Der henvises eksempelvis til omtalen i Børsen i oktober 2020, hvor det beskrives, hvorledes man som udlænding, der eksempelvis kan blive dømt i sagen om udbytteskandalen, kan forvente tidlig prøveløsladelse, selv om udbyttesagen har særdeles store økonomiske konsekvenser for det danske samfund. (»Sanjay Shah kan slippe med halv tid i fængsel: »Hvis han kan finde ud af at opføre sig ordentligt««, Børsen, den 28. oktober 2020).
 Med forslaget ønskes det således præciseret, at der i retningslinjerne for kriminalforsorgens vurdering af mulighederne for prøveløsladelse tillige klart anføres, at forbrydelsens konsekvenser for det danske samfund skal indgå som et vægtigt negativt element i den samlede vurdering og afgørelse af, om ansøgningen om prøveløsladelse skal imødekommes.
 Det præciseres, at forslaget gælder for såvel danske statsborgere som for udlændinge, der ansøger om prøveløsladelse.
 Forslaget, der alene vedrører løsladelsespraksis efter forbrydelser, der isoleret set har alvorlige konsekvenser for det danske samfund, anslås at medføre ganske begrænsede merudgifter, der kan afholdes inden for Justitsministeriets nuværende økonomiske ramme.
Skriftlig fremsættelse Preben Bang Henriksen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at ændre løsladelsespraksis ved forbrydelser med alvorlige konsekvenser for det danske samfund.
(Beslutningsforslag nr.
B 281) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
