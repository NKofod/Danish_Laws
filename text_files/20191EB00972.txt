Beretning afgivet af Social- og Indenrigsudvalget den 11. juni 2020 Beretning over Forslag til folketingsbeslutning om ret til efterværn for alle tidligere anbragte unge [af Pernille Skipper (EL) m.fl.]:
1. Politiske bemærkninger Socialdemokratiet, Venstre, Radikale Venstre, Det Konservative Folkeparti, Nye Borgerlige og Liberal Alliance Socialdemokratiets, Venstres, Radikale Venstres, Det Konservative Folkepartis, Nye Borgerliges og Liberal Alliances medlemmer af udvalget er enige om, at alle unge fortjener en god og tryg overgang til voksenlivet, og at udsatte unge skal have de samme muligheder for et godt ungdomsliv som deres jævnaldrende.
Derfor skal alle unge, som er i målgruppen, tilbydes efterværn, hvis de har brug for det.
S, V, RV, KF, NB og LA ser frem til regeringens kommende udspil, som for de udsatte unge skal sikre, at de unge ikke oplever at stå helt alene i overgangen til voksenlivet, når anbringelsen og de betalte relationer ophører.
De unges netværk og muligheder for at kunne påbegynde og gennemføre en ungdomsuddannelse skal styrkes, så de unge bliver klædt godt på til at kunne stå på egne ben.
S, V, RV, KF, NB og LA  vil i forbindelse med de politiske forhandlinger herom drøfte, hvilke konkrete initiativer der er behov for.
Dansk Folkeparti, Socialistisk Folkeparti, Enhedslisten og Alternativet Dansk Folkepartis, Socialistisk Folkepartis, Enhedslistens og Alternativets medlemmer af udvalget understreger vigtigheden af retten til efterværn for at styrke tidligere anbragte unges trivsel og livsmuligheder.
Det skal være obligatorisk for kommunerne at tilbyde efterværn for at sikre, at alle tidligere anbragte unge tilbydes relevante sociale foranstaltninger i overgangen til voksenlivet.
Det kan f.eks. være muligheden for at blive boende lidt længere på anbringelsesstedet, at få en god kontaktperson eller at få anden form for hjælp og støtte.
Som samfund svigter vi, når vi ikke lykkes med at give udsatte og anbragte unge samme muligheder for at leve gode liv, som deres jævnaldrende har.
Derfor ønsker DF, SF, EL og ALT at understrege samfundets ansvar for  så godt som muligt  at kompensere for de udfordringer, som anbragte børn og unge har bl.a. på grund af særlige opvækstvilkår og spinkle netværk.
DF, SF, EL og ALT  opfordrer derfor regeringen til at lade retten til efterværn indgå i regeringens udspil til reform af anbringelsesområdet.
 Inuit Ataqatigiit, Siumut, Sambandsflokkurin og  Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 28. februar 2020 og var til 1. behandling den 12. maj 2020. Beslutningsforslaget blev efter 1. behandling henvist til behandling i Social- og Indenrigsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
 P.u.v.
