Arbejdsmiljøklagenævnet ophævede afgørelse med påbud om at beregne og dokumentere molvægten af epoxyindholdsstofferne i et produkt. (Arbejde med stoffer og materialer - rette modtager - mærkning og klassificering af produkt - dokumentation - CLP-forordningen) Resume Arbejdsmiljøklagenævnet vurderede, at der ikke var hjemmel i arbejdsmiljølovgivningen til, at Arbejdstilsynet kunne give virksomheden et påbud om at beregne og dokumentere molvægten af epoxyindholdsstofferne i et produkt, herunder stille krav om at medsende opdateret dansk sikkerhedsblad.
 Nævnet lagde vægt på, at virksomheden havde købt et produkt, som de havde anvendt i overensstemmelse med sikkerhedsdatabladet, som de modtog fra producenten.
 Efter REACH forordningen og CLP forordningen er det producenten/leverandøren, der skal udarbejde sikkerhedsdatablade og har ansvaret for, at mærkning og klassificering af produktet, herunder at oplysningerne i sikkerhedsdatabladet, er korrekte.
 Afgørelsen blev truffet af et enigt nævn.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
Afgørelse I har klaget over Arbejdstilsynets afgørelse af den 4. april 2019 om at beregne og dokumentere molvægten af et produkt.
 Arbejdsmiljøklagenævnet har nu afgjort sagen på møde den 3. december 2020.
 Resultatet er:
  Arbejdstilsynets afgørelse af 4. april 2019 med påbud til jer om at beregne og dokumentere molvægten af epoxyindholdsstofferne i produktet Akzo Nobel Interpon 700 FL151F GREY Satin epoxyprimer, herunder medsende opdateret dansk sikkerhedsblad, er ugyldig.
 Det betyder, at vi ophæver Arbejdstilsynets afgørelse.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at der ikke er hjemmel i arbejdsmiljølovgivningen til, at Arbejdstilsynet kunne give jer et påbud om at beregne og dokumentere molvægten af epoxyindholdsstofferne i produktet Akzo Nobel Interpon 700 FL151F GREY Satin Epoxyprimer, herunder medsende opdateret dansk sikkerhedsblad.
Hvad er afgørende for resultatet Nævnet lægger vægt på, at I har købt et produkt, som I har anvendt i overensstemmelse med sikkerhedsdatabladet, som I modtog fra producenten.
 Efter henholdsvis REACH forordningen og CLP forordningen er det producenten/leverandøren, der skal udarbejde sikkerhedsdatablade og har ansvaret for at mærkning og klassificering af produktet, herunder at oplysningerne i sikkerhedsdatabladet, er korrekte.
 Nævnet har ikke med denne afgørelse taget stilling til, om der var grundlag for at give et sådant påbud til producenten/leverandøren efter arbejdsmiljølovens bestemmelser om leverandører m.fl. af stoffer (§ 30, stk. 3, jf. § 34).
Om reglerne Det følger af arbejdsmiljøloven, at når Arbejdstilsynet forlanger det, eller når forholdene i øvrigt giver anledning dertil, skal arbejdsgiveren lade foretage undersøgelser, prøver og besigtigelser, eventuelt ved særligt sagkyndige, for at konstatere, om arbejdsforholdene er sikkerheds- og sundhedsmæssigt forsvarlige.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet, samt brev af 8. september 2020 fra Arbejdstilsynet og brev af 25. september 2020 fra [navn udeladt].
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 21, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] [Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 4 Almindelige pligter § 21. Når Arbejdstilsynet forlanger det, eller når forholdene i øvrigt giver anledning dertil, skal arbejdsgiveren lade foretage undersøgelser, prøver og besigtigelser, eventuelt ved særligt sagkyndige, for at konstatere, om arbejdsforholdene er sikkerheds- og sundhedsmæssigt forsvarlige.
Arbejdstilsynet kan påbyde, at undersøgelsen gennemføres straks eller inden for en frist.
Europa-Parlamentets og Rådets forordning (EF) nr. 1907/2006 af 18. december 2006 om registrering, vurdering og godkendelse af samt begrænsninger for kemikalier (REACH), om oprettelse af et europæisk kemikalieagentur og om ændring af direktiv 1999/45/EF og ophævelse af Rådets forordning (EØF) nr. 793/93 og Kommissionens forordning (EF) nr. 1488/94 samt Rådets direktiv 76/769/EØF og Kommissionens direktiv 91/155/EØF, 93/67/EØF, 93/105/EF og 2000/21/EF Afsnit IV Oplysninger i leverandørkæden Artikel 31 Krav til sikkerhedsdatablade 1. Leverandøren af et stof eller et kemisk produkt skal forsyne modtageren af stoffet eller det kemiske produkt med et sikkerhedsdatablad udarbejdet i overensstemmelse med bilag II:
a) hvis et stof eller kemisk produkt opfylder kriterierne for klassificering som farligt i henhold til direktiv 67/548/EØF eller 1999/45/EF, eller b) hvis et stof er persistent, bioakkumulerende og giftigt eller meget persistent og meget bioakkumulerende efter kriterierne i bilag XIII, eller.
 c) hvis et stof af andre grunde end de i litra a) og b) nævnte er optaget på den liste, der oprettes i henhold til artikel 59, stk. 1.
L 396/108 DA Den Europæiske Unions Tidende 30.12.2006 EUROPA-PARLAMENTETS OG RÅDETS FORORDNING (EF) Nr. 1272/2008 af 16. december 2008 om klassificering, mærkning og emballering af stoffer og blandinger og om ændring og ophævelse af direktiv 67/548/EØF og 1999/45/EF og om ændring af forordning (EF) nr. 1907/2006 Artikel 4 Generelle forpligtelser til at klassificere, mærke og emballere 1. Producenter, importører og downstreambrugere klassificerer stoffer eller blandinger i overensstemmelse med afsnit II, før de markedsføres.
 L 353/10 DA Den Europæiske Unions Tidende 31.12.2008 2.
Med forbehold af kravene i stk. 1 skal producenter, producenter af artikler og importører klassificere stoffer, der ikke markedsføres, i overensstemmelse med afsnit II, hvis a) et stof skal registreres i henhold til artikel 6, artikel 7, stk. 1 eller 5, artikel 17 eller artikel 18 i forordning (EF) nr. 1907/ 2006 b) der skal foretages anmeldelse i henhold til artikel 7, stk. 2, eller artikel 9 i forordning (EF) nr. 1907/2006.
3. Hvis et stof er underlagt harmoniseret klassificering og mærkning i henhold til afsnit V gennem en indgang i del 3 i bilag VI, skal dette stof klassificeres i overensstemmelse med denne indgang, og der skal ikke foretages en klassificering af stoffet i henhold til afsnit II for disse fareklasser og opdelinger.
Hvis stoffet imidlertid også falder ind under en eller flere fareklasser eller opdelinger, der ikke er omfattet af en indgang i del 3 i bilag VI, skal der også foretages klassificering i henhold til afsnit II for de pågældende fareklasser eller opdelinger.
 4. Hvis et stof eller en blanding er klassificeret som farligt, skal leverandører sikre, at det/den mærkes og emballeres i overensstemmelse med afsnit III og IV, før det/den markedsføres.
 5. Distributører kan, når de opfylder deres forpligtelser efter stk. 4, anvende den klassificering for et stof eller en blanding, der er afledt i overensstemmelse med afsnit II af en aktør i leverandørkæden.
6. Downstreambrugere kan, når de opfylder deres forpligtelser efter stk. 1 og 4, anvende den klassificering for et stof eller en blanding, der er afledt i overensstemmelse med afsnit II af en aktør i leverandørkæden, forudsat at de ikke ændrer stoffets eller blandingens sammensætning.
 7. En blanding nævnt i del 2 i bilag II, der indeholder et stof, som er klassificeret som farligt, må ikke markedsføres, medmindre det er mærket i overensstemmelse med afsnit III.
8. For så vidt angår denne forordning skal de artikler, der er omhandlet i punkt 2.1 i bilag I, klassificeres, mærkes og emballeres i overensstemmelse med reglerne for stoffer og blandinger, før de markedsføres.
 9. Leverandører i en leverandørkæde skal samarbejde for at opfylde kravene med hensyn til klassificering, mærkning og emballering i denne forordning.
 10. Stoffer og blandinger må ikke markedsføres, hvis de ikke overholder bestemmelserne i denne forordning.
