Cirkulære om organisationsaftale for tekniske medarbejdere i Naviair under Trafikforbundets område Generelle bemærkninger Finansministeriet og Statstjenestemændenes Centralorganisation II har indgået vedlagte organisationsaftale for tekniske medarbejdere i Naviair under Trafikforbundets område, der er overgået fra tjenestemandsansættelse til overenskomstansættelse.
 Organisationsaftalen udgør sammen med fællesoverenskomsten mellem Finansministeriet og Statstjenestemændenes Centralorganisation II, Lærernes Centralorganisation og Overenskomstansattes Centralorganisation det samlede overenskomstgrundlag.
 De tekniske medarbejdere, som er omfattet af aftalen, er tidligere tjenestemænd, som hidtil har været omfattet af enten aftale om nyt lønsystem for tjenestemænd og tjenestemandslignende ansatte under Trafikforbundets forhandlingsområde eller aftale om nyt lønsystem for tjenestemandsansatte luftfartsteknikere i Naviair.
Ikrafttræden Cirkulæret har virkning fra den 1. oktober 2008.
Personalestyrelsen, den 26. marts 2010 Helle Hoff Organisationsaftale for tekniske medarbejdere i Naviair under Trafikforbundets område Denne organisationsaftale supplerer og/eller fraviger fællesoverenskomsten mellem Finansministeriet og Statstjenestemændenes Centralorganisation II, Lærernes Centralorganisation og Overenskomstansattes Centralorganisation (CO II/LC/OC-fællesoverenskomsten).
§ 1. Dækningsområde Organisationsaftalen omfatter tekniske medarbejdere i Naviair under Trafikforbundets område, der er overgået fra tjenestemandsansættelse til overenskomstansættelse.
 Stk. 2. Organisationsaftalen omfatter ikke stillinger, der er klassificeret i lønramme 37 og højere, eller som efter aftalens ikrafttræden klassificeres i lønramme 37 eller højere.
 Stk. 3. Uanset bestemmelsen i § 1, stk. 4, nr. 1, i fællesoverenskomsten finder organisationsaftalen anvendelse for ansatte, der som personlig ordning har bevaret ret til tjenestemandspension mv.
 Cirkulærebemærkning til § 1, stk. 3:
 Ansatte, der som en personlig ordning har bevaret ret til tjenestemandspension mv., bevarer retten til forudlønning.
 § 2. Lønsystemet mv.
 Lønsystemet er aftalt i henhold til den enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
 Stk. 2. Lønsystemet består af en basisløn, jf. § 3, og en tillægsdel, jf. § 4. Tillægsdelen omfatter lokalt aftalte funktionstillæg, kvalifikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Alle basislønninger og tillæg er angivet i årligt grundbeløb (niveau 1. oktober 1997).
 Stk. 5. Den timeløn, der lægges til grund ved beregning af overarbejdsgodtgørelse, udgør 1/1924 af den samlede faste løn (inkl. evt. personligt tillæg (udligningstillæg) samt eventuelle tillæg, der er videreført fra det gamle lønsystem, men ekskl. eventuelle rådighedstillæg). Dertil ydes overtidstillæg efter reglerne i aftale om arbejdstid for tjenestemænd i staten.
 Cirkulærebemærkninger til § 2:
Basisløn og tillæg reguleres i henhold til rammeaftalen om nye lønsystemer.
Eventuelle tillæg, som tidligere har været uregulerede, reguleres fortsat ikke.
§ 3. Basisløn §§ 3-9 i aftale om nyt lønsystem for tjenestemænd og tjenestemandslignende ansatte under Trafikforbundets forhandlingsområde og § 3 i aftale om nyt lønsystem for tjenestemandsansatte luftfartsteknikere i Naviair finder tilsvarende anvendelse.
 Cirkulærebemærkning til § 3:
Dette indebærer, at de ansatte ved overgang til overenskomstvilkår indplaceres med deres hidtidige basisløn, fastlagt i enten aftale om nyt lønsystem for tjenestemænd og tjenestemandslignende ansatte inden for Trafikforbundets forhandlingsområde eller i aftale om nyt lønsystem for tjenestemandsansatte luftfartsteknikere i Naviair.
De pågældende ansatte indplaceres desuden med deres hidtidige tillæg efter nævnte aftaler.
 § 4. Tillæg mv.
 Der kan lokalt aftales tillæg for særlige funktioner, der varetages i stillingen eller stillingsgruppen.
 Stk. 2. Der kan lokalt aftales tillæg for kvalifikationer mv., det vil sige på grundlag af den ansattes faglige og personlige kvalifikationer, kvaliteten i opgavevaretagelsen, balancen i forhold til tilsvarende stillinger på det øvrige arbejdsmarked eller af hensyn til rekruttering og fastholdelse.
 Stk. 3. Tillæg efter stk. 1 og 2 kan aftales i form af varige tillæg eller midlertidige tillæg, jf. § 5.
 Stk. 4. Herudover kan der lokalt aftales engangsvederlag, f.eks. som honorering af en særlig indsats, jf. § 6.
 Stk. 5. Der kan lokalt aftales supplerende resultatbaserede lønordninger, efter hvilke der udbetales resultatløn i form af tillæg for den pågældende måleperiode, i det omfang de på forhånd definerede mål er opnået.
§ 5. Pension Tjenestemænd overgået til overenskomstansættelse er omfattet af aftale om pensionsforhold for gruppen.
Ansatte, der tidligere har været omfattet af aftale om nyt lønsystem for tjenestemænd og tjenestemandslignende ansatte under Trafikforbundets forhandlingsområde, er omfattet af aftale om pensionsforhold for denne gruppe, jf. bilag 2 i denne aftale (Perst.nr. 014-09). Ansatte, der tidligere har været omfattet af aftale om nyt lønsystem for tjenestemandsansatte luftfartsteknikere i Naviair, er omfattet af aftale om pensionsforhold for denne gruppe, jf. bilag 1 i denne aftale (Perst.nr. 015-09).
Stk. 2. Der kan som supplement lokalt aftales pensionsbidrag af varige og midlertidige tillæg.
I givet fald indbetaler ansættelsesmyndigheden et pensionsbidrag på 18 pct. af tillægget.
Stk. 3. Pensionsbidraget indbetales af ansættelsesmyndigheden til CO II Konto i PFA.
Af pensionsbidraget anses 1/3 for at være den ansattes eget bidrag.
Lønspecifikationen skal indeholde oplysning herom.
 Stk. 4. Den supplerende pensionsordning er omfattet af bestemmelserne i aftale af 22. april 2002 om pensionsbidrag af visse faste tillæg.
 Cirkulærebemærkning til § 5:
Ved OK08 er det aftalt som ændring til rammeaftalen om nye lønsystemer, at der lokalt kan aftales pensionsbidrag af engangsvederlag og resultatløn.
I givet fald udgør pensionsbidraget 18 pct.
§ 6. Midlertidig tjeneste i højere stilling Under midlertidig tjeneste i højere stilling anvendes de for statens tjenestemænd gældende regler.
§ 7. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten.
 § 8. Ikrafttræden mv.
 Organisationsaftalen har virkning fra den 1. oktober 2008 og kan af parterne opsiges skriftligt med 3 måneders varsel til en 31. marts, dog tidligst til den 31. marts 2011.
