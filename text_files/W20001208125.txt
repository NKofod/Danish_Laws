Kendelse fra Pressenævnet i sag nr.  

 103/2000 Aalborg Styrkeløfterklub ved [K] har klaget til  

 Pressenævnet over en udsendelse bragt i TV 2/Nord den 27. juli 2000,  

 idet man mener, at god presseskik er tilsidesat.
 Af indslaget bragt i TV 2/Nord den 27. juli 2000  

 fremgår at:
 Speak: "Den 35-årige tidligere  

 styrkeløfter [O] har ved retten i Aalborg fået en dom på 7  

 års fængsel for omfattende narkohandel. [O] var tavs under  

 næsten to års varetægtsfængsling, men i sidste uge  

 tilstod han pludselig ulovlighederne, og sagen kunne fremmes som  

 tilståelsessag.
Den tidligere styrkeløfter er dømt for  

 handel med 800 kg hash, 3300 ecstasypiller og anabolske steroider.
Politiet  

 har beslaglagt værdier for over to millioner kroner hos den  

 dømte.
En stor del af narkotikaen er blevet solgt i Norge, og to  

 medgerningsmænd har fået seks og otte års fængsel.  

 Politiet i Aalborg har fået hjælp af rejseholdet og kolleger i  

 Norge, Frankrig og Schweiz.
Opklaringen har faktisk stået på  

 siden 1997.
[O] modtog dommen.
Dansk Styrkeløfterforbund  

 oplyser i øvrigt, at [O] blev smidt ud af forbundet i 1998 efter en  

 dopingdom." Klageren har anført, at der i indslaget bringes  

 billeder af Aalborg Styrkeløfterklub, men at klubben gerne vil have  

 sig frabedt enhver forbindelse med [O] og hans kriminelle aktiviteter.
At [O]  

 engang har dyrket sin sport hos klageren, giver ikke indklagede ret til at  

 udstille klubben i nyhederne, idet det er totalt uvæsentligt i  

 sammenhængen, at [O] har været styrkeløfter, og at han har  

 trænet hos klageren.
 Klageren har endvidere anført, at hvis man havde  

 begået noget kriminelt, eller hvis [O] var blevet dømt for  

 doping, så kunne man forstå billederne fra klubben og udtalelsen  

 om, at [O] havde været styrkeløfter, men da dette ikke er  

 tilfældet, er indslaget meget stødende og dybt  

 uretfærdigt.
 Klageren har tillige anført, at man efter, at  

 indslaget har været bragt, har fået mange henvendelser fra  

 klubmedlemmer og fra bekymrede forældre, som ikke tør lade deres  

 børn træne hos klageren, hvilket vil betyde et økonomisk  

 tab.
 Klageren har endelig anført, at indklagede skal  

 bringe en udtalelse om, at klageren intet har med [O] at gøre.
 Klageren har til brug for sagens behandling oplyst, at man  

 indsendte en skriftlig klage til indklagede den 11. august 2000, men at  

 indklagede afviste klagen mundtligt den 30. august 2000.
 Ved brev af 11. september 2000 har Pressenævnet  

 anmodet klageren om at formulere en udtalelse, hvilket klageren imidlertid  

 ikke har gjort.
 Indklagede har oplyst, at indslaget omhandler den dom for  

 handel med hash og ecstasy, som [O] har fået, og at han i indslaget  

 står i entréen hos klageren.
Indklagede har anført, at man ikke har udstillet  

 klageren i indslaget, idet det i indslaget netop siges, at "[O] modtog  

 dommen.
Dansk Styrkeløfter Forbund oplyser i øvrigt, at [O]  

 blev smidt ud af forbundet i 1998 efter en dopingdom". Indklagede har  

 således allerede bragt de oplysninger, som klageren forlanger.
På  

 denne baggrund afviser indklagede at bringe supplerende information eller at  

 berigtige nogle informationer, idet der ikke er belæg herfor.
 I sagens behandling har følgende  

 nævnsmedlemmer deltaget: Axel Kierkegaard, Ulrik Holmstrup, Bo Maltesen  

 og Ole Askvig.
 Pressenævnet udtaler:
TV 2/Nord bragte den 27. juli 2000 et indslag om  

 domsafsigelsen i en sag mod styrkeløfteren [O].
I indslaget blev der  

 anvendt billeder, som viser [O] i Aalborg Styrkeløfterklubs lokaler  

 kombineret med billeder, der fremhæver klubbens navneskilt og  

 facade.
 Indslaget skabte dermed hos seeren det indtryk, at der var  

 en forbindelse mellem klubben, styrkeløftersporten og [O]'s  

 kriminalitet.
 [O] havde på tidspunktet for dommen imidlertid ikke  

 været medlem af styrkeløfterklubben i flere år, ligesom  

 den sag, han blev dømt i, intet havde med hans tidligere medlemskab af  

 klubben eller med styrkeløftersporten at gøre.
 TV 2/Nord har herved tilsidesat god presseskik og  

 nævnet udtaler derfor sin kritik af TV 2/Nord.
 I medfør af medieansvarsloven § 49  

 pålægges det herefter den ansvarshavende redaktør af TV  

 2/Nord at offentliggøre følgende.
"Kendelse fra Pressenævnet TV 2/Nord bragte den 27. juli 2000 et indslag om  

 domsafsigelsen i en sag mod styrkeløfteren [O].
I indslaget blev der  

 anvendt billeder, som viser [O] i Aalborg Styrkeløfterklubs lokaler  

 kombineret med billeder, der fremhæver klubbens navneskilt og  

 facade.
 Indslaget skabte dermed hos seeren det indtryk, at der var  

 en forbindelse mellem klubben, styrkeløftersporten og [O]  

 kriminalitet.
 [O] havde på tidspunktet for dommen imidlertid ikke  

 været medlem af styrkeløfterklubben i flere år, ligesom  

 den sag, han blev dømt i, intet havde med hans tidligere medlemskab af  

 klubben eller med styrkeløftersporten at gøre.
 TV 2/Nord har herved tilsidesat god presseskik og  

 nævnet udtaler derfor sin kritik af TV 2/Nord.
København den 22. december 2000 Axel Kierkegaard, Ole Askvig, Bo Maltesen og Ulrik Holmstrup." Afsagt den 22. december 2000.
