 Ved beregning af den tilbagebetalingspligtige del af den hjælp, en  

 ansøger havde modtaget efter bistandslovens § 42, fandtes den af  

 socialudvalget anvendte lånedeklaration at måtte lægges til grund, uanset at  

 den var udformet i strid med tilbagebetalingsreglerne i socialministeriets  

 cirkulære om hjælp efter bistandslovens § 42.
 REDEGØRELSE FOR SAGEN:
En ansøger, der modtog hjælp til uddannelse efter bistandslovens § 42,  

 underskrev den 1. september 1978 en lånedeklaration udfærdiget af det sociale  

 udvalg, hvori det var anført, at halvdelen af den hjælp, som pågældende  

 modtog i tiden efter den 1. september 1978 i forbindelse med uddannelsen, var  

 tilbagebetalingspligtig.
Ansøgeren afsluttede sin uddannelse i juni 1980.  

 Socialforvaltningen opgjorde herefter den tilbagebetalingspligtige del af  

 hjælpen til 38.196,85 kr.
Ansøgeren klagede over socialforvaltningens beregning.
Hun henviste til,  

 at hun havde modtaget ialt 57.920,80 kr. i støtte, og at hun ifølge  

 lånedeklarationen skulle tilbagebetale halvdelen af denne hjælp, d.v.s.  

 28.960,40 kr.
Socialudvalget fastholdt sin beregning af den tilbagebetalingspligtige del  

 af støtten.
Udvalget henviste til socialministeriets cirkulære af 30. marts  

 1976 om hjælp efter bistandslovens § 42, stk. 9, 4. afsnit, hvori det  

 angives, at den del af støtten, der er tilbagebetalingspligtig, normalt  

 beregnes som halvdelen af den udmålte hjælp, d.v.s. den hjælp, der udmåles  

 til underhold, faste udgifter, direkte af uddannelsen følgende udgifter m.v.,  

 før der i udmålingen foretages fradrag af eventuelt tilskud fra Statens  

 Uddannelsesstøtte.
Udvalget beklagede samtidig, at formuleringen i  

 lånedeklarationen ikke var helt præcis.
 Overfor amtsankenævnet anførte ansøgeren, at da hun havde underskrevet en  

 lånedeklaration, hvoraf fremgik, at hun skulle tilbagebetale halvdelen af den  

 modtagne hjælp, mente hun ikke, at socialudvalget kunne indregne hendes SU i  

 beløbet, hun skulle tilbagebetale, på trods af socialministeriets cirkulære,  

 der angiver, at beregningen normalt er halvdelen af den udmålte hjælp.
 AFGØRELSEN, DER KLAGES OVER:
Amtsankenævnet fandt ikke grundlag for at ændre socialudvalgets afgørelse  

 på trods af udformningen af den anvendte lånedeklaration.
Nævnet henviste  

 til, at gældskravet (låneandelen) var korrekt opgjort i henhold til  

 bistandslovens § 42, jfr. socialministeriets cirkulære af 30. marts 1976 som  

 ændret ved cirkulære af 17. oktober 1980, pkt. 9. Nævnet henviste endvidere  

 til ankestyrelsens praksis i tidligere sager af lignende art.
 KLAGEN TIL ANKESTYRELSEN:
Ansøgeren anførte, at den underskrevne lånedeklaration den 1. september  

 1978 måtte være retligt bindende for begge parter.
Ansøgeren fandt, at når  

 tilbagebetalingsbetingelserne i 1978 var opgivet som halvdelen af den  

 udbetalte hjælp, kunne socialudvalget ikke i 1980 ændre dette.
 LOVGRUNDLAG:
Efter bistandslovens § 42, stk. 1, kan der, når det anses for påkrævet af  

 hensyn til en persons mulighed for fremtidig at klare sig selv og sørge for  

 sin familie, ydes pågældende hjælp til uddannelse i det omfang, der ikke ydes  

 tilskud hertil af Statens Uddannelsesstøtte eller efter andre regler uden for  

 den sociale lovgivning.
Socialministeren fastsætter retningslinier for,  

 hvornår hjælpen ydes som lån.
I socialministeriets cirkulære af 30. marts 1976 om hjælp efter  

 bistandslovens § 42, er det i pkt. 9 anført, at efter at der er ydet støtte i  

 det første år af den egentlige uddannelse, ydes støtten i tiden derefter  

 normalt dels som tilskud og dels som lån, således at tilbagebetalingspligten  

 senest fra dette tidspunkt tilkendegives over for modtageren.
Den del af  

 støtten, der ydes som lån, beregnes normalt som halvdelen af den udmålte  

 hjælp, d.v.s. den hjælp, der udmåles til underhold, faste udgifter, direkte  

 af uddannelsen følgende udgifter m.v., før der i udmålingen foretages fradrag  

 af eventuelt tilskud fra Statens Uddannelsesstøtte.
 Socialministeriet har den 17. oktober 1980 udsendt cirkulære om ændring af  

 ovennævnte cirkulære om hjælp efter bistandslovens § 42. I cirkulæret, der  

 har virkning fra 1. januar 1981, er ovennævnte regler vedrørende beregning af  

 låneandelen gentaget uændret.
 ANKESTYRELSENS AFGØRELSE:
Uanset at indholdet af den anvendte lånedeklaration var i strid med  

 tilbagebetalingsreglerne i socialministeriets ovennævnte cirkulære, fandt  

 ankestyrelsen, at lånedeklarationen måtte lægges til grund ved opgørelsen af  

 den tilbagebetalingspligtige del af hjælpen.
Tilbagebetalingskravet var  

 herefter begrænset til halvdelen af den hjælp, ansøgeren havde modtaget i  

 tiden 1. september 1978 - 30. juni 1980.
 Ankestyrelsen ændrede således amtsankenævnets afgørelse.
