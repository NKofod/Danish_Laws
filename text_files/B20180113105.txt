Bekendtgørelse om tilskud til sammenhængende arealer i Natura 2000-områder I medfør af § 55, stk. 5, § 70, stk. 1 og 2, § 73, stk. 3, og § 89, stk. 3, i lov om naturbeskyttelse, jf. lovbekendtgørelse nr. 1122 af 3. september 2018, fastsættes:
Kapitel 1 Formål og anvendelse § 1. Bekendtgørelsen fastsætter regler om tilsagn til og udbetaling af tilskud til permanent ekstensivering af arealer i Natura 2000-områder, der rummer naturtyperne rigkær, kildevæld, surt overdrev, kalkoverdrev og tørt kalksandsoverdrev, som i de statslige Natura 2000-planer er omfattet af retningslinjer om sikring af sammenhæng.
 Stk. 2. Natura 2000-områder, der er omfattet af denne bekendtgørelse, fremgår af bilag 1.
 Stk. 3. Formålet med tilskud til permanent ekstensivering er at skabe sammenhængende arealer, der kan fremme en gunstig bevaringsstatus for de i stk. 1 nævnte naturtyper i Natura 2000-områder, som i de statslige Natura 2000-planer er omfattet af retningslinjer om sammenhæng.
 § 2. Miljøstyrelsen kan efter reglerne i denne bekendtgørelse give tilsagn om og yde tilskud til permanent ekstensivering af arealer i Natura 2000-områder, der rummer habitatnaturtyperne rigkær, kildevæld, surt overdrev, kalkoverdrev og tørt kalksandsoverdrev, og som i de statslige Natura 2000-planer er omfattet af retningslinjer om sikring af sammenhæng, jf. bilag 1.
 Stk. 2. Miljøstyrelsen tinglyser en deklaration om permanent ekstensivering af arealer på ejendommen med de i § 5, stk. 2, nævnte begrænsninger i arealanvendelsen og evt. særlige vilkår, fastsat efter § 6 i tilsagn om tilskud.
§ 3. Miljøstyrelsen kan ikke yde tilskud efter § 2, stk. 1, til permanent ekstensivering, som 1) ansøger har pligt til at foretage i henhold til anden lovgivning eller tinglyste servitutter, eller 2) ansøger har opnået tilskud til efter anden lovgivning.
Kapitel 2 Betingelser og prioritering Kriterier for støtteberettigelse § 4. Det er en betingelse for, at der kan ydes tilskud efter § 2, at:
1) det samlede tilsagnsareal er mindst 1 ha, og 2) tilsagnsarealet ligger i Natura 2000-områder i direkte tilknytning til en eller flere forekomster af habitatnaturtyperne rigkær, kildevæld, surt overdrev, kalkoverdrev eller tørt kalksandsoverdrev, som i de statslige Natura 2000-planer er omfattet af retningslinjer om sikring af sammenhæng, jf. bilag 1.
 Stk. 2. Tilsagnsarealet skal være sammenhængende.
 Stk. 3. Består det ansøgte areal af flere delarealer, skal hvert delareal være mindst 1 ha.
Forpligtelser § 5. Miljøstyrelsen tinglyser en deklaration om permanent ekstensivering på alle arealer, hvortil tilsagn om tilskud er meddelt en tilsagnshaver.
I deklarationen skal Miljøstyrelsen være anført som påtaleberettiget.
 Stk. 2. Deklarationen indeholder bestemmelser om følgende begrænsninger i arealanvendelsen og begrænsningerne udgør vilkår for opnåelse af tilsagn om tilskud:
 1) Arealerne skal permanent henligge som ekstensive græs- eller naturarealer.
 2) Arealerne må ikke jordbearbejdes.
 3) Arealerne må ikke tilføres gødning, bortset fra den gødning, der efterlades af græssende husdyr.
 4) Arealerne må ikke tilføres jordforbedringsmidler.
 5) Arealerne må ikke tilføres plantebeskyttelsesmidler.
 6) Arealerne må ikke anvendes til etablering af skov eller energi-, lav- eller stævningsskov.
 7) Arealerne må ikke anvendes til dyrkning af afgrøder, herunder ikke anvendes til frøproduktion og til dyrkning af energiafgrøder, prydvækster, pyntegrønt og juletræer, hvilket dog ikke er til hinder for, at græs og anden plantevækst på arealerne kan anvendes til græsning, slæt, rørskær, høst af biomasse eller lignende.
 8) Den naturtype og tilstand, der dannes som følge af de bestemmelser, der tinglyses i medfør af nærværende bekendtgørelse, er ikke omfattet af undtagelsesreglen (1-årsreglen) i § 2, stk. 1 og 3, i bekendtgørelse nr. 973 af 27. juni 2018 om beskyttede naturtyper eller senere bestemmelser, der måtte afløse de nævnte bestemmelser.
 9) Miljøstyrelsen, eller den Miljøstyrelsen bemyndiger dertil, skal have adgang til tilsagnsarealer i forbindelse med målinger af effekten af ekstensiveringen på vandmiljøet og naturen, herunder til at tage jord- og vandprøver.
 Stk. 3. Miljøstyrelsen kan i særlige tilfælde dispensere fra stk. 2, nr. 2 og nr. 5.
Andre forpligtelser § 6. Miljøstyrelsen kan i tilsagn om tilskud fastsætte andre forpligtigelser, der skal bidrage til realiseringen af formålet med tilskudsordningen.
Prioritering § 7. Miljøstyrelsen prioriterer ansøgninger om tilsagn om tilskud, der opfylder betingelserne i § 4, hvis der modtages flere ansøgninger, end der kan afholdes inden for tilskudsrammen, jf. § 9.
 Stk. 2. Ved prioritering tildeles 10 point til hver af følgende:
 1) Samlet tilsagnsareal større end 7 ha.
 2) Mere end 75 procent af tilsagnsarealet er i landbrugsmæssig omdrift.
 3) Tilsagnsarealet binder tre eller flere naturtypeforekomster i Natura 2000-området sammen, jf. § 2, stk. 1, og bilag 1.
 Stk. 3. Ved prioritering tildeles 3 point til hver af følgende:
 1) Samlet tilsagnsareal større end 3 ha og mindre end eller lig med 7 ha.
 2) Fra 50 til og med 75 procent af tilsagnsarealet er i landbrugsmæssig omdrift.
 3) Tilsagnsarealet binder to naturtypeforekomster i Natura 2000-området sammen, jf. § 2, stk. 1, og bilag 1.
 Stk. 4. Ved prioritering tildeles 1 point til hver af følgende:
 1) Samlet tilsagnsareal større end eller lig med 1 ha og mindre end eller lig med 3 ha.
 2) Under 50 procent af tilsagnsarealet er i landbrugsmæssig omdrift.
 3) Tilsagnsarealet binder ikke naturtypeforekomster sammen, jf. bilag 1.
 Stk. 5. Ved pointlighed prioriteres efter størrelse således, at større tilsagnsareal prioriteres forud for mindre tilsagnsareal.
 Stk. 6. Såfremt en ansøgning efter prioritering ikke kan rummes inden for beløbsrammen, jf. § 9, men hvor beløbsrammen ikke er brugt, kan Miljøstyrelsen fastsætte nærmere vilkår og frister for tilbud om tilpasning af ansøgning.
Kapitel 3 Modtagere af tilskud § 8. Tilsagn om tilskud efter § 2, stk. 1, kan alene gives til private ejere af arealerne.
En privat ejer kan være en person, et selskab, en fond, forening eller lignende.
 Stk. 2. Hvis det areal, der ydes tilskud til, ejes af flere personer, et selskab, en fond, en forening eller lignende, udbetales tilskud til den, der overfor Miljøstyrelsen kan godtgøre at repræsentere hele ejerkredsen.
Stk. 3. Ved ejerskifte kan en ny privat ejer overtage rettigheder og pligter ifølge tilsagnet, hvis permanent ekstensivering endnu ikke er tinglyst efter § 5, og tilskuddet endnu ikke er udbetalt.
Miljøstyrelsen skal godkende ejerskiftet ud fra bestemmelserne i stk. 2 og 3.
Kapitel 4 Økonomi § 9. Tilskud ydes inden for et beløb, der fastsættes på finansloven.
Tilskudssatser fastsættes nærmere af Miljøstyrelsen.
Det beløb, der fastsættes for det enkelte år, kan opdeles i flere ansøgningsrunder, som fastsættes nærmere af Miljøstyrelsen.
Kapitel 5 Ansøgning, indberetning og udbetaling af tilskud § 10. Ansøgning om tilsagn og om udbetaling af tilskud skal indsendes i en form og inden en frist, som fastsættes af Miljøstyrelsen.
 Stk. 2. Miljøstyrelsen kan i særlige tilfælde dispensere fra formkrav og ansøgningsfrist, jf. stk. 1.
 Stk. 3. Miljøstyrelsen kan træffe afgørelse om afslag, hvis ansøgningen er særlig mangelfuld.
 § 11. Accept af tilsagn om tilskud til permanent ekstensivering, herunder af forpligtelser i henhold til § 5, og anmodning om udbetaling skal indsendes i en form og inden en frist, som fastsættes af Miljøstyrelsen i tilsagnet.
 Stk. 2. Tilsagn om endnu ikke udbetalt tilskud bortfalder, hvis fristen for accept ikke overholdes.
 Stk. 3. I særlige tilfælde kan Miljøstyrelsen dispensere fra stk. 2.
 § 12. Tilskud udbetales, når deklaration om permanent ekstensivering er endeligt tinglyst.
 Stk. 2. Udbetaling af tilskud sker til tilsagnshavers NemKonto.
§ 13. Modtagere af tilskud skal hurtigst muligt underrette Miljøstyrelsen, hvis et vilkår for at modtage tilskud ikke længere er opfyldt.
Underretning skal ske senest én måned efter, at det kan konstateres, at vilkåret ikke længere er opfyldt.
Kapitel 6 Kontrol, nedsættelse, tilbagebetaling, bortfald og straf § 14. Miljøstyrelsen fører kontrol med overholdelse af bekendtgørelsens bestemmelser efter reglerne i naturbeskyttelseslovens kapitel 11.
 Stk. 2. Miljøstyrelsen træffer afgørelse om hel eller delvis tilbagebetaling af tilskud og bortfald af tilsagn.
§ 15. Tilskud skal helt eller delvist tilbagebetales, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for tilsagn om tilskud, 2) tilsagnshaver tilsidesætter pligter ifølge tinglyst deklaration, eller 3) forudsætningerne for støtte i øvrigt efter Miljøstyrelsens skøn er væsentligt ændrede.
 § 16. Tilsagn bortfalder og det udbetalte tilskud skal tilbagebetales, hvis kriterierne for støtteberettigelse, jf. § 4, ikke opfyldes.
 § 17. Udbetalte tilskud, der helt eller delvist skal tilbagebetales, jf. §§ 15 og 16, kan kræves tilbagebetalt med tillæg af renter.
Stk. 2. Træffes afgørelse om tilbagebetaling, anses det krævede beløb som forfaldent på datoen for modtagelse af afgørelsen.
Fra denne dag forrentes beløbet i overensstemmelse med renteloven.
 § 18. Miljøstyrelsen kan ved påbud eller forbud sikre overholdelsen af vilkår, fastsat i § 5, stk. 2, eller i henhold til § 6.
§ 19. Medmindre højere straf er forskyldt efter naturbeskyttelsesloven eller anden lovgivning, straffes med bøde den, der ikke overholder vilkår nævnt i § 5, stk. 2, nr. 1, nr. 2, nr. 3, nr. 4, nr. 5, nr. 6, nr. 7, eller nr. 9, eller vilkår, fastsat i henhold til § 6, eller som undlader at efterkomme eller overtræder påbud eller forbud efter § 18 Stk. 2. Straffen kan stige til fængsel i indtil 1 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på de interesser, som naturbeskyttelsesloven tilsigter at beskytte, jf. naturbeskyttelseslovens § 1 og § 2, eller fremkaldt fare derfor, eller 2) opnået eller tilsigtet en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 7 Klage § 20. Afgørelser truffet efter denne bekendtgørelse kan ikke indbringes for anden administrativ myndighed.
Kapitel 8 Ikrafttræden m.v.
 § 21. Bekendtgørelsen træder i kraft den 15. september 2018.
 § 22. Tilsagn om tilskud efter denne bekendtgørelse kan først gives, når EU-Kommissionen har statsstøttegodkendt denne ordning om tilskud til permanent ekstensivering.
Miljø- og Fødevareministeriet, den 11. september 2018 Jakob Ellemann-Jensen / Sofus Rex Bilag 1 Natura 2000-områder, der rummer naturtyperne rigkær, kildevæld, surt overdrev, kalkoverdrev og tørt kalksandsoverdrev, og som i de statslige Natura 2000-planer er omfattet af retningslinjer om sikring af sammenhæng.
Natura 2000-områderne og naturtyperne kan ses på MiljøGIS for profilen privat skovtilskud på Miljøstyrelsens hjemmeside.
