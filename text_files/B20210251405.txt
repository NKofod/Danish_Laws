Bekendtgørelse om Banedanmarks levering af kørestrøm I medfør af § 21, stk. 3 og § 22, stk. 2, i jernbaneloven, lov nr. 686 af 27. maj 2015, fastsættes efter bemyndigelse i henhold til § 16 i bekendtgørelse nr. 1470 af 29. juni 2021 om Banedanmarks opgaver og beføjelser:
Anvendelsesområde § 1. Denne bekendtgørelse gælder for Banedanmarks forsyning af kørestrøm og forsyning af strøm til parkeret togmateriel, til jernbanevirksomhederne på de jernbaneanlæg som Banedanmark forsyner med elektrisk energi i Danmark.
Om disse anlæg anvendes i bekendtgørelsen betegnelsen »Banedanmarks kørestrømssystem«.
 Stk. 2. Bekendtgørelsen gælder ikke for strækningen Padborg-Rigsgrænsen (Tyskland), hvor der anvendes et tysk forsyningssystem.
Stk. 3. Banedanmarks transmissionssystem (fjernbanen) er et sammenhængende system, som forsynes fra relevant systemoperatør i forskellige prisområder.
Banedanmarks distributionssystem (S-banen) er et sammenhængende system, som forsynes fra forskellige netselskaber.
Jernbanevirksomhedernes elektriske trækkraftenheder bevæger sig på kørestrømssystemet mellem både prisområder og netselskaber.
Stk. 4. Banedanmarks elforsyningsaktiviteter er undtaget fra elforsyningsloven, jf. § 22 i lov om jernbane.
Banedanmark er eget transmisionsselskab uden bevilling på fjernbanen.
Stk. 5. Banedanmark forsyner på særlige vilkår jernbanedelen af Øresundsforbindelsen mellem det danske landfæste og Lernacken neutralsektion med elektrisk energi.
De særlige vilkår indbefatter de danske skatteregler og specifikt de svenske regler på skat, afgift og el-distribution.
Definitioner § 2. I denne bekendtgørelse forstås ved:
 1) »Banedanmarks kørestrømssystem«: Kørestrømsnet, transformatorer, fordeleranlæg (fordelingsstation) samt returstrømssystem og omformeranlæg (omformerstationer) på de jernbaneanlæg, som er elektrificerede.
 2) »Kørestrøm«: Den af Banedanmark leverede elektriske energi på Fjernbanen og på S-banen, som anvendes til drift af elektriske trækkraftenheder på jernbaneanlæg i henhold til § 3, stk. 3, samt til togforvarme og fremmednetstik.
Banedanmarks levering af kørestrøm § 3. Banedanmark skal levere kørestrøm på lige vilkår til jernbanevirksomheder, der ønsker at anvende elektrisk trækkraft.
 Stk. 2. På baggrund af anlæggenes tekniske udformning fastsætter Banedanmark hvilke strømtyper, som skal anvendes på de forskellige strækninger.
 Stk. 3. Banedanmark leverer kørestrøm på følgende jernbaneanlæg:
 1) Den af staten ejede elektrificerede jernbaneinfrastruktur.
 2) Jernbanedelen af Storebæltsforbindelsen.
 3) Øresundsbanen (Kastrupbanen) mellem Københavns Hovedbanegård/Vigerslev og Øresundsforbindelsens danske landfæste.
 4) Mellem Øresundsforbindelsens danske landfæste og Lernacken på særlige vilkår, jf. § 1, stk. 5.
 5) Jernbanerelaterede servicefaciliteter, herunder depotanlæg, opstillingsspor, værksteder, terminaler (herunder godsterminaler og kombiterminaler), tekniske faciliteter (herunder rengørings- og vaskefaciliteter), brændstofspåfyldningsfaciliteter og andre hjælpefaciliteter mv., når Banedanmarks kørestrømssystem er forbundet til sådanne servicefaciliteter.
 Stk. 4. Banedanmark kan endvidere levere strøm til brug ved togforvarme og fremmednetstik.
 § 4. Jernbanevirksomhederne er forpligtede til at forsyne deres trækkraftenheder med en af Banedanmark godkendt elforbrugsmåler.
 Stk. 2. Kørestrømsforbruget afregnes efter målere i hver trækkraftenhed i overensstemmelse med den metode, der er aftalt med Banedanmark.
 Stk. 3. Hvis en jernbanevirksomheds forbrug kan specificeres tidsmæssigt og geografisk, har virksomheden ret til at få leveret kørestrøm indkøbt fra andre leverandører gennem Banedanmarks kørestrømssystem.
 § 5. Banedanmark opgør på basis af jernbanevirksomhedernes elektroniske indberetninger via målere det månedlige forbrug, inkl. tabet i Banedanmarks kørestrømssystem.
 Stk. 2. Banedanmark foretager en gang årligt en slutafregning af kørestrømsforbruget, opgør det opgjorte net-tab og fordeler dette ligeligt efter jernbanevirksomhedernes indberettede forbrug.
§ 6. Banedanmark indkøber el-leverancen til jernbanevirksomhederne på spotmarkedet inkl. handelsomkostninger i det aktuelle prisområde.
Banedanmark sælger den indkøbte elektriske energi til jernbanevirksomhederne med tillæg af de nettariffer, som Banedanmark betaler til netselskaberne (de selskaber som leverer elektricitet ind på Banedanmarks net).
Stk. 2. Banedanmark kan i salgsprisen indregne udgifterne til administration ved energihandel og vedligeholdelsesomkostninger til Banedanmarks anlæg på tredjemands ejendom.
Banedanmarks udgifter til drift, vedligehold og afskrivning af kørestrømssystem indgår ikke i salgsprisen.
 § 7. Jernbanevirksomhederne kan indgå finansielle kontrakter med finansieringsvirksomheder til prissikring af deres kørestrømsforbrug.
 § 8. Ved videresalg af energi i Danmark og i udlandet opkræver og afregner Banedanmark gældende omkostninger, energiafgifter og merværdiafgift.
 § 9. Resultatet af Banedanmarks elforsyningsvirksomhed skal opgøres separat i Banedanmarks årsrapport.
 § 10. Klage over Banedanmarks elpriser og afgørelser vedrørende levering af kørestrøm efter denne bekendtgørelse kan indgives til Jernbanenævnet.
 Stk. 2. Jernbanenævnet kan af egen drift føre tilsyn med Banedanmarks levering af kørestrøm til jernbanevirksomhederne efter denne bekendtgørelse.
Ikrafttræden § 11. Bekendtgørelsen træder i kraft den 1. januar 2022.
 Stk. 2. § 6, stk. 2, har virkning fra 1. januar 2020, således at Banedanmark skal foretage en efterregulering over for jernbanevirksomheder for perioden 1. januar 2020 til 31. december 2021.
 § 12. Bekendtgørelse nr. 1527 af 15. december 2019 om Banedanmarks levering af kørestrøm ophæves.
