Et selskab havde i maj 1983 erhvervet aktier i et andet selskab, der  

 senere gik i betalingsstandsning.
I august 1985 meddelte boet, at  

 aktiekapitalen måtte anses for tabt, men i december 1986 lykkedes det at  

 sælge aktierne til kurs 15. Da aktierne var solgt, måtte salget anses for den  

 i aktieavancebeskatningslovens § 4, stk. 1, omhandlede afståelse, og da denne  

 var sket efter udløbet af 3-års fristen, kunne tabet ikke fradrages i  

 indkomstopgørelsen.
 A Pensionsforsikring A/S klagede for skatteåret 1986/87 over, at  

 Ligningsrådet ikke havde godkendt selskabets fradrag på 900.000 kr. for tab  

 på aktier.
Det var oplyst, at selskabet i maj 1983 havde erhvervet aktier i B A/S, et  

 selskab, som senere var gået i betalingsstandsning.
Ved skrivelse i august  

 1985 havde den tilsynsførende advokat for betalingsstandsningsboet meddelt,  

 at aktiekapitalen i selskabet måtte anses for tabt i sin helhed, idet det  

 ikke var lykkedes at få en rekonstruktion af selskabet i stand.
I december  

 1986 havde det imidlertid vist sig muligt at afhænde de omhandlede aktier til  

 kurs 15.
Ligningsrådet havde nægtet fradrag for det lidte tab, idet aktierne var  

 afhændet efter 3-års fristens udløb, og idet der efter Ligningsrådets  

 opfattelse ikke kunne indrømmes tabsfradrag for aktier, før afhændelsen var  

 foretaget.
Det var herved anført, at aktiekapitalen i relation til  

 aktieavancebeskatningsreglerne ikke kunne anses for tabt på det tidspunkt,  

 som selskabet angav, men måtte opgøres på salgsdatoen.
Der var henvist til  

 Østre Landsrets dom af 3. december 1980, hvorefter det efter Ligningsrådets  

 opfattelse var en forudsætning for indrømmelse af tabsfradrag, at der ikke  

 senere skete salg af de pågældende aktier.
Selskabets revisor nedlagde over for Landsskatteretten påstand om  

 godkendelse af fradraget for tabet på aktierne i skatteåret 1986/87. Han  

 henviste til den tidligere omtalte Østre Landsrets dom af 3. december 1980,  

 hvorved det blev statueret, at tab på aktier kunne fradrages på det  

 tidspunkt, hvor tabet var konstateret og ikke først på det tidspunkt, hvor  

 selskabet endelig opløstes.
Han fandt, at det ved den af den tilsynsførende  

 advokat afgivne udtalelse i august 1985 måtte konstateres, at tabet var lidt,  

 hvorfor det ville have være berettiget at fradrage tabet allerede i 1985. Det  

 forhold, at det senere viste sig muligt at afhænde aktierne til kurs 15,  

 fandtes efter revisorens opfattelse ikke at ændre på, at tabet var  

 konstateret allerede ved fremkomsten af skrivelsen fra august 1985.
Da aktierne rent faktisk var solgt, fandt Landsskatteretten, at man i  

 henhold til aktieavancebeskatningsloven § 4, stk. 1, måtte opfatte det  

 foretagne salg som den i denne bestemmelse omhandlede afståelse.
Afståelsen  

 havde derfor fundet sted efter udløbet af 3-års fristen, således at det  

 omhandlede tab ikke var fradragsberettiget ved indkomstopgørelsen for  

 skatteåret 1986/87. Den påklagede ansættelse blev derfor stadfæstet.
