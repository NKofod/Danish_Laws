 Landsskatteretten fandt ikke grundlag for at godkende et  

 revisionsfirmas hensættelser vedrørende afspadsering og overarbejde, idet  

 forpligtelsens omfang ikke kunne fasttsætes med tilstrækkelig sikkerhed.
Statsaut. revisor A klagede over, at de stedlige skattemyndigheder havde  

 forhøjet hans selvangivne indkomst for indkomstårene 1984 og 1985 med  

 henholdsvis 50.000 kr. og 6.000 kr.
Myndighederne havde ikke godkendt  

 hensættelse/regulering af hensættelse til afspadsering og overarbejde i  

 revisorinteressentskabet.
Det fremgik af sagens oplysninger, at klageren ejede en tredjedel af  

 interessentskabet, revisorfirmaet B.
Interessentskabet, havde i regnskabet  

 for indkomståret 1984 foretaget fradrag for hensættelser til overarbejde og  

 afspadsering med 150.000 kr.
Interessentskabets repræsentant havde oplyst, at fradraget havde  

 forbindelse med,at de ansatte i vidt omfang havde overarbejde.
Ved aflevering  

 af deres ugerapport skulle de angive, om de ønskede kontant udbetaling eller  

 afspadsering med 1 1/2 time pr. overarbejdstime.
Fratrådte de pågældende  

 imidlertid deres stilling, eller havde de ikke afspadseret deres overarbejde  

 inden den 1. juli det følgende år, ville optjent overarbejdstid komme til  

 udbetaling på basis af den indtil dette tidspunkt gældende lønsats.
Det  

 foretagne fradrag repræsenterede denne latente forpligtelse.
Repræsentanten havde endvidere forklaret, at overarbejdsregnskabet hang  

 sammen med ferieregnskabet, på hvilken konto medarbejderne forlods blev  

 godskrevet 175 timer.
Der var eksempler på, at medarbejdere var kommet forud  

 med afspadsering, idet de pågældende havde holdt fri i større omfang end  

 ferie- og afspadseringsregnskabet gav mulighed for.
De stedlige skattemyndigheder havde ikke godkendt fradraget, bl.a. under  

 henvisning til, at de ansatte ved aflevering af ugerapporten endelig måtte  

 anses for at have afskrevet sig retten til at kræve overarbejdsbetaling i  

 stedet for afspadsering.
Man mente derfor ikke, at der bestod en  

 forpligtelse, der kunne opgøres til et bestemt beløb ved udgangen af  

 regnskabsåret, idet forpligtelsens størrelse afhang af størrelsen af lønnen  

 på afspadseringstidspunktet, og dette tidspunkt var ikke fastsat på forhånd.
 Interessentskabets repræsentant påstod over for Landsskatteretten det  

 omhandlede fradrag godkendt, idet han anførte, at hensættelsesbeløbet  

 refererede sig til en retlig forpligtelse ved årets udgang, der kunne  

 beregnes nøjagtigt, ligesom udbetaling/afspadsering skulle finde sted, inden  

 den nye løn aftaltes pr. 1. juli det efterfølgende år.
Under hensyn til, at forpligtelsens omfang ikke syntes at kunne fastsættes  

 med tilstrækkelig sikkerhed, fandt Landsskatteretten ikke fornødent grundlag  

 for at godkende en periodiseringsordning på dette område.
De påklagede  

 ansættelser blev derfor stadfæstet.
 LV 1988, C 3.2.
