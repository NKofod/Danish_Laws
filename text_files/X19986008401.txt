Tilførsel af aktiver.
Afslag.  

 Tilførselsdatoen ikke sammenfaldende med skæringsdatoen for det  

 modtagende selskabs regnskabsår.
Ligningsrådet meddelte afslag på en  

 ansøgning om at anvende reglerne i FUL om skattefri tilførsel  

 af aktiver.
Ligningsrådet henså til, at selskabet anmodede om  

 tilladelse til at foretage tilførsel af aktiver pr. den 1. juli 1997,  

 hvilken dato ikke var sammenfaldende med skæringsdatoen for det  

 modtagende selskabs regnskabsår.
Det er skæringsdagen for det  

 modtagende selskabs årsregnskab, der henvises til i § 5 i FUL, ikke  

 skæringsdatoen for skatteregnskabet.
Betingelsen i FULs § 5 var  

 således ikke opfyldt, og der var derfor ikke hjemmel til at  

 imødekomme det ansøgte.
 Reference:
 FUL § 15 c og 15 d, stk. 2, jf. § 5.
LV 1997 S.D.3.2 og 3.3.3, jf.
S.D.1.2.6.
 Sagens omstændigheder var følgende:
 Selskabet A havde en nom. aktiekapital på 600.000  

 kr., der var ejet af to ægtefæller, hver med 50%. De to  

 aktionærer havde erhvervet kapitalen i 1983.
Selskabets aktivitet bestod i fabrikation og handel samt  

 salg fra egen detailbutik.
Endvidere ejede selskabet to ejendomme, en  

 domicilejendom samt den forretningsejendom, hvori detailbutikken er  

 beliggende.
 Selskabet var endvidere moderselskab for to selskaber,  

 dels et udenlandsk datterselskab, dels et dansk anpartsselskab, B ApS.  

 Sidstnævnte selskab var uden aktivitet.
 Selskabet A ønskede pr. den 1. juli 1997 at  

 udskille følgende aktiviteter til B ApS:
Aktiviteten med handel og fabrikation, samt forretningsejendommen, samt aktierne i det udenlandske datterselskab.
Udskillelsen skulle ske ved at selskabet A som  

 apportindskud indskød aktiviteterne i B ApS efter reglerne i FUL om  

 skattefri tilførsel af aktiver.
Selskabet A skulle vederlægges  

 alene med nyudstedte anparter i det modtagende selskab, nom. 800.000 kr.,  

 samt overkurs på de nyudstedte anparter.
Tilførslen skulle ske pr. den 1. juli 1997,  

 svarende til skæringsdatoen for koncernens indkomstår.
I denne  

 forbindelse bemærkedes, at koncernens regnskabsår, dvs.  

 den periode, der dannede grundlag for det officielle årsregnskab, som  

 indsendes til Erhvervs- og Selskabsstyrelsen, var 1. april til 31. marts,  

 og således forskellig fra indkomståret, der dækkede  

 perioden 1. juli til 30. juni.
Efter overdragelsen ville selskabet A alene have  

 indtægter fra drift af domicilejendommen samt afkast af  

 datterselskabsaktierne.
Overdragelsen omfattede alle de aktiver og passiver,  

 der hørte til handelen og fabrikationen samt forretningsejendommen med  

 de til denne hørende aktiver og passiver.
Aktiviteterne udgjorde efter  

 revisionsfirmaets opfattelse udfra et organisatorisk synspunkt en  

 selvstændig bedrift, der kunne fungere ved egne midler.
Som bilag var vedlagt udkast til fælles  

 regnskabsopstilling.
Der blev ikke overført gældsposter, som var  

 sikret ved kaution fra hovedaktionærerne, til det modtagende selskab.  

 Det modtagende selskab ville efter revisors opfattelse være  

 selvfinansierende.
Det var revisionsfirmaets opfattelse, at betingelserne i  

 FUL var opfyldt.
Ifølge revisor er det i relation til § 5 i FUL det  

 skattemæssige regnskabsår, der er relevant og ikke det  

 selskabsretlige regnskabsår.
Datoen for tilførsel af aktiver  

 skulle derfor være den 1. juli og ikke den 1. april.
Ifølge revisor er hensigten med bestemmelsen i  

 fusionsskattelovens § 5 at forhindre, at der kan tilføres en aktivitet  

 med en tilknyttet udskudt skat til et modtagende selskab, som har  

 skattemæssigt underskud i perioden fra regnskabsårets begyndelse  

 til datoen for tilførsel af aktiver.
Derved ville den udskudte skat  

 kunne nedbringes af underskuddet i det modtagende selskab.
Såfremt det  

 var det selskabsretlige regnskabsår, der var afgørende, ville  

 fusionsskattelovens § 5 ikke opfylde sit formål.
Det må derfor  

 efter revisors opfattelse være det skattemæssige  

 regnskabsår, der er afgørende for, hvilken dato tilførsel  

 af aktiver skal ske.
 Vedrørende koncernens regnskabsår oplyste den  

 kommunale skatteforvaltning, at selskabet oprindeligt efter ansøgning  

 fik tilladelse til at ændre regnskabsår for skatteåret  

 1989/90 til fremtidig regnskabsperiode 1/7 til 30/6, med overgangsperiode 1/5  

 1987 til 30/6 1988.
 Ved ny ansøgning af 9/3 1995 ansøgtes om en  

 tilkendegivelse af, hvorvidt selskabet overfor Erhvervs- og Selskabsstyrelsen  

 kunne aflægge officielt årsregnskab med regnskabsperiode ¼ til  

 31/3, og ved opgørelse af den skattepligtige indkomst fortsat anvende  

 regnskabsperioden 1/7 til 30/6.
I brev af 17/3 1995 svarende den kommunale  

 skattemyndighed, at der umiddelbart intet er til hinder for, at et selskab  

 kan have én regnskabsperiode, der danner grundlag for det officielle  

 årsregnskab, og en anden periode, der danner grundlag for  

 indkomstopgørelsen.
Det årsregnskab, der vedlægges  

 selvangivelsen og danner grundlag for indkomstopgørelsen, skal omfatte  

 samme periode og være generalforsamlingsgodkendt, jf. dagældende  

 selskabsskattelovs § 29, stk. 1 (nu skattekontrollovens § 3, stk. 2.).
 Det modtagende selskab har siden skatteåret 1996/97  

 haft indkomstårsperioden 1/7 til 30/6.
 Told- og Skattestyrelsen bemærkede  

 følgende:
"Det fremgår af anmodningen, at selskabet A med  

 tilhørende datterselskaber har regnskabsår fra 1. april til 31.  

 marts.
Koncernens indkomstår er 1. juli til 30. juni, således at  

 koncernens indkomstår ikke er sammenfaldende med koncernens  

 regnskabsår.
Der anmodes om tilladelse til at foretage tilførsel  

 af aktiver pr. den 1. juli 1997, således at tilførselsdagen er  

 sammenfaldende med skæringsdatoen for det modtagende selskabs  

indkomstår.
 FULs § 5 har følgende indhold:
"Datoen for den i forbindelse med fusionen udarbejde  

 åbningsstatus for det modtagende selskab anses i skattemæssig  

 henseende for fusionsdato.
Det er en betingelse for anvendelsen af reglerne i  

 denne lov, at fusionsdatoen er sammenfaldende med skæringsdatoen for  

 det modtagende selskabs regnskabsår." Ifølge FULs § 15 d, stk. 2, finder bl.a.  

 reglerne i § 5 tilsvarende anvendelse ved tilførsel af aktiver.
Tilførslen påtænkes foretaget til de  

 regnskabsmæssigt bogførte værdier.
Ifølge  

 årsregnskabet udgør det indskydende selskabs egenkapital pr. 31.  

 marts 1997 12.124.984 kr.
Den regnskabsmæssige egenkapital er  

 imidlertid pr. 30. juni 1997 opgjort til 7.967.083 kr.
Skæringsdatoen for det modtagende selskabs  

 regnskabsår er den 1. april 1997, og der ansøges om tilladelse  

 til at foretage tilførsel af aktiver pr. den 1. juli 1997. Det  

 fremgår af FULs § 5, sidste pkt., at det er en betingelse for  

 anvendelse af lovens regler, at fusionsdatoen er sammenfaldende med  

 skæringsdatoen for det modtagende selskabs regnskabsår.
Efter  

 Styrelsens opfattelse er det skæringsdagen for det modtagende selskabs  

 årsregnskab, der hentydes til i FULs § 5. Sammenholdes  

 bestemmelsen med lovens § 6 bestyrkes denne antagelse, idet de endelige  

 dokumenter, der skal indsendes til Told- og Skattestyrelsen, er de  

 dokumenter, der udfærdiges efter de selskabsretlige regler.
Den  

 fælles regnskabsopstilling m.m. udarbejdes med udgangspunkt i  

 årsregnskabet   ikke med udgangspunkt i skatteregnskabet.
 Det kan tilføjes, at i bemærkningerne til  

 FULs § 5 som omtalt i "Betænkning om Selskabsbeskatning ved  

 Fusion", betænkning nr. 723 fra 1974, anføres  

 følgende:
 "Ifølge de regler, der efter lov om  

 aktieselskaber gælder for fusion af selskaber, skal der i forbindelse  

 med generalforsamlingens beslutning om overdragelse af det ophørende  

 selskab forelægges denne forskellige dokumenter, herunder udkast til en  

 åbningsstatus for det fortsættende selskab efter overtagelsen.  

 Tilsvarende regler gælder i anpartsselskabsloven.
 Efter bestemmelsen i § 5 er fusionsdatoen i  

 skattemæssig henseende datoen for den i medfør heraf udarbejdede  

 åbningsstatus.
 Endvidere gør bestemmelsen det til en betingelse  

 for anvendelsen af forslagets regler, at den således fastsatte  

 fusionsdato er sammenfaldende med skæringsdatoen for det  

 fortsættende selskabs regnskabsår.
Efter den hidtidige fusionslov har selskaberne været  

 frit stillet med hensyn til valg af fusionsdato, hvilket også har  

 indebåret mulighed for, at give fusionen en vis tilbagevirkende  

 gyldighed.
I forbindelse med opgivelse af kravet om, at der i hvert enkelt  

 tilfælde skal indhentes tilladelse til fusion, må det anses for  

 hensigtsmæssigt, at den i forbindelse med fusionen udarbejdede  

 åbningsstatus for det fortsættende selskab anses for fusionsdato  

 i skattemæssig henseende." Det er således Told- og skattestyrelsens opfattelse,  

 at betingelsen i fusionsskattelovens § 5 ikke er opfyldt, da der anmodes om  

 tilladelse til at foretage tilførsel af aktiver pr. den 1. juli 1997,  

 hvilken dato ikke er sammenfaldende med skæringsdatoen for det  

 modtagende selskabs regnskabsår.
Der er således ikke hjemmel til  

 at imødekomme det ansøgte." Tiltrådt af Ligningsrådet.
