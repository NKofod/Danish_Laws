Ligningsrådet havde ved en bindende forhåndsbesked afgjort, at en  

 påtænkt bådudlejningsvirksomhed var omfattet af personskattelovens § 4, stk.  

 1, nr. 12, jf. § 13, stk. 6. Udlejningen skulle forestås af ejeren selv på  

 den måde, at lejere skulle henvises af bådagenter, som klageren havde kontakt  

 med samt gennem et elektronisk bookingsystem eller en udlejningsdatabase, som  

 klageren ved tilsluttet.
Da udlejningen herigennem måtte antages at finde  

 sted som en formidling for mere end 10 bådejere, var Landsskatteretten enig  

 i, at forholdet var omfattet af nævnte lovbestemmelser.
 A klagede over den af Ligningsrådet afgivne bindende forhåndsbesked,  

 hvorefter hans eventuelle udlejning af en lystbåd gennem annoncering,  

 bådagenter m.v. blev anset for omfattet af personskattelovens § 4, stk. 1,  

 nr. 12, jf. § 13, stk. 6.
Det fremgik af sagens oplysninger, at klageren påtænkte at erhverve en  

 lystbåd, som alene skulle anvendes til erhvervsmæssig udlejning.
I  

 forbindelse med udlejningen af båden påtænkte klageren at betjene sig af  

 sædvanlige medier, herunder annoncering i dagspressen, annoncering i  

 bådkataloger samt tage kontakt til bådagenter, som kunne henvise kunder.  

 Endvidere påtænkte klageren at tegne abonnement på optagelse i et elektronisk  

 bookingsystem eller en udlejningsdatabase, således at potentielle lejere  

 ville kunne henvende sig til bådudlejningsdatabasen og her få oplyst, hvem  

 der havde både til udlejning, ledige perioder m.v.
 Lejeaftalen skulle indgås mellem klageren og lejeren af båden, ligesom  

 administrationen skulle foretages af klageren.
Ligningsrådet havde ved sin afgørelse henvist til, at i det omfang,  

 udlejningen fandt sted gennem bådagenter eller via abonnement på en  

 udlejningsdatabase, fandtes den påtænkte udlejning at ske gennem en  

 virksomhed, som formidlede udlejning af aktiver.
Såfremt disse virksomheder  

 formidlede udlejning af aktiver for flere end 10 personer, fandtes indkomsten  

 fra klagerens udlejning således at være omfattet af personskattelovens § 4,  

 stk. 1, nr. 12, samt underskudsbegrænsningen i samme lovs § 13, stk. 6.
Klagerens advokat gjorde over for Landsskatteretten gældende, at der ikke  

 fandtes hjemmel til den af Ligningsrådet anlagte betragtning.
Med henvisning  

 til personskattelovens § 4, stk. 1, nr. 12, bemærkede advokaten, at det i  

 forbindelse med ændringen af personskatteloven ved lov nr. 388 af 7. juni  

 1989 var formålet at fjerne de skattemæssige fordele ved anpartsinvestering  

 og dermed incitamentet til at investere i anparter.
Endvidere var hensigten  

 at fjerne incitamentet til at investere i aktiver med henblik på fælles  

 udlejning.
Ifølge advokaten var det efter lovens forarbejder forudsat, at der  

 skulle være tale om aktiver, som indgik i en fælles udlejningsvirksomhed, og  

 at det derfor ikke havde været tilsigtet, at reglerne skulle finde  

 anvendelse, såfremt en mellemmand blot formidlede selve kontakten, når denne  

 ikke stod for den efterfølgende administration af udlejningen.
Advokaten  

 gjorde således gældende, at der ved anvendelse af bådagent eller database  

 ikke forelå en fælles udlejning, men blot en formidling af kontakten til en  

 lejer.
Advokaten henviste til, at det af Ligningsrådets bindende forhåndsbesked  

 fremgik, at indkomsten ikke ville være omfattet af personskattelovens § 4,  

 stk. 1, nr. 12, jf. § 13, stk. 6, såfremt udlejning fandt sted gennem trykte  

 medier.
Denne afgrænsning mellem anvendelse af trykte medier og elektroniske  

 medier, hvorefter anvendelse af de trykte medier skulle falde uden for lovens  

 anvendelsesområde, medens anvendelse af elektroniske midler skulle falde  

 inden for loven, fandtes ikke at være i harmoni med den teknologiske  

 udvikling i samfundet.
 Ifølge personskattelovens § 4, stk. 1, nr. 12, omfatter kapitalindkomst  

 det samlede nettobeløb af indkomst fra udlejning af andre aktiver end ikke  

 afskrivningsberettiget fast ejendom og inventar heri, uanset antal ejere, når  

 udlejningen sker gennem en virksomhed, som formidler udlejning af aktiver for  

 flere end 10 personer.
 Under forudsætning af, at klagerens bådudlejningsvirksomhed kunne anses  

 for erhvervsmæssig udlejning, fandt Landsskatteretten under henvisning til  

 ovennævnte lovbestemmelses ordlyd, Skatteministeriets cirkulære af 22. januar  

 1990 samt lovforslag fremsat den 12. maj 1989, at en eventuel indkomst  

 hidrørende fra den påtænkte udlejningsvirksomhed - hvad enten denne fandt  

 sted gennem et udlejningsbureau eller en database, der formidlede udlejning  

 af aktiver for flere end 10 personer - ville være omfattet af  

 personskattelovens § 4, stk. 1, nr. 12, jf. samme lovs § 13, stk. 6.
 LV 1989, V 2.
