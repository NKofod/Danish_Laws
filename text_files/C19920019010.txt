Til samtlige kommunalbestyrelser Vedrørende kommunale pensionistboliger.
 Ved den nye boligtøttelov, lov nr. 716 af 25. oktober 1991, der træder i  

 kraft 1. januar 1993, er reglerne om særlig boligydelse til pensionister i  

 kommunale pensionistboliger ophævet, således at pensionisterne fremover skal  

 modtage boligydelse efter boligstøttelovens almindelige gældende regler  

 herom.
 Kommunernes opmærksomhed henledes i den forbindelse på, at ændringen af  

 boligstøtteloven alene indebærer, at lejen i hidtidige kommunale  

 pensionistboliger ikke længere nedsættes med den særlige boligydelse efter  

 den hidtidige boligstøttelovs kapitel 12, idet beboerne overgår til at  

 modtage boligydelse efter boligstøttelovens almindelige regler.
 Lovændringen indebærer således som udgangspunkt ikke herudover ændringer i  

 boligforholdene for beboerne i de hidtidige pensionistboliger.
 Kommunerne kan derfor ikke forlange, at beboerne indgår en ny lejeaftale  

 og underskriver en ny lejekontrakt, eller at der i øvrigt foretages ændringer  

 i lejeaftalen, herunder kræves beboerindskud, idet lovændringen blot  

 indebærer, at de vilkår i lejeaftalen, der følger af den hidtidige  

 boligstøttelovs kapitel 12, bortfalder og erstattes af lejelovgivningens  

 almindelige vilkår, jf. lejelovens § 2.
 Der henvises nærmere til pkt. 20.2 i Bygge- og Boligstyrelsens  

 boligstøttevejledning af 30. juli 1992, optaget i Ministerialtidende nr. 35  

 af samme dato, hvor konsekvensen af ophævelsen af de hidtidige  

 pensionistboliger er nærmere beskrevet.
 Pdv.
eb Elsebeth Jarl Brunes fuldm.
