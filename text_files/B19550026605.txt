 I henhold til lov nr. 392 af 12. juli 1946 § 3 fastsatte finansministeren  

 efter indstilling af ligningsrådet ved bekendtgørelse nr. 591 af 12. december  

 1946 nærmere regler om regnskabspligt for læger, tandlæger, tandteknikere,  

 dyrlæger, revisorer og landinspektører, der driver privat praksis eller  

 selvstændig virksomhed, samt sådanne fiskeeksportører, som i henhold til lov  

 nr. 98 af 10. maj 1912 § 1, stk. 2, jfr. lov nr.138 af 28. april 1931 § 27,  

 ikke er undergivet bogføringspligt.
 Efter indstilling af ligningsrådet fastsættes herved tilsvarende  

 regnskabspligt for arkitekter og rådgivende ingeniører, der driver privat  

 praksis eller selvstændig virksomhed, samt for ejere af dambrug og alle  

 fiskeopkøbere, for hvem der ikke i lovgivningen iøvrigt er foreskrevet  

 bogføringspligt, og hvis salg sker en-gros.
 De erhvervsdrivende, der herefter inddrages under regnskabspligt, skal  

 være pligtige til fra og med deres førstkommende regnskabsperiode at føre et  

 regnskab, der opfylder de nedenfor angivne mindstekrav, samt til herefter,  

 første gang for det skatteår, som følger efter udløbet af den nævnte  

 regnskabsperiode, inden udløbet af fristen for indgivelse af selvangivelse  

 til ligningsmyndigheden at indsende et på grundlag af dette  

 regnskabsmateriale udarbejdet driftsregnskab med dertil hørende  

 statusopgørelse.
 Om førelsen og affattelsen af regnskabet gælder følgende regler, der  

 svarer til bestemmelserne i bekendtgørelsen af 12. december 1946:
 Med hensyn til de mindstekrav, der må stilles til regnskabet, er det  

 fastsat af ligningsrådet, at regnskabet skal føres daglig og skal omfatte  

 virksomhedens samtlige indtægter og udgifter, herunder stiftelse af  

 fordringer og gæld vedrørende virksomheden, ligesom det skal udvise samtlige  

 de til privatforbrug hævede beløb.
 Regnskabet skal være ført i en sådan form, at der på grundlag af samme ved  

 regnskabsperiodens slutning kan opstilles et forsvarligt driftsregnskab for  

 regnskabsperioden udvisende samtlige driftsindtægter og -udgifter i  

 hovedposter tilligemed en med driftsregnskabet afstemt statusopgørelse bl.a.  

 udvisende den skattepligtiges privatforbrug.
 Såfremt en skattepligtig, der i henhold til foranstående er pligtig at  

 indsende driftsregnskab med tilhørende statusopgørelse til  

 ligningsmyndigheden, undlader at indsende dette rettidigt, betragtes hans  

 selvangivelse af indkomsten som ugyldig med alle deraf følgende virkninger  

 for ansættelsen og retten til påklage af denne, jfr. § 3, stk. 2, i fornævnte  

 lov af 12. juli 1946.
 Eventuelle tvivlsspørgsmål om, hvem der omfattes af den foran omhandlede  

 regnskabspligt, forelægges skattedepartementet.
 Finansministeriet, den 5. oktober 1955.
 Kampmann.
