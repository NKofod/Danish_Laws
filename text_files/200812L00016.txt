Fremsat den 9. oktober 2008 af velfærdsministeren (Karen Jespesen) Forslag til Lov om ændring af lov om dag-, fritids- og klubtilbud m.v. til børn og unge (dagtilbudsloven) (Frokostmåltid i daginstitutioner m.v.) § 1 I lov nr. 501 af 6. juni 2007 om dag-, fritids- og klubtilbud m.v. til børn og unge (dagtilbudsloven) foretages følgende ændringer:
 1. Efter § 16 ophæves overskriften:
»Forældrebetalt madordning« 2. Efter § 16 indsættes:
»Mad i daginstitutioner § 16 a.
Der skal i alle daginstitutioner omfattet af § 19 tilbydes et sundt frokostmåltid til alle børn som en del af dagtilbudsydelsen, jf. dog stk. 2.
Stk. 2. Kommunalbestyrelsen kan beslutte, at forældre kan medbringe barnets frokost hjemmefra mod en reduktion i forældrebetalingen, jf. § 32 stk. 2, hvis barnet har en lægedokumenteret allergi eller anden sygdom, som kræver en specialkost, og kommunalbestyrelsen vurderer, at den ikke på forsvarlig vis kan tilbyde barnet et frokostmåltid efter stk. 1.« 3. § 17, stk. 1, affattes således:
»Kommunalbestyrelsen kan for dagtilbud omfattet af § 19, stk. 2 og 3, beslutte at give mulighed for forældrebetalte madordninger for den mad, der ikke udgør frokostmåltidet efter § 16 a.
Kommunalbestyrelsen fastsætter de overordnede rammer for disse forældrebetalte madordninger i kommunen.« 4. § 25, stk. 1, affattes således:
»Kommunalbestyrelsen skal ved manglende overholdelse af pasningsgarantien med virkning fra den 1. i den følgende måned hæve tilskuddet efter § 32, stk. 1, til mindst 73 procent og tilskuddet efter § 32, stk. 2, og § 33, stk. 1, til mindst 78 procent for alle børn i dagtilbud i kommunen, indtil pasningsgarantien kan opfyldes, og kommunalbestyrelsen har fastsat nye tilskudsprocenter og egenbetalingsandele.« 5. § 31, stk. 2 og 3, affattes således:
 »Stk. 2. Tilskud efter stk. 1 fastsættes i forhold til de budgetterede bruttodriftsudgifter ved ophold i dagtilbud, bortset fra ejendomsudgifter, herunder husleje og vedligeholdelse.
Stk. 3. Tilskud og egenbetaling fastsættes på grundlag af dagtilbuddenes vedtagne budgetter.« 6. § 32 affattes således:
 »§ 32. Tilskud til kommunale daginstitutioner og selvejende daginstitutioner, jf. § 31, stk. 1, skal udgøre mindst 70 procent og forældrenes egenbetaling højst 30 procent af de budgetterede bruttodriftsudgifter efter § 31, stk. 2, jf. dog stk. 2.
 Stk. 2. Ved reduktion af forældrebetalingen efter § 16 a, stk. 2, skal tilskuddet efter § 31, stk. 1, udgøre mindst 75 procent og forældrenes egenbetaling højst 25 procent af de budgetterede bruttodriftsudgifter, jf. § 31, stk. 2.
Stk. 3. Ved optagelse i en kommunal eller selvejende daginstitution beregnes kommunalbestyrelsens tilskud og forældrenes egenbetaling på grundlag af de budgetterede bruttodriftsudgifter for den enkelte daginstitution eller på grundlag af de gennemsnitlige budgetterede bruttodriftsudgifter for daginstitutioner af samme type i kommunen.« 7. § 33 affattes således:
 »§ 33. Tilskud til kommunal dagpleje, jf. § 31, stk. 1, skal udgøre mindst 75 procent og forældrenes egenbetaling højst 25 procent af de budgetterede bruttodriftsudgifter, jf. § 31, stk. 2.
Stk. 2. Ved optagelse i kommunal dagpleje beregnes kommunalbestyrelsens tilskud og forældrenes egenbetaling på grundlag af de gennemsnitlige budgetterede bruttodriftsudgifter for den kommunale dagpleje.« 8. I § 36, stk. 2, ændres »og § 21, stk. 2 og 3« til: »§ 21, stk. 2 og 3, og §§ 31-34, jf. dog §§ 43-44«.
 9. I § 41, stk. 3, ændres »§ 31, stk. 2, og §§ 32-34, jf. dog §§ 42-44« til: »§§ 31-34, jf. dog §§ 42-44«.
 10. I § 41, stk. 5, ændres »§ 31, stk. 2, og §§ 32-34« til: »§§ 31-34«.
 11. § 57, stk. 3, affattes således:
»Stk. 3. Tilskud og egenbetaling fastsættes på grundlag af fritidshjemmenes vedtagne budgetter.« § 2 Stk. 1. Loven træder i kraft den 1. januar 2010, jf. dog stk. 2.
 Stk. 2. Dagtilbudslovens § 31, stk. 3, og § 57, stk. 3, som affattet ved denne lovs § 1, nr. 5 og nr. 11, træder i kraft den 1. januar 2009.
§ 3 Stk. 1. Kommunalbestyrelsen kan med virkning for alle daginstitutioner i kommunen, jf. dagtilbudslovens § 19, beslutte, at der i perioden fra den 1. januar 2009 til og med 31. december 2009 skal tilbydes et sundt frokostmåltid til alle børn som en del af dagtilbudsydelsen.
 Stk. 2. Træffer kommunalbestyrelsen beslutning i medfør af stk. 1, skal kommunens tilskud til kommunale daginstitutioner og selvejende daginstitutioner omfattet af dagtilbudslovens § 19, stk. 2 og 3, udgøre mindst 70 procent og forældrenes egenbetaling højst 30 procent af de budgetterede bruttodriftsudgifter ved ophold i dagtilbud, bortset fra ejendomsudgifter, herunder husleje og vedligeholdelse.
Stk. 3. Kommunalbestyrelsen kan beslutte, at forældre kan medbringe barnets frokost hjemmefra mod en reduktion i forældrebetalingen, hvis barnet har en lægedokumenteret allergi eller anden sygdom, som kræver en specialkost, og kommunalbestyrelsen vurderer, at den ikke på forsvarlig vis kan tilbyde barnet et frokostmåltid i daginstitutionen.
I disse tilfælde finder dagtilbudslovens § 31, stk. 2, anvendelse.
Stk. 4. Kommunalbestyrelsen kan for dagtilbud omfattet af dagtilbudslovens § 19, stk. 2 og 3, beslutte at give mulighed for forældrebetalte madordninger for den mad, der ikke udgør frokostmåltidet.
Kommunalbestyrelsen fastsætter de overordnede rammer for disse madordninger.
Stk. 5. Hvis kommunalbestyrelsen ikke overholder pasningsgarantien jf. dagtilbudslovens §§ 23-25, skal tilskuddet efter dagtilbudslovens § 25, stk. 1, til børn i daginstitutioner omfattet af dagtilbudslovens § 19, stk. 2 og 3, hæves til mindst 73 procent.
For de forældre, som medbringer barnets frokost hjemmefra mod en reduktion i forældrebetalingen finder dagtilbudslovens § 25, stk. 1, anvendelse.
Bemærkninger til lovforslaget Almindelige bemærkninger 1. Indledning og baggrund Regeringen ønsker at sikre, at alle børn mellem 0 år og frem til skolealderen får et sundt frokostmåltid, når de er i daginstitution.
 I finanslovsaftalen 2008 er der indgået aftale mellem regeringen, Dansk Folkeparti og Ny Alliance om, at alle børn i daginstitutioner mellem 0 år og frem til skolealderen senest 1. januar 2010 skal tilbydes et sundt frokostmåltid som en del af dagtilbudsydelsen.
I forbindelse med aftalen om kommunernes økonomi for 2009 mellem regeringen og KL er det aftalt, at det nuværende loft for forældrebetalingsandelen på 25 procent hæves med 5 procentpoint til 30 procent svarende til, at den enkelte kommune får mulighed for at opkræve forældrebetaling for frokostmåltidet.
For kommuner, som allerede tilbyder et frokostmåltid som en del af dagtilbudsydelsen i kommunens daginstitutioner, er det en lokalpolitisk prioritering at vælge at hæve egenbetalingen fra de nuværende 25 procent.
 Jf. kommuneaftalen for 2009 er det endvidere aftalt, at der åbnes op for muligheden for at ændre tilskud og forældrebetaling i løbet af året, således at tilskuddet og forældrebetalingen tilsammen skal udgøre de samlede bruttodriftsudgifter ved en plads i dagtilbud.
 Lovforslaget indeholder således to ændringer:
 1) Frokostmåltid i alle daginstitutioner som en del af dagtilbudsydelsen, og justering af loftet for forældrebetaling.
 2) Ændring af reglerne om fastsættelse af kommunalbestyrelsens tilskud og forældrenes egenbetaling til dagtilbud.
2. Gældende ret 2.1 Frokostmåltid i daginstitutioner Der er ikke i dag i lovgivningen fastsat krav om, at børn i daginstitutioner skal have serveret et frokostmåltid som en del af dagtilbudsydelsen.
I nogle kommuner tilbydes børn således et frokostmåltid som en del af dagtilbudsydelsen, mens børn i andre kommuner har madpakke med hjemmefra, fordi et frokostmåltid ikke er en del af dagtilbudsydelsen i kommunen.
Siden 1. juli 2003 har kommunalbestyrelsen gennem reglerne om forældrebetalte madordninger haft adgang til at beslutte at give mulighed for forældrebetalte madordninger for børn i alderen 3 år og ældre, hvorefter forældrebestyrelsen i de enkelte daginstitutioner har kunnet beslutte, om der skulle etableres en forældrebetalt madordning eller ej.
I de tilfælde, hvor forældrebestyrelsen har besluttet at etablere en madordning, har de forældre, som ønskede at benytte ordningen, selv betalt udgiften hertil.
Ordningen blev udvidet til at omfatte børn i alderen 0-2 år i 2005, og i 2007 blev der givet mulighed for at tildele tilskud ud fra forældrenes økonomiske forhold.
Der har således været tale om en frivillig ordning for forældre og daginstitutioner.
Forældrebetalte madordninger har hidtil kunnet omfatte enkelte eller alle måltider i daginstitutioner.
Der er således mange daginstitutioner, som allerede i dag har fuldt forældrefinansierede madordninger i forhold til f.eks. frokostmåltidet eller eftermiddagsmad.
2.2. Fastsættelse af tilskud og egenbetaling for dagtilbud Efter de gældende regler i dagtilbudsloven om tilskud og forældrebetaling for dagtilbud og fritidshjem, skal kommunalbestyrelsens driftstilskud og forældrenes egenbetaling fastsættes for et år ad gangen på grundlag af de vedtagne budgetter.
Kommunalbestyrelsen kan dog ved budgetvedtagelsen fastsætte, at tilskud og egenbetaling ændres i løbet af året, men i disse tilfælde skal kommunalbestyrelsen ved budgetvedtagelsen fastsætte beløbene og ikrafttrædelsesdatoer for ændringerne.
3. Den foreslåede ordning 3.1. Frokostmåltid i daginstitutioner Det foreslås at indføre et sundt frokostmåltid i alle daginstitutioner, så alle børn indtil skolestart sikres et sundt måltid mad i daginstitutionen I tilknytning hertil ændres loftet for den maksimale forældrebetalingsandel fra det nuværende 25 procent til 30 procent af de budgetterede bruttodriftsudgifter svarende til, at den enkelte kommune får mulighed for at opkræve forældrebetaling for frokostmåltidet.
For kommuner, som allerede tilbyder et frokostmåltid som en del af dagtilbudsydelsen i kommunens daginstitutioner, er det en lokalpolitisk prioritering at vælge at hæve egenbetalingen fra de nuværende 25 procent.
Formålet med lovforslaget er at sikre, at alle børn i daginstitutioner får et sundt måltid midt på dagen.
Et fælles måltid sund mad i daginstitutionen vil medvirke til at fremme gode kostvaner, forebygge fedme og bidrage til børnenes generelle velvære og udvikling.
Herudover vil et fælles måltid mad i daginstitutionen bidrage til at aflaste børnefamiliernes travle hverdag, idet forældre fremover ikke skal afsætte tid til at smøre madpakker til deres børn i daginstitutionen.
Det skal dog bemærkes, at det fortsat er forældrene, der har det overordnede ansvar for at sikre, at deres børn får en sund kost.
Dette understreges af, at det med forslaget er forældrene, der finansierer udgifterne til et frokostmåltid.
 Det foreslås, at forslaget om et obligatorisk frokostmåltid gælder alle daginstitutioner efter dagtilbudslovens § 19, det vil sige kommunale daginstitutioner, selvejende daginstitutioner og privatinstitutioner samt eksisterende puljeordninger efter dagtilbudslovens § 102.
Private pasningsordninger, jf. dagtilbudslovens §§ 78 og 80, omfattes ikke af lovforslaget.
Dette er begrundet i, at private pasningsordninger ikke er omfattet af de øvrige indholdsmæssige lovkrav, der gælder for dagtilbud, herunder blandt andet kravet om udarbejdelse af pædagogiske læreplaner, børnemiljøvurderinger og forældreindflydelse.
Dagplejen er ikke omfattet af lovforslaget, da kost allerede i dag i praksis er en del af dagplejeydelsen.
Der henvises til, at dagplejere i henhold til dagplejeoverenskomsten i dag er forpligtet til at drage omsorg for barnets pasning og pleje, herunder ydelse af kost, så længe barnet opholder sig i dagplejehjemmet.
Ligeledes har kommunale dagplejere efter ligningslovens § 9H et skattemæssigt fradrag for blandt andet udgifter til kost til børnene i dagplejehjemmet.
Da børn således allerede i praksis får kost i dagplejen, er der ikke fundet grund til at regulere dette yderligere.
Det obligatoriske frokostmåltid bliver en del af dagtilbudsydelsen og udgiften hertil vil indgå i dagtilbuddenes bruttodriftsudgifter.
Der ydes efter § 43 i dagtilbudsloven fripladstilskud og søskendetilskud til nedsættelse af forældrenes egenbetaling for dagtilbudsydelsen i det omfang, betingelserne herfor er opfyldt.
 Det foreslås, at loven om frokostmåltid i daginstitutioner træder i kraft 1. januar 2010. Kommuner, der ønsker at indføre et frokostmåltid i 2009, vil gennem lovforslagets overgangsbestemmelse få mulighed for at hæve forældrebetalingen fra 1. januar 2009, hvis frokostmåltidet indgår som en del af dagtilbudsydelsen for børn indtil skolestart i alle daginstitutioner i kommunen.
3.2. Fastsættelse af tilskud og egenbetaling for dagtilbud Det foreslås, at kommunalbestyrelsen får mulighed for at regulere driftstilskud og forældrenes egenbetaling for dagtilbud løbende hen over året.
Formålet med forslaget er at skabe større fleksibilitet for kommunerne, så kommunalbestyrelsen har mulighed for at ændre i tilskud og egenbetaling for dagtilbud og fritidshjem hen over året samt at sikre, at forældrebetalingen og det kommunale tilskud fastsættes på et retvisende grundlag både ved vedtagelse af budgettet for det kommende år og ved eventuelle senere ændringer, uanset om disse medfører stigninger eller fald i tilskud og forældrebetaling.
Med forslaget bevares ligebehandlingen af tilbud, uanset om de er kommunale, selvejende eller private, og ligebehandling af forældre, uanset om forældrene har valgt et offentligt eller privat tilbud, eller et tilbud i egen kommune eller i en anden kommune.
Afledt af lovforslaget vil der i bekendtgørelsen om pasningsgaranti, kommunens tilskud til brug for dag-, fritids- og klubtilbud, forældrenes egenbetaling og indhentelse af børneattester mv. blive fastsat nye regler for varsel i forbindelse med kommunens ændring af tilskud og egenbetaling.
Varslet skal sikre, at forældre og institutioner i god tid bliver oplyst om ændringer i tilskud og forældrebetaling, så de har mulighed for at indrette sig herpå.
Varselsperioden forlænges fra det nuværende 1 måned til tre måneder, dog to måneder, når ændringen sker i tilknytning til vedtagelse af det kommende års budget.
 Det foreslås, at adgangen til at regulere tilskud og forældrebetaling løbende over året træder i kraft 1. januar 2009.
4. Økonomiske og administrative konsekvenser for det offentlige Udgifterne til at indføre et frokostmåltid i alle daginstitutioner bliver fuldt forældrebetalte.
Med forslaget får kommunerne mulighed for at hæve forældrebetalingen med op til 5 procent point.
For kommuner, der allerede tilbyder et frokostmåltid som en del af dagtilbudsydelsen, er det en lokalpolitisk prioritering at vælge at hæve egenbetalingen fra de nuværende 25 procent.
Forslaget er økonomiforhandlet med kommunerne.
Der er etableret en kvalitetsfond med henblik på at løfte de fysiske rammer for børn og unge på dagtilbuds-, folkeskole- og ældreområdet samt vedrørende idrætsfaciliteter.
Kvalitetsfonden er på i alt 22 mia.kr. til statslig medfinansiering af kommunale investeringer i perioden 2009-2018. Det fremgår af regeringsgrundlaget fra november 2007 vedrørende tidssvarende indretning af institutioner, at kvalitetsfonden bl.a. skal sikre, at køkkener i nye og renoverede institutioner er indrettet sådan, at der kan laves sund mad. Det er aftalt med kommunerne, at der udmøntes 9 mia. kr. fra kvalitetsfonden i perioden 2009-2013 med henblik på bl.a. at løfte de fysiske rammer for børn og unge på dagtilbudsområdet.
Kvalitetsfondsmidlerne fordeles mellem kommunerne efter blok-tilskudsnøglen (befolkningstallet).
 Der forventes at være marginale merudgifter for staten til autorisation af køkkener i daginstitutioner og den efterfølgende løbende kontrol.
5. Økonomiske og administrative konsekvenser for erhvervslivet Forslaget har ikke økonomiske og administrative konsekvenser for erhvervslivet.
6. Miljømæssige konsekvenser Forslaget har ikke miljømæssige konsekvenser.
7. Administrative konsekvenser for borgerne Forslaget har ikke administrative konsekvenser for borgerne.
8. Forholdet til EU-retten Forslaget indeholder ikke EU-retlige aspekter 9. Hørte myndigheder og organisationer Lovforslaget har været sendt i høring til følgende organisationer: Børne- og Ungdomspædagogernes Landsforbund (BUPL), FOA - fag og arbejde, Daginstitutionernes LandsOrganisation (DLO), Landsforeningen af forældre til børn i dagtilbud (FOLA), Socialpædagogernes Landsforbund (SL), Kommunernes Landsforening (KL), Foreningen af socialchefer i Danmark, Børne- og Kulturchefforeningen (BKF), FTF, Børnerådet, Det Centrale Handicapråd og Danske Handicaporganisationer (DH).
Samlet vurdering af lovforslagets konsekvenser Bemærkninger til lovforslagets enkelte bestemmelser Til § 1 Til nr. 1 Som følge af lovforslaget om frokostmåltid i daginstitutioner er der indsat en ny overskrift, som omfatter både frokostmåltid i daginstitutioner og forældrebetalte madordninger, jf. dagtilbudslovens § 17.
Til nr. 2 Bestemmelsen i § 16 a er ny.
Formålet med bestemmelsen er at sikre, at alle børn får et sundt frokostmåltid, mens de er i daginstitution.
Forslaget sigter mod, at alle børn som udgangspunkt spiser det frokostmåltid, der tilbydes i daginstitutionen.
De enkelte forældres eventuelle fravalg af frokostmåltidet medfører ikke en reduktion i forældrenes egenbetaling for dagtilbudspladsen, jf. dog § 16 a, stk. 2.
Bestemmelsen i stk. 1, gælder alle daginstitutioner omfattet af § 19 i dagtilbudsloven, dvs. kommunale daginstitutioner, selvejende daginstitutioner og privatinstitutioner.
Endvidere gælder bestemmelsen eksisterende puljeordninger omfattet af dagtilbudslovens § 102.
Et sundt frokostmåltid betegner, at måltidet skal følge de til enhver tid gældende officielle danske anbefalinger for kost til børn i den relevante aldersgruppe.
Information om anbefalingerne kan findes på Fødevarestyrelsens hjemmeside www.altomkost.dk.
Frokostmåltidet omfatter både mad og drikkelse.
Kravet om, at frokostmåltidet skal være sundt, omfatter det samlede frokostmåltid.
Det er op til lokal beslutning, om maden skal være varm eller kold, om maden skal være økologisk, om maden skal tilberedes i institutionen, leveres fra kommunalt storkøkken eller privat leverandør mv.
Kommunalbestyrelsen skal i relation til ovenstående sikre, at der etableres faciliteter til madlavning i den enkelte daginstitution eller, at der indgås aftaler med levering af et frokostmåltid fra eventuelle kommunale fælleskøkkener eller private leverandører.
Der henvises i den sammenhæng til www.fvst.dk for så vidt angår autorisation /registrering af daginstitutionskøkkener og de indretningsmæssige krav til køkkenerne.
 Forslaget medfører, at kommunalbestyrelsen ved godkendelse af en privatinstitution skal påse, at et frokostmåltid er en del af dagtilbudsydelsen i privatinstitutionen herunder, at privatinstitutionen har de nødvendige godkendte køkkenfaciliteter afhængig af den valgte frokostordning.
Dagplejen er ikke omfattet af bestemmelsen.
Der henvises til de almindelige bemærkninger herom jf. afsnit 3.1.
 Bestemmelsen i § 16 a, stk. 2, er ny.
Reglerne på dagtilbudsområdet tager udgangspunkt i princippet om, at der ikke fastsættes særskilt forældrebetaling afhængigt af i hvilken udstrækning, indholdet i dagtilbudsydelsen er rettet mod det enkelte barn.
Bestemmelsen er udtryk for en fravigelse af dette grundlæggende princip, og bestemmelsen er alene rettet mod de tilfælde, hvor kommunalbestyrelsen, efter en konkret vurdering, finder, at kommunen ikke på forsvarlig vis kan tilbyde et barn et frokostmåltid i dagtilbuddet.
Bestemmelsen dækker således de tilfælde, hvor et barn har en lægedokumenteret allergi eller anden sygdom, der kræver en speciel og kompleks kostsammensætning, der kræver specialviden at tilberede, og som kommunalbestyrelsen vurderer, at den ikke forsvarligt kan tilbyde barnet.
Til nr. 3 Bestemmelsen er en delvis videreførelse af den eksisterende § 17 i dagtilbudsloven.
Det foreslås, at en forældrebetalt madordning kan anvendes til mad og drikkelse, der ikke udgør det obligatoriske frokostmåltid efter § 16 a.
Således kan en forældrebetalt madordning efter bestemmelsen eksempelvis anvendes til frugtordninger, morgenmad eller eftermiddagsmad.
Bestemmelsen giver ikke mulighed for at finansiere dele af det obligatoriske frokostmåltid efter loven gennem en forældrebetalt madordning.
Til nr. 4 Bestemmelsen er en konsekvensændring.
Ved kommunalbestyrelsens manglende overholdelse af pasningsgarantien hæves kommunalbestyrelsens tilskud med 3 procentpoint og forældrenes egenandel reduceres med 3 procentpoint.
Procenterne tilrettes som følge af de nye grænser for forældrenes egenandel og kommunens tilskud i daginstitutioner.
Til nr. 5 § 31, stk. 2 som affattet ved dette forslag er en videreførelse af den eksisterende § 31, stk. 2, i dagtilbudsloven dog således, at procentsatserne for tilskud og forældrenes egenbetaling er udtaget af bestemmelsen.
Det videreføres således, at de budgetterede bruttodriftsudgifter ved ophold i dagtilbud bortset fra ejendomsudgifter, herunder husleje og vedligeholdelse, danner grundlaget for tilskud og forældrebetaling.
Det foreslås i stk. 3, at tilskud og egenbetaling kan ændres i løbet af året således, at tilskuddet og forældrebetalingen tilsammen udgør de samlede bruttodriftsudgifter ved en plads.
Tilskuddet og forældrebetalingen skal som hidtil fastsættes på grundlag af dagtilbuddenes vedtagne budgetter.
Bestemmelsen giver kommunalbestyrelsen mulighed for at foretage ændringer i tilskud og forældrebetaling i løbet af året, således at forældrebetalingen og det kommunale tilskud til en plads i dagtilbud fastsættes på et retvisende grundlag ved såvel vedtagelsen af budgettet for det kommende år som ved ændringer i løbet af året.
 Ændringer i tilskud og forældrebetaling henover året, skal offentliggøres i overensstemmelse med reglerne om sammenlignelig brugerinformation, jf. lov nr. 253 af 28. marts 2006 om fremme af frit valg for borgerne ved levering af serviceydelser i kommune og bekendtgørelse nr. 783 af 12. juni 2007 om sammenlignelig brugerinformation.dk.
 Nærmere regler om tidsfrister m.v. fastsættes af velfærdsministeren i en bekendtgørelse, jf. § 44.
Til nr. 6 Det foreslås i stk. 1, at kommunens tilskud til daginstitutioner som følge af forslaget om et obligatorisk frokostmåltid i daginstitutioner ændres til 70 procent, og at loftet for forældrenes egenbetaling hæves til 30 procent, så tilskuddet og forældrenes egenbetaling tilsammen udgør de samlede bruttodriftsudgifter ved en plads i daginstitution.
Det foreslås i stk. 2, at i de tilfælde, hvor kommunalbestyrelsen, efter en konkret vurdering, finder, at kommunen ikke på forsvarlig vis kan tilbyde et barn et frokostmåltid i daginstitutionen, skal tilskuddet efter § 31, stk. 1, mindst udgøre 75 procent af de budgetterede bruttodriftsudgifter.
Beregningen af tilskuddet efter bestemmelsen skal ske efter de tilskudsregler, der gælder for den konkrete plads.
Har barnet eksempelvis plads i en anden kommune, skal reglerne om beregning af tilskud over kommunegrænsen anvendes ved beregningen af tilskuddet efter § 32, stk. 2. Har barnet plads i en privatinstitution, skal reglerne om tilskud til privatinstitutioner anvendes ved beregningen af tilskuddet efter § 32, stk. 2.
 Den foreslåede stk. 3 er en videreførelse af den eksisterende § 32 i dagtilbudsloven.
Til nr. 7 Det foreslås i stk. 1, at tilskuds- og forældrebetalingsprocenterne for dagplejen reguleres særskilt, således at der med forslaget bliver en tilskudsbestemmelse for henholdsvis daginstitutioner og dagplejen.
Opsplitningen skyldes, at der med forslaget indføres forskellige tilskuds- og forældrebetalingsandele for henholdsvis daginstitutioner og dagpleje.
 Den foreslåede stk. 2 er en videreførelse af den eksisterende § 33 i dagtilbudsloven, dog er det præciseret, at tilskud og egenbetaling skal beregnes på grundlag af de gennemsnitlige budgetterede bruttodriftsudgifter.
Til nr. 8 Der er i forslaget til dagtilbudslovens § 36, stk. 2, tilføjet en henvisning til dagtilbudslovens §§ 31-34, jf. dog §§ 42-44, som fastsætter reglerne for beregning af tilskud.
Til nr. 9 Forslaget til dagtilbudslovens § 31 medfører en redaktionel ændring i forslaget til dagtilbudslovens § 41, stk. 3. I § 41, stk. 3, foreslås det således at henvise til hele § 31 - og ikke som tidligere kun til § 31, stk. 2.
Til nr. 10 Forslaget til dagtilbudslovens § 31 medfører en redaktionel ændring i forslaget til dagtilbudslovens § 41, stk. 5. Der henvises i øvrigt til bemærkningen til nr. 9.
Til nr. 11 Det foreslås i stk. 3, at tilskud og egenbetaling for fritidshjem kan fastsættes i løbet af året således, at tilskuddet og forældrebetalingen tilsammen udgør de samlede bruttodriftsudgifter ved en plads.
Tilskuddet og forældrebetalingen skal som hidtil fastsættes på grundlag af fritidshjemmenes vedtagne budgetter.
Bestemmelsen giver kommunalbestyrelsen mulighed for at foretage ændringer i tilskud og forældrebetaling i løbet af året, således at forældrebetalingen og det kommunale tilskud til en plads i dagtilbud fastsættes på et retvisende grundlag ved såvel vedtagelsen af budgettet for det kommende år som ved ændringer i løbet af året.
 Ændringer i tilskud og forældrebetaling henover året skal offentliggøres i overensstemmelse med reglerne om sammenlignelig brugerinformation, jf. lov nr. 253 af 28. marts 2006 om fremme af frit valg for borgerne ved levering af serviceydelser i kommune og bekendtgørelse nr. 783 af 12. juni 2007 om sammenlignelig brugerinformation.dk.
 Nærmere regler om tidsfrister m.v. fastsættes af velfærdsministeren i en bekendtgørelse jf. § 44.
Til § 2 Det foreslås, at loven om frokostmåltid i daginstitutioner træder i kraft 1. januar 2010, så kommunerne har mulighed for at sikre, at der etableres faciliteter til madlavning i den enkelte daginstitution eller, at der indgås aftaler om levering af et frokostmåltid fra eventuelle kommunale fælleskøkkener eller private leverandører.
 I forbindelse med kommuneøkonomiaftalen for 2009mellem regeringen og KL er det aftalt, at ændringen i fastsættelse af kommunens tilskud og forældrenes egenbetaling skal træde i kraft 1. januar 2009.
Til § 3 Det foreslås, at give kommunalbestyrelsen mulighed for fra den 1. januar 2009 at tilbyde et sundt frokostmåltid i alle daginstitutioner i kommunen omfattet af dagtilbudslovens § 19. Der henvises til bemærkningerne til § 16 a i forhold til beskrivelsen af ordningen.
Det foreslås samtidig, at de regler, der knytter sig til ordningen finder anvendelse, hvis kommunalbestyrelsen vælger at tilbyde et sundt frokostmåltid allerede fra 2009. Det betyder blandt andet, at kommunen med indførelsen af et sundt frokostmåltid som en del af dagtilbudsydelsen i alle daginstitutioner i kommunen kan hæve forældrenes egenbetaling op til det med lovforslaget foreslåede loft på 30 procent for at dække udgifterne til maden.
Der henvises i det hele til de specielle bemærkninger.
