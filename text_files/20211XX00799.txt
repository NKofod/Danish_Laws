Skriftlig fremsættelse (4. maj 2022) Finansministeren (Nicolai Wammen):
 Herved tillader jeg mig for Folketinget at fremsætte:
Forslag til lov om ændring af lov om fastsættelse af udgiftslofter for stat, kommuner og regioner for finansåret 2022, lov om fastsættelse af udgiftslofter for stat, kommuner og regioner for finansåret 2023, lov om fastsættelse af udgiftslofter for stat, kommuner og regioner for finansåret 2024 og lov om fastsættelse af udgiftslofter for stat, kommuner og regioner for finansåret 2025 (Ændring af udgiftslofter som følge af aftale om nationalt kompromis om dansk sikkerhedspolitik mv.) (Lovforslag nr.
L 197) Det lovforslag, der hermed fremsættes for Folketinget, har til formål at fastsætte konkrete niveauer for udgiftslofter for stat, kommuner og regioner for finansårene 2022-2025.
Det følger af budgetlovens § 6, stk. 2, at finansministeren i særlige tilfælde kan fremsætte et forslag til lov om ændring af de i stk. 1 nævnte love om fastsættelse af udgiftslofter for stat, kommuner og regioner.
Bestemmelsen tager sigte på en samlet forhøjelse eller reduktion af de tre udgiftslofter under ét, dvs. ændringer i niveauet for de samlede offentlige udgifter.
Forslaget følger af, at der ifm. aftale om Nationalt kompromis om dansk sikkerhedspolitik er foretaget en lempelse af finanspolitikken i 2022 og 2023. Med lovforslaget afspejles lempelsen i de statslige udgiftslofter.
Derudover samles reserven til håndtering af udfordringer i lyset af COVID-19 mv. inden for loft mhp. fleksibelt også at kunne disponere midlerne til tiltag under det statslige delloft for driftsudgifter.
Endeligt medfører en række indgåede politiske aftaler korrektioner af de gældende udgiftslofter.
 Med lovforslaget fremsættes ændringer til de gældende statslige udgiftslofter for driftsudgifter og indkomstoverførsler i 2022-2025.
Et udgiftsloft angives som et beløb opgjort i milliarder kroner med én decimal.
Udgiftslofterne skal overholdes af stat, kommuner og regioner hver især og må ikke overskrides med henvisning til en samlet overholdelse af summen af udgiftslofterne for de tre sektorer til sammen.
Forslaget er sendt i høring den 28. april med høringsfrist den 3. maj.
Høringssvarene foreligger således ikke endnu, men vil blive fremsendt forud for 1. behandlingen af forslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
