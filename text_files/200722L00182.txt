Fremsat den 30. april 2008 af videnskabsministeren (Helge Sander) Forslag til lov om ændring af lov om Danmarks Grundforskningsfond (Kapitalgrundlag, uddelingsmuligheder, organisation m.v.) § 1 I lov om Danmarks Grundforskningsfond, jf. lovbekendtgørelse nr. 876 af 8. oktober 2003, foretages følgende ændringer:
 1. I § 1, stk. 2, ændres »stk. 4« til: »stk. 5«.
 2. § 1, stk. 3, ophæves, og i stedet indsættes:
»Stk. 3. Grundforskningsfonden kan af sin kapital og afkastet heraf samt af fondens andre indtægter og eventuelle ekstra bevillinger foretage uddelinger i overensstemmelse med sit formål.
Fonden skal herved sørge for, at uddelingerne foretages sådan, at de sikrer fondens virke på langt sigt.
Stk. 4. Fonden kan gennemsnitligt uddele 300 mio. kr. årligt målt i faste priser over fortløbende 5-års-perioder.
Alle uddelinger skal inkludere bidrag til følgeudgifter forbundet med forskningen beregnet efter den sats, der til enhver tid gælder for staten.« 3. § 2, stk. 1, affattes således:
»Fonden ledes af en bestyrelse, hvis medlemmer bl.a. skal have indsigt i forskning på internationalt niveau samt finansiel indsigt.
Formanden og medlemmerne udpeges af ministeren for videnskab, teknologi og udvikling i deres personlige egenskab:
1) En formand udpeget af ministeren for videnskab, teknologi og udvikling, 2) 2 medlemmer indstillet af Det Frie Forskningsråd, 3) 1 medlem indstillet af Det Strategiske Forskningsråd, 4) 1 medlem indstillet af Rektorkollegiet uden for kollegiets midte, 5) 1 medlem indstillet af Sektorforskningens Direktørkollegium uden for kollegiets midte, 6) 1 medlem indstillet af Det Kongelige Danske Videnskabernes Selskab, 7) 1 medlem indstillet af Akademiet for de Tekniske Videnskaber og 8) 1 medlem udpeget af ministeren for videnskab, teknologi og udvikling.« 4. I § 4, stk. 6, 2. pkt., udgår »endvidere«.
 5. I § 4, stk. 6, indsættes som 3. pkt . :
»Bestyrelsen kan endvidere efter aftale med ministeren for videnskab, teknologi og udvikling påtage sig at udføre nærmere afgrænsede opgaver for denne.« 6. § 9, stk. 1, 1. pkt., ophæves, og i stedet indsættes:
»Fondens regnskab revideres af rigsrevisor og en statsautoriseret revisor efter reglerne i lov om revisionen af statens regnskaber m.m.
Bestyrelsen udnævner den statsautoriserede revisor for 3 år ad gangen.« 7. I § 9, stk. 2, ændres »revision« til: »revisionen«.
 8. I § 13, stk. 1, ændres »hæfte« til: »fængsel indtil 4 måneder«.
 9. Efter § 13 indsættes i kapitel 5 :
»§ 13 a.
Ministeren for videnskab, teknologi og udvikling kan bemyndige en under ministeriet oprettet statslig myndighed eller efter forhandling med vedkommende minister andre statslige myndigheder til at udøve de beføjelser, der i denne lov er tillagt ministeren for videnskab, teknologi og udvikling.
 Stk. 2. Ministeren for videnskab, teknologi og udvikling kan fastsætte regler om adgangen til at påklage afgørelser, der er truffet i henhold til bemyndigelse efter stk. 1, herunder at afgørelserne ikke skal kunne påklages.
Stk. 3. Ministeren for videnskab, teknologi og udvikling kan fastsætte regler om udøvelsen af de beføjelser, som en anden statslig myndighed efter forhandling med vedkommende minister bliver bemyndiget til at udøve efter stk. 1.« § 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. Uanset § 1, stk. 4, i lov om Danmarks Grundforskningsfond, som affattet ved denne lovs § 1, nr. 2, kan Danmarks Grundforskningsfond i 2009 maksimalt uddele 275 mio. kr.
Bemærkninger til lovforslaget Almindelige bemærkninger 1. Baggrunden for lovforslaget Danmarks Grundforskningsfond har i en årrække haft mulighed for at bruge af grundkapitalen.
Uden nye tiltag kunne kapitalen forventes at være opbrugt med udgangen af 2013, men allerede fra 2009 ville fonden ikke længere kunne igangsætte nye aktiviteter, fordi kapitalen er bundet til finansiering af igangværende aktiviteter.
Der skulle derfor findes en løsning på fondens fremtidige finansiering.
 Ved aftalen om finansloven for 2008 er det besluttet at øge fondens grundkapital med i alt 3 mia. kr., hvilket sikrer det nødvendige grundlag for fondens fortsatte aktiviteter på langt sigt, dvs. yderligere ca. 25 år, idet det fortsat vil være nødvendigt at bruge af grundkapitalen.
 I det gældende lovgrundlag er indsat en bestemmelse om, at der senest i folketingsåret 2007-08 skal fremsættes forslag til revision af lovens bestemmelser om fondens organisation, kapitalgrundlag og uddelingsmuligheder.
 På baggrund af ovenstående og i lyset af den hidtidige brede opbakning til fondens aktiviteter foreslås foretaget nogle ændringer, som skal sikre fondens fremtidige finansiering, smidiggøre fondens uddelingsmuligheder, forbedre bestyrelsens sammensætning samt øge fleksibiliteten i opgaveløsningen.
2. Gældende ret De gældende regler for fonden er fastsat i lov nr. 409 af 6. juni 1991 om Danmarks Grundforskningsfond med senere ændringer, jf. lovbekendtgørelse nr. 876 af 8. oktober 2003, samt i bekendtgørelse nr. 599 af 24. juni 2003 om forvaltning af Danmarks Grundforskningsfonds midler og i anordning nr. 574 af 25. juni 2003 om fundats for Danmarks Grundforskningsfond.
Fonden blev oprettet ved loven fra 1991 med en grundkapital på 2 mia. kr.
Formueforvaltningen skal ifølge bekendtgørelsen placeres helt eller delvis ved en institution, der er omfattet af begrebet »værdipapirhandlere« i lov om værdipapirhandel, og som har erfaring med formueforvaltning.
Aktuelt har fonden en forvaltningsaftale med Danske Capital.
Danmarks Grundforskningsfond har til formål at styrke Danmarks forskningsmæssige udviklingsevne ved finansiering af enestående forskning på internationalt niveau.
Fondens hovedaktivitet er at oprette og finansiere grundforskningscentre.
En fortsættelse af de aktiviteter fonden udfører, er i overensstemmelse med regeringsgrundlaget »Mulighedernes samfund«, november 2007, hvoraf fremgår, at regeringen vil »bevare fondens uafhængighed og sikre fondens finansieringsgrundlag på lang sigt.« 3. Lovforslaget 3.1. Kapitalgrundlag Ved etableringen af Danmarks Grundforskningsfond i 1991 sikrede en høj rente et højt afkast af den indskudte kapital.
Det høje startniveau for afkastet har angivet forventningen til fondens aktivitetsniveau.
Renteudviklingen har medført et betydeligt mindre afkast, og to lovændringer i henholdsvis 1997 og 2003 gav mulighed for at opretholde aktivitetsniveauet ved at bruge af grundkapitalen.
Som følge heraf var grundkapitalen nede på 1,65 mia. kr. ved udgangen af 2006.
 Med den nuværende udvikling ville fondens kapital være opbrugt ved udgangen af 2013, men allerede fra 2009 ville der ikke kunne gives nye tilsagn om at igangsætte nye grundforskningscentre, idet de resterende midler er bundet til at færdiggøre de igangværende aktiviteter.
 Fondens fremtidige finansiering er sikret i forbindelse med forslag til finansloven for 2008 ved en aftale indgået 2. marts 2008 mellem regeringen, Dansk Folkeparti og Ny Alliance om kapitalindskud i Danmarks Grundforskningsfond.
 Af aftalen fremgår bl.a. følgende:
 »Med aftalen sikres fondens videreførelse i de næste 25 år gennem indskud af ny kapital på 3 mia. kr. i 2008.
Indskuddet finansieres delvist med det beløb, der i dag står i Finansieringsfonden på finansloven (ca. 1,6 mia. kr.). Dette indebærer, at den eksisterende finanslovsbevilling på 65 mio. kr. årligt, som er det beregnede afkast fra Finansieringsfonden, vil udgå af finansloven og fremover vil være en del af fondens egen økonomi.
Herudover finansieres 0,4 mia. kr. ved ekstraordinære udlodninger fra IØ (0,2 mia. kr.) og IFU (0,2 mia. kr.). Den resterende finansiering på ca. 1,0 mia. kr. dækkes ind af salg og/eller omlægning af statslige aktiver.
For 2009 er der aftalt et uddelingsniveau for fonden på 275 mio. kr.
I de følgende år giver kapitalindskuddet mulighed for et årligt uddelingsniveau på ca. 300 mio. kr.« 3.2. Uddelingsmuligheder I den nugældende lov er der fastsat et loft for fondens årlige uddelinger på 250 mio. kr. i faste priser.
Det svarer til ca. 294 mio. kr. i 2008-priser.
Som følge af aftalen af 2. marts 2008 om kapitalindskuddet, jf. 3.1, får fonden mulighed for et gennemsnitligt uddelingsniveau på 300 mio. kr. årligt i 2008-priser.
Det hidtidige loft over de årlige udbetalinger udgår herefter; dog fastsættes loftet i 2009 til 275 mio. kr. i 2009-priser.
Fondens uddelinger har hidtil i praksis været tillagt bidrag til følgeudgifter forbundet med forskningen, det såkaldte overheadbidrag.
Denne praksis foreslås nu lovfæstet.
3.3. Tekniske ændringer Erfaringerne med den nugældende lov har vist et behov for nogle få ændringer af teknisk karakter, herunder om:
 Bestyrelsens sammensætning Danmarks Grundforskningsfond ledes af en uafhængig bestyrelse og en direktion.
 Det bliver af stadig større vigtighed, at det sikres, at bestyrelsen råder over de kompetencer, som er hensigtsmæssige henset til fondens formål og aktiviteter. Ønsket om at sikre de nødvendige kompetencer foreslås tilgodeset ved at indsætte krav herom direkte i loven.
 Udførelse af opgaver Bestyrelsens opgaver fremgår af lovens § 4. Til rækken af opgaver foreslås supplerende, at der gives bestyrelsen mulighed for efter aftale at påtage sig nærmere afgrænsede opgaver for ministeren for videnskab, teknologi og udvikling.
Forslaget skal ses i forlængelse af et ønske om at drage tværgående nytte af den særlige ekspertise og viden, som findes i og til stadighed opbygges i fonden.
 Delegationsadgang for ministeren for videnskab, teknologi og udvikling Det foreslås, at ministeren får hjemmel til at bemyndige en under ministeriet oprettet styrelse eller tilsvarende institution eller efter forhandling med vedkommende minister en anden statslig myndighed til at udøve de beføjelser, der efter loven er tillagt ministeren for videnskab, teknologi og udvikling.
4. Økonomiske og administrative konsekvenser for stat, regioner og kommuner Staten indskyder i alt 3 mia. kr. i fonden.
Indskuddet finansieres delvist med det beløb, der i dag står i Finansieringsfonden på finansloven (ca. 1,6 mia. kr.). Herudover finansieres 0,4 mia. kr. ved ekstraordinære udlodninger fra Investeringsfondene for Østlandene (IØ) (0,2 mia. kr.) og Investeringsfondene for Udviklingslandene (IFU) (0,2 mia. kr.). Den resterende finansiering på ca. 1,0 mia. kr. dækkes ind af salg og/eller omlægning af statslige aktiver.
Lovforslaget har ikke økonomiske eller administrative konsekvenser for regioner og kommuner.
5. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
6. Miljømæssige konsekvenser Lovforslaget har ikke miljømæssige konsekvenser.
7. Administrative konsekvenser for borgerne Lovforslaget har ikke administrative konsekvenser for borgerne.
8. Forholdet til EU-retten Lovforslaget indeholder ikke EU-retlige aspekter.
9. Høring Følgende myndigheder, organisationer mv. er blevet hørt over et udkast til lovforslaget:
 Region Hovedstaden, Region Midtjylland, Region Nordjylland, Region Sjælland, Region Syddanmark, IT- og Telestyrelsen, Nationalbanken, Rigsrevisionen, Universitets- og Bygningsstyrelsen, Copenhagen Business School, Danmarks Tekniske Universitet, IT-Universitetet i København, Københavns Universitet, Roskilde Universitetscenter, Syddansk Universitet, Aalborg Universitet, Aarhus Universitet, Anvendt KommunalForskning, Center for Regional- og Turismeforskning, Danmarks Designskole, Danmarks Meteorologiske Institut, Dansk Arkitektur Center, Dansk Institut for Internationale Studier, Dansk Sundhedsinstitut, De Nationale Geologiske Undersøgelser for Danmark og Grønland, Det Kongelige Danske Kunstakademi, Det Nationale Forskningscenter for Arbejdsmiljø, Forsvarsakademiet, It-vest, Kennedy Centret  Nationalt forsknings- og rådgivningscenter for genetik, synshandicap og mental retardering, Nationalmuseet, Rigsarkivet, SFI  Det Nationale Forskningscenter for Velfærd, Statens Serum Institut, Statsbiblioteket, Akademiet for de Tekniske Videnskaber, Carlsberg Fondet, Danmarks Erhvervsråd, Danmarks Forskningspolitiske Råd, Danmarks Grundforskningsfond, Det Frie Forskningsråd, Det Kongelige Danske Videnskabernes Selskab, Det Strategiske Forskningsråd, De Økonomiske Råd, Højteknologifonden, Koordinationsudvalget for forskning, Kræftens Bekæmpelse, Lundbeckfonden, Novo Nordisk Fonden, Rockwool Fonden, Rådet for Teknologi og Innovation, Teknologirådet, Udvalgene vedrørende Videnskabelig Uredelighed, Velux Fondene, VækstFonden, Akademikernes Centralorganisation, Arbejderbevægelsens Erhvervsråd, CO-industri, Danmarks Apotekerforening, Danmarks ErhvervsforskningsAkademi, Danmarks Jurist- og Økonomforbund, Dansk Arbejdsgiverforening, Dansk Erhverv, Dansk Industri, Dansk Magisterforening, Danske Regioner, Danske Studerendes Fællesråd, Det Etiske Råd, Foreningen af Rådgivende Ingeniører, Godkendt Teknologisk Service, Ingeniørforeningen i Danmark, IT-Branchen, Kommunernes Landforening, Landbrugsraadet, Landsorganisationen i Danmark, Lægeforeningen, Lægemiddelindustriforeningen, Ph.d.-nettet, Danske Universiteter og Sektorforskningens Direktørkollegium.
