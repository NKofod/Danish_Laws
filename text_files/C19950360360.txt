 Denne At-meddelelse giver en oversigt over de hyppigste årsager til  

 indeklimagener og anviser mulige løsninger.
Indeklimagener Indeklimagener kan blandt andet vise sig ved, at mange ansatte klager over  

 træk, kulde, for meget varme, dårlig belysning, tør luft, hovedpine,  

 unaturlig træthed osv.
 Desuden kan der forekomme symptomer spændende fra irritation af øjne og  

 slimhiner til uspecifikke overfølsomhedsreaktioner, kvalme og svimmelhed.
 Symptomerne kan variere fra lette gener til så svære symptomer hos de  

 enkelte, at de siger deres arbejde op.
 Det er typisk for indeklimagener og symptomer, at man sjældent kan pege på  

 en enkelt årsag, men at problemerne oftest skyldes en kombination af flere  

 faktorer.
 Indeklimaproblemet er internationalt anerkendt, bl.a. af  

 verdenssundhedsorganisationen (WHO).
Dårligt indeklima kan skyldes bygningsmæssige, driftsmæssige eller  

 vedligeholdelsesmæssige mangler.
En udbedring af manglerne medfører, at  

 symptomerne hos de ansatte forsvinder.
Imidlertid er det ikke altid, at der  

 er nogen umiddelbart synlig eller målelig afvigelse fra forholdene i en  

 bygning, hvor de ansatte har massive symptomer, til forholdene i lignende  

 bygninger, hvor de ansatte ikke har symptomer.
 Det er vigtigt at tage forhold, der har betydning for indeklimaet i  

 betragtning ved planlægningen af nybyggeri, ombygning og renovering.
 Der henvises i øvrigt til At-meddelelse nr. 1.01.2 om planlægning af faste  

 arbejdssteder.
Forhold, der har betydning for indeklimaet Temperatur og træk Temperatur og påklædning skal afpasses efter den fysiske aktivitet.
 En temperatur på 20-24 grader C anses for passende ved let fysisk  

 aktivitet (fx i skoler, daginstitutioner og kontorer). Luftkvaliteten opleves  

 dog ofte som bedst ved en temperatur på 21-22 grader C.
 Temperaturændringer på mere end 4 grader C over en arbejdsdag i et  

 opholdsrum føles ofte ubehagelig, og temperaturforskellen målt ved gulvet og  

 i hovedhøjde bør være mindre end 4 grader C.
 Det er derfor af stor betydning, at opvarmningssystemet kan reguleres  

 inden for relativt snævre grænser.
Ud over for høje temperaturer har varmestråling mod hovedet stor  

 betydning.
Loftvarme og kraftig glødelampebelysning kan være en mulig årsag  

 til problemer.
 Det er også af betydning, at lokalerne om sommeren ikke bliver  

 overopvarmet på grund af for stort solindfald gennem vinduerne, for dårlig  

 isolation eller ringe ventilation af loftrum, specielt i bygninger med fladt  

 tag.
Dårligt isolerede vægge, gulve og vinduer giver om vinteren ofte  

 kuldenedfald eller kuldestråling, der føles som træk.
Utætte døre og vinduer  

 giver ofte trækgener, især i forbindelse med ventilationsanlæg.
 Se At-meddelelse nr. 1.01.7 om temperaturer i arbejdsrum på faste  

 arbejdssteder og At-meddelelse nr. 1.01.3 om arbejdsrum på faste  

 arbejdssteder.
Afgasninger Bygningsmaterialer kan afgive mange forskellige stoffer, fx formaldehyd og  

 visse organiske opløsningsmidler, der har slimhindeirriterende effekt, når de  

 forekommer i tilstrækkelig høje koncentrationer.
Disse problemer er dog  

 størst i nybyggeri og i dårligt ventilerede lokaler, fordi afgasningen fra  

 byggematerialer og inventar aftager med tiden.
 Der bør vælges inventar og indretning, der har så lav afgivelse af stoffer  

 til rumluften som muligt.
 Indholdet af formaldehyd i luften skal være under 0,15 mg pr. (m3) luft.
Arbejde i rum med laserprintere og fotokopimaskiner kan give anledning til  

 hovedpine og slimhindeirritation.
Disse maskiner bør derfor normalt placeres  

 i særskilte lokaler, helst med god mekanisk ventilation.
Små laserprintere (bordmodel) med lav anvendelsesgrad kan undtagelsesvis  

 installeres i et lokale med faste arbejdspladser.
Der bør vælges en  

 laserprinter som ikke danner ozon.
Lokalet skal være godt ventileret, og  

 printeren skal placeres hensigtsmæssigt i forhold til arbejdspladserne.
Mellemstore laserprintere og fotokopimaskiner bør placeres i et lokale  

 uden faste arbejdspladser.
Lokalet skal være velventileret.
Printes der  

 større mængder, bør der etableres udsugning til det fri fra maskinernes  

 udblæsning.
 Store laserprintere bør betragtes som industrimaskiner.
Ventilation Luften i et lokale kan forurenes ved afgasning fra byggematerialer,  

 inventar og arbejdsprocesser, afgivelse af lugt, kuldioxid og sved fra  

 mennesker, samt rygning.
For at opnå et behageligt og sundt indeklima er det nødvendigt, at den  

 forurenede luft udskiftes med frisk luft.
Der skal derfor sikres et  

 luftskifte, som er tilstrækkeligt til at sikre en tilfredsstillende  

 luftkvalitet.
Størrelsen af luftfornyelsen angives ofte som luftskiftet, dvs.  

 det antal gange, lokalets luft udskiftes pr. time.
Luftfornyelsen kan ske ved  

 enten naturlig eller mekanisk ventilation.
 I almindelige arbejdslokaler uden forurenende arbejdsprocesser er  

 ventilation gennem sprækker ved vinduer og døre samt ved åbning af døre og  

 vinduer ofte tilstrækkeligt.
For at spare udgifter til opvarmning og mindske trækgener foretages ofte  

 tætning af døre og vinduer.
Herved mindskes luftskiftet, og man må derfor  

 udlufte ofte.
Mennesket ændrer sammensætningen af den omgivende luft ved at forbruge ilt  

 og afgive kuldioxid og sved.
Derfor afhænger behovet for luftskiftet i et  

 lokale af antallet af personer i lokalet.
I nogle tilfælde vil mekanisk  

 ventilation være nødvendig.
 Til vurdering af ventilationens effektivitet kan anvendes luftens indhold  

 af kuldioxid (CO2), som ikke bør være større end 0,1% CO2. Hvis det  

 overstiger 0,2% CO2 i mere end korte perioder, anses ventilationen for at  

 være utilstrækkelig, og luftskiftet må øges eller antallet af personer  

 formindskes.
 En overskridelse af grænsen på 0,2% CO2 vil normalt kun ske i meget tætte  

 bygninger med mange personer, fx børneinstitutioner og skoler.I  

 børneinstitutioner bør der være en ventilation, der giver et luftskifte på  

 mindst 2 gange i timen.
 I øvrigt henvises til At-meddelelse nr. 1.01.8 om ventilation.
Tobaksrygning Passiv rygning (ikke-rygere der udsættes for røg fra rygere, normalt i  

 samme lokale) er et indeklimaproblem.
Røgen er irriterende for øjne og  

 luftveje.
Nogle personer er mere følsomme over for tobaksrøg end andre, og  

 personer med astma kan få udløst egentlige anfald.
Desuden er lugten af  

 tobaksrøg ubehagelig og kan sætte sig i tøj, hår m.m.
Kortvarige ophold i  

 lokaler, hvor der ryges, eller begrænset omfang af rygning i forhold til  

 rummets størrelse (fx en enkelt ryger i et stort velventileret lokale) giver  

 normalt ikke problemer.
For at sikre en rimelig luftkvalitet i lokaler, hvor der ryges mere  

 permanent, er det nødvendigt med et luftskifte, der er 2-3 gange større, end  

 hvis der ikke ryges.
Selv en sådan øgning af ventilationen beskytter ikke  

 altid mod lugtgener.
Andre mulige foranstaltninger kan være aftale eller  

 beslutning om rygeforbud eller adskillelse af rygere og ikke-rygere.
I spise- og hvilerum skal der træffes passende foranstaltninger til  

 beskyttelse af ikke-rygere mod gener fra tobaksrøg.
Der henvises til  

 At-meddelelse nr. 1.01.11 om velfærdsforanstaltninger.
Efter lov nr. 436 af 14. juni 1995 om røgfri miljøer i offentlige lokaler,  

 transportmidler og lignende, er det som hovedregel ikke tilladt at ryge på  

 statslige arbejdspladser, hvor mere end een er beskæftiget.
Loven kræver  

 desuden, at der skal være fastsat bestemmelser om røgfri miljøer på kommunale  

 og amtskommunale arbejdspladser m.m.
Støv og mikroorganismer Luften i bygninger indeholder altid en større eller mindre mængde  

 partikler.
Organisk støv og mikroorganismer kan give anledning til irritation  

 og allergiske symptomer fra øjne, næse og lunger.
Organisk støv kan bestå af  

 hudskæl, pollen, svampesporer og kan fx stamme fra mennesker, hunde, katte,  

 planter og mikroorganismer.
Andre former for støv, fx papirstøv, kan give  

 anledning til irritationssymptomer, men sjældent allergi.
 Det er vigtigt, at støvet fjernes ved en effektiv rengøring.  

 Rengøringsmetode og hyppighed må afpasses efter lokalernes indretning,  

 overfladernes beskaffenhed samt brugen af lokalerne.
 De fleste støvproblemer er på steder med tæppebelægninger, og det har vist  

 sig, at forbedret rengøring, eventuelt i forbindelse med fjernelse af  

 tæpperne, har forbedret forholdene.
Fugtige forhold giver gode vækstbetingelser for mikroorganismer.
Fugtige  

 forhold findes typisk ved sivende vandskader og kuldebroer.
Mikroorganismer  

 kan fx være skimmelsvampe på træ- og murværk og bakterier eller andre  

 mikroorganismer i tæpper og lignende.
Fugtige forhold bør således så vidt  

 muligt undgås.
 Dette kan gøres ved i princippet at følge de samme fremgangsmåder som ved  

 hindring af udbredelse af hussvamp og råd, nemlig:
Udbedring af opståede skader indebærer fx at udskifte angrebet træ- og  

 murværk m.v.
Eliminering af fugtkilden kan bl.a. indebære at gennemtørre  

 tilbageværende træværk m.v. grundigt og at fjerne årsagen til, at skaden  

 opstod.
Desuden kan der forekomme mikrobiel vækst i ventilationsanlæg og  

 luftbefugtningsanlæg.
Også her kan der peges på forbedret rengøring som  

 løsning og på større gennemstrømning af frisk vand i befugtningsanlæg.
 Der henvises i øvrigt til At-meddelelse nr. 1.01.10 om rengøring på faste  

 arbejdssteder.
Luftfugtighed Luftfugtigheden giver normalt ikke gener, hvis den relative fugtighed  

 ligger inden for området 25-60 %. Mikrosvampe og husstøvmider lever dog bedst  

 ved høj fugtighed.
Den relative fugtighed bør derfor i vinterperioden holdes  

 under 40-45 %. Fornemmelsen af tør luft skyldes oftest for høje temperaturer,  

 støv eller kemiske stoffer i luften.
Normalt er det ikke nødvendigt at befugte luften.
Hvis det af særlige  

 årsager er nødvendigt at fugte luften, bør der vælges et befugtningsanlæg,  

 som ikke giver risiko for vækst af mikroorganismer.
Statisk elektricitet Det afhænger af kombinationen af påklædning, skosåler og gulvbelægninger,  

 om personer bliver opladet på grund af statisk elektricitet.
Hvis en af  

 delene er isolerende, kan der opstå betydelig opladning af den enkelte person  

 (op til flere tusinde volt). Dette kan give anledning til ganske ubehagelige  

 og mærkbare stød.
De fleste typer sko kan give store spændinger, og problemet  

 løses derfor lettest ved ændringer af gulvbelægningens isoleringsevne.
Dette kan udføres ved en jævnlig behandling af gulvet med et antistatisk  

 middel, der virker ved, at der på belægningens overflade dannes et meget  

 tyndt lag, der suger vanddamp til sig fra luften.
Ladningen vil da kunne  

 ledes bort i dette lag.
For faste belægningers vedkommende (linoleum, vinyl, asfalt, træ, beton  

 m.v.) kan behandlingen foretages ved afvaskning af gulvet med en opløsning af  

 det antistatiske middel.
Behandlingen må normalt foretages ved hver vask af  

 gulvet.
Ved tekstile belægninger påføres antistatmidlet ved påsprøjtning.  

 Denne behandling kan, hvis den er rigtigt udført, virke i 2-3 måneder.
 Disse behandlinger kan dog i nogle tilfælde give problemer med den fugt  

 som overfladerne tilføres.
 Endelig skal det anføres, at både faste og tekstile belægninger kan fås  

 antistatiske, hvilket må anbefales ved nyanskaffelser.
Belysning Uhensigtsmæssig belysning kan give øjenirritation, træthed og hovedpine.  

 Der kan fx være tale om blænding fra dagslys, dårlige belysningsanlæg eller  

 skærmterminalarbejde med forkert belysning.
Dansk Standard 700 angiver vejledende retningslinier for kunstig belysning  

 i arbejdslokaler.
Hvis disse retningslinier er fulgt, er der normalt ikke  

 gener. Ændringer af belysningen, slitage og manglende rengøring kan dog  

 medføre uheldige og generende påvirkninger.
Slitage kan medføre, at lysstofrør begynder at flimre.
Dette flimmer kan  

 være årsag til forøget træthed.
 Endelig medfører almindelig tilsmudsning, at lysudbyttet ofte nedsættes  

 med 30-50 %. Det er derfor nødvendigt, at rengøringen også omfatter lyskilder  

 og armaturer.
 Der henvises i øvrigt til At-meddelelse nr. 1.01.6 om kunstig belysning på  

 faste arbejdssteder.
Lyd Dårlige lyd- og akustikforhold kan give anledning til træthed og  

 hovedpine.
For at opnå et godt indeklima er det derfor nødvendigt, at også  

 lydforholdene er gode.
Det er derfor af betydning, at rummet er passende lyddæmpet, og at det  

 ikke belastes af støj og vibrationer fra naborum eller udefra.
Endvidere kan  

 enkelte støjende arbejdsprocesser virke meget generende for andre, fx i  

 forbindelse med terminalarbejde.
 En god akustik har også betydning for indeklimaet.
 Der henvises i øvrigt til At-anvisning 1.1.0.1 om akustik i arbejdsrum.
Indeklimaundersøgelser Hvis ikke indeklimagenerne kan løses i afdelingen, må  

 sikkerhedsorganisationen gennemgå arbejdspladsen og komme med forslag til  

 forbedring af indeklimaet.
 Sikkerhedsorganisationen kan i forbindelse med gennemgangen af  

 arbejdspladsen foretage visse simple undersøgelser, fx måling af  

 temperaturen.
Til hjælp for sikkerhedsorganisationens undersøgelser har Arbejdstilsynet  

 udarbejdet spørgeskemaer til kortlægning af bygningsmæssige forhold og  

 indeklimagener.
Sikkerhedsorganisationen kan få skemaerne med vejledning hos  

 Arbejdstilsynet.
Hvis sikkerhedsorganisationen herefter ikke kan give forslag til løsningen  

 og få dem accepteret af ledelse og bevilgende myndigheder, bør man inddrage  

 sagkyndige udefra, fx rådgivende ingeniørfirmaer og Teknologisk Institut.
Man  

 kan også henvende sig til Arbejdstilsynet.
H.
Elo Petersen --------------------------------------------------------------------- BAGGRUND:
 - Arbejdsministeriets bekendtgørelse om arbejdets udførelse.
 - Arbejdsministeriets bekendtgørelse om faste arbejdssteders indretning.
--------------------------------------------------------------------- Nummer og dato på nævnte bekendtgørelser findes i At-meddelelse nr.  

 0.02.1, der indeholder en fuldstændig fortegnelse over gældende love,  

 bekendtgørelser og At-anvisninger om arbejdsmiljø.
--------------------------------------------------------------------- I At-meddelelse 0.01.1 findes en fortegnelse over gældende At-meddelelser.
