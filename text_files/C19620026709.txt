 Under henvisning til justitsministeriets bekendtgørelse nr. 361 af d.d. om  

 ændring af bekendtgørelse om indførsel af våben m.v. skal man med hensyn til  

 udøvelsen af den i bekendtgørelsen foreskrevne kontrol med genudførsel  

 (genindførsel) af de af bekendtgørelsen omfattede våben meddele følgende:
 De af justitsministeriet godkendte blanketter til brug ved afgivelse af  

 erklæringer ved ind- og genudførsel, resp. ud- og genindførsel, er, som det  

 fremgår af de vedlagte eksemplarer, tofløjede.
 Ved våbenets indførsel (udførsel) udfyldes begge blankettens fløje og  

 blankettens side 2 udleveres af toldvæsenet til den rejsende, der samtidig  

 instrueres om, at den påny vil være at aflevere til toldvæsenet ved våbenets  

 genudførsel (genindførsel). Blankettens side 1 overgives umiddelbart efter  

 modtagelsen af toldvæsenet til politiet i grænsepolitikredsen, hvor den  

 opbevares til kontrol med, at genudførsel (genindførsel) af våbenet finder  

 sted rettidig.
 Sker genudførsel (genindførsel) over en anden grænsestation end den, hvor  

 våbenet oprindelig blev indført (udført), oversender politiet på denne  

 grænsestation den fra toldvæsenet modtagne side 2 til den politikreds, der  

 ifølge afstemplingen nederst på siden opbevarer side 1.
 Såfremt politiet på det oprindelige grænseovergangssted konstaterer, at  

 genudførsel (genindførsel) af våbenet enten slet ikke har fundet sted eller  

 først har fundet sted efter tidsfristens udløb, videresendes sagen til  

 polititet i den politikreds, hvor den rejsende i henhold til  

 våbendeklarationen har angivet at ville tage ophold eller, hvis der er tale  

 om udførsel, i den politikreds, hvor vedkommende er bosiddende, medmindre der  

 er tale om jagtvåben, der ikke er tilbageført til Danmark, i hvilke tilfælde  

 efterkontrol er ufornøden, jfr. våbenlovens § 6, nr. 1.
 Justitsministeriet, den 27. november  

 1962.
 Hans Hækkerup.
/P.
Christensen.
 (Til politidirektøren og samtlige politimestre).
