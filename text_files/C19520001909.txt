 Ved landbrugsministeriets cirkulære af 14. november 1951 anmodede  

 ministeriet om, at politisager angående overtrædelser af de gældende  

 bestemmelser vedrørende foranstaltninger til bekæmpelse af mund- og klovesyge  

 blev forelagt ministeriet til udtalelse før tiltalerejsning.
 Efter at landbrugsministeriet i henhold til nævnte cirkulære har haft  

 forelagt et ret stort antal sager, har der kunnet fastlægges almindelige  

 retningslinier for strafpåstandene i sådanne sager, og jeg skal efter aftale  

 med ministeriet herved meddele, at forelæggelse for landbrugsministeriet  

 fremtidig kun skal ske, når der er tale om særlige tvivlsspørgsmål.
 Forudsætningen for, at forelæggelse kan undlades, er imidlertid, at der  

 ved rejsning af tiltale i sådanne sager nedlægges strafpåstande, der er i  

 overensstemmelse med den praksis, der har været fulgt ved ministeriets  

 udtalelser i de hidtil forelagte sager.
 Idet bemærkes, at de gældende bestemmelser for tiden findes optaget i  

 bekendtgørelse nr. 11 af 15. januar 1930 om foranstaltninger til bekæmpelse  

 af mund- og klovesyge som ændret ved bekendtgørelse af 21. december 1951, i  

 tillæg af 8. maj 1931 til førstnævnte bekendtgørelse og i instruks nr. 12 af  

 15. januar 1930 for veterinærpolitiet ved offentlig behandling af mund- og  

 klovesyge, kan jeg oplyse, at landbrugsministeriet har fulgt følgende  

 retningslinier, og disse skal jeg bede iagttaget i fremtidige sager af den  

 nævnte art:
 1. UDGANG FRA SMITTET EJENDOM efter bekendtgørelse nr.  

 11 af 15. januar 1930 med senere ændringer § 4, stk. 3, litre a, jfr.  

 instruks nr. 12 af 15. januar 1930, § 6, stk. 3:
For gårdbrugeren, dennes hustru, fodermesteren og andre tjenestefolk, der  

 har særlig berøring med staldarbejde: Bøder ikke under 300 kr., ved  

 formildende omstændigheder 200 kr.
For tjenestefolk iøvrigt: Bøder ikke under  

 100 kr., under formildende omstændigheder, og når det drejer sig om ganske  

 unge mennesker, 50 kr.
 2. UDGANG FRA IKKE SMITTET EJENDOM I LOKALAFSPÆRRING  

 efter bekendtgørelse § 4, stk. 4, litra a og b: Bøder på 75-100 kr.
 3. TILSTEDELSE AF ADGANG FOR UVEDKOMMENDE TIL SMITTET  

 EJENDOM efter instruksens § 6, stk. 2; jfr iøvrigt bekendtgørelsen: Bøder fra  

 200 til 400 kr.
 4. KØRSEL MED MÆLK FOR ANDRE AF PERSONER MED OPHOLD PÅ  

 EJENDOM I LOKALAFSPÆRRING efter bekendtgørelsen § 4, stk. 4, litra c: Bøder  

 ikke under 300 kr.
 5. JAGT MED HUND PÅ OG FRA SMITTET EJENDOM efter  

 bekendtgørelsens § 4, stk. 6 og 7, evt. § 7, stk. 1: Bøder ikke under 300 kr.
 6. DEN FOR OMSTREJFENDE HUNDE I ELLER FRA  

 IAGTTAGELSESDISTRIKTET ANSVARLIGE efter bekendtgørelsen § 7, stk. 1: Bøder på  

 50 kr.
 7. UDKØRSEL AF GØDNING OG RODFRUGTER FRA SMITTET  

 EJENDOM efter instruksens §§ 9 og 10, jfr. bekendtgørelsen: Bøder ikke under  

 300 kr.
 8. TRANSPORT AF FODERSTOFFER SAMMEN MED DYR, DER  

 TRANSPORTERES MED SUNDHEDSPAS ELLER PASSERSEDDEL efter bekendtgørelsens § 5,  

 stk. 2: Bøder ikke under 100 kr .
 9. MANGLENDE PLAKAT PÅ KØRETØJER MED DYR FRA  

 AFSPÆRREDE OMRÅDER efter bekendtgørelse § 5, stk. 9: Første overtrædelse kan  

 afgøres med en advarsel.
 10. BORTFØRSEL AF KVÆG, FÅR ELLER GEDER FRA ET  

 IAGTTAGELSESDISTRIKT TIL ET MARKED (bortset fra de i bekendtgørelsen § 5a,  

 omhandlede markeder), efter bekendtgørelsen § 5, stk. 1 og 2: Bøder ikke  

 under 500 kr.
 11. FORSØMT ANMELDELSE AF UDBRUD AF MUND- OG KLOVESYGE  

 efter lov nr. 156 af 14. april 1920 § 3, jfr. lov nr. 138 af 18. april 1925 §  

 1: Ved forsætlige overtrædelser bøder ikke under 1000-2000 kr., og ved  

 uagtsomhed bøder ikke under 500 kr.
 12. OVERTRÆDELSER AF BESTEMMELSERNE FOR MEJERIER,  

 INDEN FOR HVIS LEVERANDØRKREDS DER FOREKOMMER MUND- OG KLOVESYGE, efter  

 bekendtgørelsens § 9: Bøder ikke under 1000 kr.
 Det tilføjes, at bødekravene ved særligt formildende omstændigheder vil  

 kunne nedsættes, også udover de foran fremhævede tilfælde; medens der  

 omvendt, når særlig skærpende omstændigheder foreligger, bør kræves højere  

 bøder end foran anført, hvorved opmærksomheden navnlig henledes på, at der  

 ved de foran under punkt 11 og 12 omhandlede overtrædelser vil kunne være  

 tale om meget graverende forhold, der vil kunne begrunde væsentlig større  

 bødekrav end de anførte.
 Rigsadvokaten, København, den 11. februar 1952.
F.
Pihl.
