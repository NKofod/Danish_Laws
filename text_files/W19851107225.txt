Antaget, at et kreditoplysningsbureau ikke som betingelse for at  

 slette en registreret fordring kan kræve, at debitor fremsender dokumentation  

 for bestridelsens berettigelse.
Registertilsynet anmodede om, at bureauets  

 standardkontrakt blev ændret.
I forbindelse med en konkret klagesag tilkendegav et  

 kreditoplysningsbureau over for Registertilsynet, at man anså en fordring for  

 ubestridt, selv om den registrerede over for bureauet skriftligt havde  

 bestridt fordringen.
Kreditoplysningsbureauet begrundede sin opfattelse med,  

 at den registrerede ikke havde kunnet indsende dokumentation for  

 berettigelsen af bestridelsen.
Bureauet anførte endvidere, at man hidtil  

 havde haft som fast praksis, at debitorer, der bestrider en fordrings  

 rigtighed, forinden oplysningen slettes og berigtiges, skulle indsende  

 dokumentation for berettigelsen af bestridelsen.
Registertilsynet tilkendegav den opfattelse, at den registrerede ikke  

 direkte over for bureauet er forpligtet til at godtgøre eller begrunde sine  

 påstande om, at der er registreret urigtige eller vildledende oplysninger.
I  

 de tilfælde, hvor en debitor bestrider en registreret fordring, kan  

 bureauerne derfor ikke som betingelse for at slette oplysningen kræve, at  

 debitor fremsender dokumentation for bestridelsens berettigelse.  

 Registertilsynet anmodede i samme forbindelse kreditoplysningsbureauet om at  

 ændre bureauets standardkontrakt, således at det vedrørende abonnenternes  

 indberetningspligt klart fremgår, at der kun må indberettes oplysninger om de  

 debitorer, der er truet med inkasso, og som ikke har gjort indsigelser eller  

 betalt.
 Registertilsynets årsberetning 1985 s. 47-48.
