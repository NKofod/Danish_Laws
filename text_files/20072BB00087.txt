Fremsat den 8. april 2008 af Jørgen Poulsen (NY), Naser Khader (NY) og Anders Samuelsen (NY) Forslag til folketingsbeslutning om ændring af reglerne om dobbelt statsborgerskab Folketinget pålægger regeringen inden den 1. januar 2009 at fremsætte de nødvendige lovforslag med henblik på, at danskere bosat i udlandet kan bibeholde deres danske statsborgerskab, når de opnår statsborgerskab i et andet land, og at herboende udlændinge med statsborgerskab i et andet land, kan opnå dansk indfødsret uden at blive løst fra deres hidtidige statsborgerskab.
Bemærkninger til forslaget I en verden, hvor grænserne er blevet flydende og folk er ekstremt mobile, bliver vi også i Danmark nødt til at tilpasse os udviklingen.
Den gældende lovgivning er forældet og imødekommer ikke nutidens virkelighed.
I dag flytter folk nemmere fra land til land end tidligere, og mange danskere arbejder og bliver gift i udlandet og har et naturligt tilhørsforhold til det pågældende land, uden at de derfor er mindre danske af den årsag.
Det siges endda, at der ikke er nogen, der i hjertet er så danske, som de danskere, der er flyttet til udlandet.
At bosætte sig i udlandet er ikke lig med, at man fraskriver sig sin nationalitet.
Det har lande som Sverige, Finland, Island, Frankrig, Irland og Storbritannien allerede indset.
Når danskere bosætter sig i udlandet, sikrer det endvidere Danmark globale »ambassadører«.
Disse er ofte højtuddannede personer, der kulturelt og kommercielt kan bidrage positivt til Danmarks interesser ved f.eks. at fremme mulighederne for dansk eksport og motivere udenlandske investeringer i Danmark.
Beslutningsforslaget sigter også mod herboende udlændinge med statsborgerskab fra et andet land.
Disse skal også have mulighed for at opnå dansk indfødsret, så de f.eks. kan stemme til Folketinget, uden at de mister deres hidtidige statsborgerskab.
Det er en demokratisk ret, at man har mulighed for at deltage aktivt i det samfund, hvori man bor og betaler skat.
Endvidere kan indfødsret fungere som et værktøj til at opnå bedre integration; uanset i hvilket land man er bosiddende, har det at blive accepteret som samfundsborger betydning.
Det sker officielt først, den dag man er i besiddelse af statsborgerskab i det land, hvor man bor og betaler skat.
Skriftlig fremsættelse Jørgen Poulsen (NY):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af reglerne om dobbelt statsborgerskab.
(Beslutningsforslag nr.
B 87).
 Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
