Et medlem kunne anses for udtrådt af ægtefællens selvstændige vognmandsvirksomhed, da medlemmets hidtidige arbejdsfunktioner med aviskørsel var bortfaldet Arbejdsmarkedets Ankenævn har behandlet Deres klage på møde den 4. oktober 2007.
Ankenævnet traf denne A F G Ø R E L S E De kan anses for ophørt mere end midlertidigt med drift af selvstændig virksomhed som hovedbeskæftigelse den 30. juni 2006.
 Ankenævnet ændrer således Arbejdsdirektoratets afgørelse af den 18. september 2006.
B E G R U N D E L S E Det fremgår af de oplysninger, som De har givet til a-kassen, herunder på erklæring ved ledighed efter endeligt ophør som selvstændig, som De udfyldte den 19. juli 2006:
 at Deres ægtefælle siden den 23. maj 2003 har drevet den selvstændige vognmandsvirksomhed (navnet udeladt)  at De har arbejdet i virksomheden fra den 16. juli 2004 til den 30. juni 2006  at arbejdet i virksomheden i hele perioden havde været Deres hovedbeskæftigelse  at De tilmeldte Dem arbejdsformidlingen den 3. juli 2006  at Deres ægtefælle fortsatte driften af virksomheden  at Deres arbejdsfunktioner i virksomheden var aviskørsel  at Deres ægtefælles funktioner var kurerkørsel og regnskab  at Deres ægtefælle i september 2005 opsagde aftalen om aviskørsel til ophør den 16. marts 2006  at virksomhedens ene bil blev afhændet i december 2005, og at der blev lejet bil indtil aftalen om aviskørsel ophørte  at De holdt orlov fra den 1. juli 2005 til den 29. juni 2006  at der var to chauffører ansat til at forestå aviskørslen under Deres orlov.
 På grund af at De har drevet selvstændig virksomhed som hovedbeskæftigelse, kan De først anses for ledig og dagpengeberettiget, når Deres personlige arbejde i virksomheden er ophørt mere end midlertidigt efter reglerne i bekendtgørelsen om ophør med udøvelse af selvstændig virksomhed.
 Da De udtræder af en virksomhed, der fortsættes af Deres ægtefælle, vil De kun kunne anses for ophørt mere end midlertidigt med Deres personlige arbejde i virksomheden, hvis De er omfattet af en af bestemmelserne om udtræden af en virksomhed, der videreføres af ægtefællen eller medejere, jf. §§ 5-18 i bekendtgørelsen.
Det fremgår af § 8, at et medlem, der udtræder af en virksomhed, der fortsættes af ægtefællen, anses for ophørt mere end midlertidigt, når medlemmets udtræden skyldes, at medlemmets hidtidige arbejdsfunktioner er bortfaldet mere end midlertidigt.
Der kan ses bort fra resterende, underordnede funktioner af ringe omfang.
Medlemmets udtræden skal ske samtidig med funktionernes bortfald.
 Ankenævnet finder, at Deres hidtidige arbejdsfunktioner i vognmandsvirksomheden kan anses for bortfaldet mere end midlertidigt, da aftalen om aviskørsel ophørte den 15. marts 2006.
 Ankenævnet har herved vurderet, at Deres arbejdsfunktion i virksomheden således har været klart afgrænset og beskrevet, at det kan konstateres, at det netop var Deres arbejdsfunktion, der bortfaldt, da aftalen om aviskørsel ophørte den 15. marts 2006.
 Ankenævnet har i den forbindelse lagt vægt på, at Deres arbejdsfunktion alene var aviskørsel, og at den resterende del af arbejdsfunktionerne i virksomheden bestod i kurérkørsel og regnskab, og at disse funktioner blev varetaget af Deres ægtefælle.
 Ankenævnet har endvidere lagt vægt på det oplyste om, at Deres ægtefælle udvidede vognmandsvirksomheden fra én til to biler i forbindelse med, at De begyndte at arbejde i virksomheden, og at den ene bil blev afhændet i forbindelse med at aftalen om aviskørsel blev opsagt.
 Ankenævnet er opmærksom på, at De formelt først udtrådte af virksomheden den 30. juni 2006, men finder under hensyn til at De var på orlov indtil den 29. juni 2006, at samtidighedskravet efter omstændighederne kan anses for opfyldt.
R E G L E R Ankenævnet henviser til:
 § 57, stk. 1, 1. pkt. og stk. 3 i lov om arbejdsløshedsforsikring m.v., jf. lovbekendtgørelse nr. 874 af 11. september 2005  § 2 og § 8 i Arbejdsdirektoratets bekendtgørelse nr. 850 af 16. oktober 2002 om ophør med drift af selvstændig virksomhed som hovedbeskæftigelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra Arbejdsdirektoratet.
Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
Ret til dagpenge og aktiveringsydelse § 57. Dagpenge kan kun udbetales til et medlem, som er ledigt, jf. dog kapitel 11 b.
Stk. 3. En selvstændig erhvervsdrivende anses for ledig, når hans personlige arbejde i virksomheden er ophørt mere end midlertidigt.
Nærmere regler om, hvornår en selvstændig erhvervsdrivendes personlige arbejde i virksomheden anses for ophørt mere end midlertidigt, fastsættes af direktøren for Arbejdsdirektoratet efter forhandling med Beskæftigelsesrådet.
 ..
 Arbejdsdirektoratets bekendtgørelse nr. 850 af 16. oktober 2002 om ophør med udøvelse af selvstændig virksomhed som hovedbeskæftigelse:
Ophør af selvstændig virksomhed § 2. Det personlige arbejde anses for ophørt mere end midlertidigt, når medlemmet opfylder en af betingelserne i §§ 3-16. Medlemmet skal være afmeldt offentlige registre som selvstændig erhvervsdrivende, medmindre det godtgøres, at registreringen ikke skyldes fortsat udøvelse af selvstændig virksomhed.
Udtræden af en virksomhed, der videreføres af ægtefællen eller medejere § 8. Et medlem, som udtræder af en virksomhed, der fortsættes af ægtefællen, kan anses for ophørt mere end midlertidigt, når medlemmets udtræden skyldes, at medlemmets hidtidige arbejdsfunktioner er bortfaldet mere end midlertidigt.
Der kan ses bort fra resterende, underordnede funktioner af ringe omfang.
Medlemmets udtræden skal ske samtidig med funktionernes.
