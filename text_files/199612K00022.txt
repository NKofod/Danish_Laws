Nr LSF 22 Forslag til Lov om forbud mod ophold i bestemte ejendomme Fremsat af justitsministeren (Bjørn Westh) den 3. oktober 1996 Vedtaget ved tredjebehandling den 10. oktober 1996 Lov nr. 907 af 15/10/1996 § 1. Politiet kan forbyde en person at opholde sig i en bestemt ejendom, hvis 1) ejendommen tjener som tilholdssted for en gruppe, som den pågældende  

 person tilhører eller har tilknytning til, og 2) den pågældendes tilstedeværelse i ejendommen og omstændighederne i  

 øvrigt skønnes at indebære risiko for angreb, der vil være til fare for  

 personer, der bor eller befinder sig i nærheden af ejendommen.
 Stk. 2. Politiet kan forbyde enhver person adgang til en bestemt  

 ejendom, hvis der skønnes at være betydelig risiko for et angreb som nævnt i  

 stk. 1, nr. 2. Forbud tilkendegives ved skiltning.
 Stk. 3. Stk. 1 og 2 kan kun anvendes, såfremt det angreb, der er  

 risiko for, må antages at være led i et gensidigt opgør mellem grupper af  

 personer, hvor der på begge sider anvendes voldelige midler, herunder  

 skydevåben og sprængstoffer.
 Stk. 4. Forbud nedlægges for et bestemt tidsrum eller indtil  

 videre.
 Stk. 5. Politiet skal ophæve et forbud efter stk. 1 og 2, når den  

 risiko for angreb, der gav anledning til forbudet, ikke længere foreligger.  

 Det gælder, selv om forbudet er meddelt for et bestemt tidsrum.
 § 2. Forsætlig overtrædelse af forbud udstedt i medfør af § 1,  

 stk. 1 og 2, straffes med fængsel indtil 2 år.
 § 3. Loven træder i kraft ved bekendtgørelsen i Lovtidende.
 § 4. Forslag om revision af loven fremsættes for Folketinget i  

 folketingsåret 1997-98.
Oprindeligt fremsat forslag § 1. Politiet kan forbyde en person at opholde sig i en bestemt ejendom, hvis 1) ejendommen tjener som tilholdssted for en gruppe, som den pågældende  

 person tilhører eller har tilknytning til, og 2) den pågældendes tilstedeværelse i ejendommen og omstændighederne i  

 øvrigt skønnes at indebære risiko for angreb, der vil være til fare for  

 personer, der bor eller befinder sig i nærheden af ejendommen.
 Stk. 2. Politiet kan forbyde enhver person adgang til en bestemt  

 ejendom, hvis der skønnes at være betydelig risiko for et angreb som nævnt i  

 stk. 1, nr. 2. Forbud tilkendegives ved skiltning.
 Stk. 3. Forbud nedlægges for et bestemt tidsrum eller indtil  

 videre.
 Stk. 4 . Politiet skal ophæve et forbud efter stk. 1 og 2, når den  

 risiko for angreb, der gav anledning til forbudet, ikke længere foreligger.  

 Det gælder, selv om forbudet er meddelt for et bestemt tidsrum.
 § 2. Overtrædelse af forbud udstedt i medfør af § 1, stk. 1 og 2,  

 straffes med fængsel indtil 2 år.
 § 3. Loven træder i kraft ved bekendtgørelsen i Lovtidende.
 § 4. Forslag om revision af loven fremsættes for Folketinget  

 senest i folketingsåret 1998-99.
Bemærkninger til lovforslaget Almindelige bemærkninger 1. Baggrunden for lovforslaget I det forløbne år har der i Danmark - og det øvrige Norden - været, hvad  

 man med rette kan betegne som en rockerkrig mellem Hells Angels og Bandidos.
Der er blevet begået drab og adskillige drabsforsøg på medlemmer af eller  

 personer med tilknytning til disse grupper.
Rockerborge er blevet angrebet  

 med automatvåben og raketter, og der har været flere bilbomber.
Angrebene har  

 fundet sted i tæt bebyggede boligområder ikke alene i de store byer som  

 København, Ålborg og Roskilde, men også andre steder i landet.
Disse angreb  

 har med rette skabt frygt og utryghed i befolkningen, og det er et rent  

 tilfælde, at helt uskyldige borgere ikke er kommet alvorligt til skade.
Politiet gør en stor indsats for at bekæmpe denne grove form for  

 kriminalitet.
Store politistyrker er sat ind i kampen, og det har også bl.a.  

 ført til beslaglæggelse af mange våben, ligesom flere rockere er blevet  

 varetægtsfængslet.
Der er under Rigspolitichefens ledelse nedsat en styregruppe, der kan  

 koordinere politiets indsats, og senest er der blevet etableret en såkaldt  

 Rocker Task Force.
Denne særlige efterforskningsgruppe har til opgave at  

 forbedre mulighederne for effektivt og sammenhængende at bistå politikredsene  

 i efterforskningen af den alvorlige rockerrelaterede voldskriminalitet.  

 Samtidig er politikredsene blevet anmodet om at iværksætte intensiveret  

 overvågning af rockertilholdssteder (rockerborge) samt at overveje, hvilke  

 foranstaltninger der lokalt kan iværksættes med henblik på en øget tryghed og  

 sikkerhed for borgerne.
Herudover kan det nævnes, at Rigspolitichefen inden for rammerne af  

 Europols Narkotikaenhed (EDU) har taget initiativ til et strategisk og  

 operativt analyseprojekt, som skal kortlægge udbredelsen af rockergrupperne  

 Hells Angels og Bandidos, herunder gruppernes opbygning, struktur,  

 internationale kontakter og involvering i organiseret kriminalitet.
Projektet  

 forventes at være operativt i begyndelsen af 1997.
 Kommunernes Landsforening er i gang med en undersøgelse af, hvor mange  

 kommuner der aktuelt er berørt af problemerne, og hvorledes disse opleves.  

 Endvidere har Overborgmesteren i København, flere andre borgmestre og  

 beboergrupper rettet henvendelse til regeringen og givet udtryk for, at  

 forholdene for befolkningen er uholdbare.
 Sammenfattende må det konstateres, at situationen i dag er den, at der  

 ikke med den eksisterende straffelovgivning og anden lovgivning, herunder  

 lejeloven, her og nu kan gribes mere effektivt ind for at beskytte  

 befolkningen mod at blive ofre i forbindelse med alvorlige og farlige angreb  

 på de ejendomme, hvor rockerne holder til.
 Regeringen har derfor fundet det nødvendigt at fremsætte dette lovforslag,  

 der har til formål at bidrage til, at risikoen for alvorlig personskade i  

 forbindelse med navnlig angreb på rockerborge i tæt bebyggede områder  

 umiddelbart kan nedbringes.
 Regeringen vil i øvrigt senere fremsætte et omfattende lovforslag, som på  

 en lang række områder vil forbedre politiets muligheder for at bekæmpe  

 rockerkriminaliteten og den øvrige organiserede kriminalitet.
2. Hovedpunkter i lovforslaget 2.1. Indledningsvis fremhæves, at anvendelsesområdet for de foreslåede  

 regler, således som forholdene er i dag, er begrænset til medlemmer af  

 rockergrupper eller personer med tilknytning hertil.
Bestemmelserne vil kun  

 kunne anvendes overfor andre persongrupper, såfremt de pågældende grupper er  

 involveret i indbyrdes (gensidigt) opgør, hvor der på begge sider må antages  

 at blive anvendt våben, sprængstoffer m.v., der er til fare for naboer og  

 andre, der færdes i nærheden af de pågældende ejendomme.
 Reglerne vil således ikke kunne anvendes i forhold til f.eks. foreninger  

 eller grupper, selv om det må befrygtes, at andre grupper vil forsøge med  

 voldelige midler at forhindre afholdelsen af den pågældende forenings eller  

 gruppes aktiviteter.
2.2 . Lovforslaget indeholder hjemmel for politiet til at nedlægge  

 forbud mod ophold i bestemte ejendomme.
Der sigtes navnlig til de såkaldte  

 rockerborge, der kan være egnede angrebsmål bl.a. i kraft af, at der  

 regelmæssigt er flere medlemmer af den pågældende rockergruppe til stede på  

 samme tid.
 Udgangspunktet er, at forbud pålægges enkeltpersoner individuelt.  

 Betingelserne er, at der er tale om en ejendom, der tjener som tilholdssted  

 for den gruppe, som den pågældende person tilhører eller har tilknytning til,  

 og at den pågældendes tilstedeværelse i ejendommen og omstændighederne i  

 øvrigt skønnes at indebære risiko for angreb, der vil være til fare for  

 personer, der bor eller befinder sig i nærheden af ejendommen.
Der kan forekomme tilfælde, hvor det, f.eks. af tidsmæssige grunde, ikke  

 er muligt at meddele individuelle forbud.
Der kan også tænkes tilfælde, hvor  

 der er behov for at nedlægge forbud mod adgang til en ejendom, der ikke  

 tjener som tilholdssted for gruppen.
På den baggrund indeholder lovforslaget  

 endvidere hjemmel til at meddele et generelt forbud mod adgang til en bestemt  

 ejendom, der således ikke nødvendigvis har karakter af tilholdssted i den  

 nævnte forstand.
Betingelsen er her, at der er betydelig risiko for angreb af  

 den ovennævnte karakter.
 Der henvises i øvrigt til bemærkningerne til lovforslagets enkelte  

 bestemmelser.
 Overtrædelse af forbud straffes med fængsel indtil 2 år.
2.3 . Sager om nedlæggelse af forbud vil være omfattet af de  

 almindelige forvaltningsprocessuelle regler i forvaltningsloven.
Det betyder,  

 at den, der er part i sagen, som udgangspunkt har krav på partsaktindsigt,  

 partshøring, begrundelse m.v.
Oplysninger i forbudssagen vil imidlertid efter bestemmelsen i  

 forvaltningslovens § 15 kunne undtages fra aktindsigt i det omfang, partens  

 interesse i at kunne benytte kendskab til sagens dokumenter findes at burde  

 vige for afgørende hensyn til offentlige interesser.
Det kan f.eks. være  

 nødvendigt at tilbageholde oplysninger af hensyn til forebyggelse, opklaring  

 og forfølgning af lovovertrædelser, jf. § 15, stk. 1, nr. 3. Har politiet  

 konkrete oplysninger om rivaliserende gruppers angrebsplaner, vil disse  

 oplysninger kunne tilbageholdes, hvis udlevering f.eks. vil kunne føre til en  

 optrapning af konflikten mellem grupperne eller afsløre politiets  

 efterforskning.
 Er en oplysning undtaget fra partsaktindsigt, vil begrundelsen for  

 afgørelsen kunne begrænses i samme omfang, jf. lovens § 24, stk. 3, og der  

 vil ikke skulle partshøres over oplysningen, jf. lovens § 19, stk. 2, nr. 4.  

 Der skal - uanset oplysningernes karakter - heller ikke partshøres i hastende  

 tilfælde som nævnt i § 19, stk. 2, nr. 3, hvor partens interesse i, at sagens  

 afgørelse udsættes, findes at burde vige for de offentlige eller private  

 interesser, der taler imod en sådan udsættelse.
Det må antages, at de særlige undtagelsesbestemmelser i forvaltningsloven  

 hyppigt vil kunne finde anvendelse i sager om nedlæggelse af forbud efter  

 denne lov.
Dette skyldes, at de oplysninger, der indgår i disse sager, ofte  

 vil være af en sådan karakter, at de ikke uden betydelige skadevirkninger vil  

 kunne udleveres, ligesom det i visse tilfælde af tidsmæssige grunde ikke vil  

 være praktisk muligt at gennemføre partshøring.
I de tilfælde, hvor  

 partshøring skal foretages, vil den ske mundtligt.
Der henvises i øvrigt  

 herom til bemærkningerne til § 1, stk. 1 og 2, hvor fremgangsmåden ved  

 meddelelse af forbud er nærmere beskrevet.
 For at forbud kan få den tilsigtede virkning, bør politiet sikre, at  

 offentligheden får kendskab til de nedlagte forbud, dog således at navnene på  

 de pågældende personer ikke offentliggøres.
2.4 . Et forbud kan påklages til Justitsministeriet, ligesom det  

 kan indbringes for domstolene efter grundlovens § 63. Efter denne bestemmelse  

 kan domstolene påkende ethvert spørgsmål om øvrighedsmyndighedens grænser.  

 Hverken klage til Justitsministeriet eller indbringelse for domstolene vil  

 have opsættende virkning.
Spørgsmålet om lovligheden af et nedlagt forbud vil  

 også kunne efterprøves under en straffesag om overtrædelse af forbudet.
3. Tilholdsbestemmelser i anden lovgivning Der findes flere steder i lovgivningen regler, der giver mulighed for at  

 give personer forbud mod at opholde sig i bestemte ejendomme.
Som eksempel kan nævnes bestemmelsen i § 31 i lov om restaurations- og  

 hotelvirksomhed m.v.
Efter denne bestemmelse kan politiet under visse  

 betingelser forbyde personer at opholde sig som gæster i bestemte  

 virksomheder.
Som et andet eksempel kan nævnes kondemneringsreglerne i lov om  

 byfornyelse og boligforbedring.
Efter lovens § 73, stk. 1, kan  

 kommunalbestyrelsen i tilfælde, hvor en ejendoms benyttelse skønnes at være  

 forbundet med sundhedsfare eller brandfare, nedlægge forbud mod benyttelse af  

 ejendommen eller en del af denne til beboelse eller ophold for mennesker.
Endvidere kan nævnes bestemmelserne i beredskabslovens § 41, hvorefter  

 enhver bl.a. har pligt til at overholde afspærringer og efterkomme politiets  

 eller redningsberedskabets opfordring til at forlade det afspærrede område  

 eller vejene hertil.
Enhver skal ved ordre om evakuering inden for de givne  

 frister forlade opholdsstedet og begive sig ad de anviste veje til de  

 udpegede indkvarteringsområder.
 Herudover indebærer den almindelige tilholdsbestemmelse i straffelovens §  

 265, at en person under visse omstændigheder kan forbydes at indfinde sig på  

 bestemte steder.
 4. Forholdet til grundloven og Den europæiske  

 Menneskerettighedskonvention m.v.
 4.1. Et forbud mod adgang til og ophold i en ejendom, som et eller flere  

 medlemmer af en rockergruppe f.eks. ejer eller lejer, indebærer et indgreb i  

 de pågældendes mulighed for at benytte ejendommen som hidtil.
 Det vil kunne anføres, at en vedtagelse af loven vil muliggøre indgreb i  

 en bestående råden, som lovligt er etableret under den hidtidige  

 retstilstand, og at et forbud derfor vil kunne gribe ind i en retsposition,  

 der er beskyttet af grundlovens § 73 om ekspropriation.
 Retten til at være sammen med andre på et fælles tilholdssted kan  

 imidlertid ikke i sig selv antages at være en rettighed, der er beskyttet af  

 grundlovens § 73.
 I det omfang, et forbud indebærer indgreb i et gode, der er beskyttet af  

 grundlovens § 73, f.eks. en ejendomsret eller en lejeret, vil de  

 fareafværgelses- og beskyttelseshensyn, der ligger bag lovforslaget, tale  

 imod, at et forbud har karakter af ejendomsafståelse i grundlovens forstand.
Det kan imidlertid næppe på forhånd helt udelukkes, at et forbud under  

 særlige omstændigheder økonomisk kan ramme så intensivt, at der uanset det  

 angivne formål er tale om afståelse af ejendom, jf. grundlovens § 73. Det må  

 bero på en konkret vurdering, om der i det enkelte tilfælde foreligger  

 ekspropriation.
I vurderingen vil bl.a. indgå forbudets tidsmæssige  

 udstrækning.
Er indgrebet ekspropriativt, vil den pågældende have krav på  

 erstatning.
Kan der ikke opnås enighed herom, må spørgsmålet i givet fald  

 indbringes for domstolene.
 Der betales ikke i øvrigt erstatning som følge af nedlagte forbud.
 4.2. Efter grundlovens § 79 har borgerne ret til uden forudgående  

 tilladelse at forsamle sig ubevæbnede.
Med de foreslåede regler gribes der ikke ind over for forsamlinger i  

 traditionel forstand.
Som anført ovenfor under pkt. 2.1. vil reglerne ikke  

 kunne anvendes i forhold til møder arrangeret af f.eks. foreninger og  

 grupper, selv om det må befrygtes, at andre grupper vil forsøge med voldelige  

 midler at forhindre afholdelsen af de pågældende møder.
Reglerne vil kun  

 kunne anvendes, hvis der er tale om indbyrdes (gensidigt) opgør, hvor der på  

 begge sider må antages at blive anvendt voldelige midler, herunder våben og  

 sprængstoffer, der er til fare for udenforstående.
 Det kan ikke udelukkes, at den samtidige tilstedeværelse af flere eller  

 samtlige medlemmer af en rockergruppe i visse tilfælde også kan have karakter  

 af en forsamling, der er omfattet af grundlovens beskyttelse af  

 forsamlingsfriheden.
Den grundlovssikrede forsamlingsfrihed kan imidlertid ikke antages at være  

 til hinder for, at der nedlægges forbud mod at mødes i bestemte ejendomme,  

 når forbudet er begrundet i fareafværgelses- og beskyttelseshensyn i forhold  

 til de omkringboende.
Forbudet retter sig således ikke mod forsamlingen som  

 sådan, og der gribes ikke ind i anledning af den meningstilkendegivelse, som  

 forsamlingen måtte være udtryk for.
De pågældende vil fortsat kunne mødes,  

 blot det finder sted på en lokalitet, hvor der ikke foreligger den angivne  

 fare.
 Lovforslaget kan på den baggrund ikke antages at være i strid med  

 grundlovens § 79.
4.3. Lovforslaget, der som anført indeholder hjemmel til under  

 visse betingelser at meddele personer forbud mod at opholde sig i bestemte  

 ejendomme, berører spørgsmål, der er reguleret i Den Europæiske  

 Menneskerettighedskonvention.
Der henvises navnlig til artikel 8 om retten  

 til privatliv, artikel 11 om forsamlingsfrihed, artikel 1 i 1.  

 tillægsprotokol om ejendomsretten og artikel 2 i 4. tillægsprotokol om retten  

 til frit at vælge opholdssted.
I tilfælde, hvor en medlemsstats lovgivning hjemler myndighederne helt  

 eller delvis skønsmæssige beføjelser, foretager menneskerettighedsorganerne  

 som udgangspunkt ikke en abstrakt prøvelse af, om lovgivningen er i  

 overensstemmelse med konventionen.
Det afgørende er, hvorledes beføjelserne  

 anvendes i praksis.
 Meddelelse af forbud efter lovforslagets bestemmelser vil efter  

 omstændighederne indebære indgreb i rettigheder, der er beskyttet af de  

 ovennævnte konventionsbestemmelser.
Beskyttelsen efter disse bestemmelser er imidlertid ikke absolut.
Der kan  

 - generelt sagt - gøres indgreb i de beskyttede rettigheder, såfremt  

 indgrebet er foreskrevet ved lov og er nødvendigt i et demokratisk samfund  

 til varetagelse af nærmere bestemte anerkendelsesværdige formål, herunder den  

 offentlige tryghed og forebyggelse af forbrydelser.
Hovedformålet med lovforslaget er at beskytte befolkningen mod at blive  

 ofre i forbindelse med alvorlige og farlige angreb på de ejendomme, hvor  

 rockerne holder til.
Det er et formål, som efter konventionen kan berettige  

 begrænsninger i de nævnte rettigheder.
 Under hensyn til det om baggrunden for lovforslaget anførte, herunder at  

 det ikke har været muligt gennem en intensiv politiindsats at bringe  

 angrebene til ophør, må nedlæggelse af et forbud efter de i den foreslåede  

 lov angivne betingelser anses for et nødvendigt og berettiget indgreb for at  

 yde befolkningen tilstrækkelig beskyttelse.
 De indgreb, der med hjemmel i de foreslåede regler kan foretages, kan på  

 den baggrund ikke antages at være i strid med menneskerettighedskonventionen  

 m.v.
 5. Lovforslagets økonomiske og administrative konsekvenser m.v.
Som anført under pkt. 4.1. kan det ikke udelukkes, at forbud mod ophold i  

 en bestemt ejendom under særlige omstændigheder økonomisk kan ramme så  

 intensivt, at der er tale om afståelse af ejendom.
I så fald vil den  

 pågældende have krav på erstatning fra det offentlige, jf. grundlovens § 73.
Det er ikke muligt at foretage en nærmere opgørelse af størrelsen af  

 sådanne eventuelle fremtidige erstatningsbeløb.
Erstatningerne forudsættes i  

 givet fald afholdt som en lovbunden udgift under politiets konto 11.23.01.20.  

 Erstatninger.
 En gennemførelse af lovforslaget skønnes ikke i øvrigt samlet at kræve  

 yderligere ressourcer.
 Forslaget har endvidere ikke miljømæssige eller erhvervsøkonomiske  

 konsekvenser og indeholder ikke EU-retlige aspekter.
6. Orientering om lovforslaget Lovforslaget er samtidig med fremsættelsen sendt til:
 Præsidenterne for Østre og Vestre Landsret, Københavns Byret, retterne i  

 Århus, Odense, Ålborg og Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen, Politidirektøren  

 i København, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk  

 Kriminalpolitiforening, Advokatrådet, Amtsrådsforeningen i Danmark,  

 Kommunernes Landsforening, Københavns Kommune, Frederiksberg Kommune og Det  

 Danske Center for Menneskerettigheder.
Bemærkninger til lovforslagets enkelte bestemmelser Til § 1 Til stk. 1 Den første betingelse for nedlæggelse af forbud efter denne bestemmelse  

 er, at der er tale om en ejendom, der tjener som tilholdssted for en  

 rockergruppe, og som derfor mere permanent er udsat for en angrebsrisiko, jf.  

 nr. 1. Der sigtes navnlig til de såkaldte rockerborge, herunder gårdarealer  

 m.v. i tilknytning hertil.
Bestemmelsen omfatter derimod ikke tilfælde, hvor  

 rockere forsamler sig udendørs, f.eks. i forbindelse med festivals,  

 motorcykeloptog m.v.
Det samme gælder for det enkelte medlems ophold i sit  

 eget hjem, hvis dette ikke har karakter af en rockerborg.
Anvendes et af  

 medlemmernes private hjem som tilholdssted for andre medlemmer af gruppen,  

 vil forbud imidlertid kunne nedlægges over for disse andre medlemmer.
Det er med den nævnte begrænsning vedrørende private hjem uden betydning,  

 om de pågældende benytter ejendommen som fælles bopæl, eller om deres ophold  

 i ejendommen er af mindre fast karakter.
Det er også uden betydning, om de  

 pågældende - enkeltvis eller eventuelt i fællesskab - står som ejere eller  

 lejere af ejendommen.
Den anden betingelse for nedlæggelse af forbud er efter nr. 2, at den  

 pågældendes tilstedeværelse og omstændighederne i øvrigt skønnes at indebære  

 risiko for angreb, der vil være til fare for personer, som bor eller befinder  

 sig i nærheden af ejendommen.
Grundlaget for politiets vurdering af, om denne  

 betingelse er opfyldt, vil dels være politiets almindelige kendskab til  

 rockermiljøet, dels - og navnlig - de oplysninger, som politiet har om de  

 øjeblikkelige forhold i rockerkredsene, f.eks. om andre nyligt gennemførte  

 angreb eller lignende.
I vurderingen af, om farebetingelsen er opfyldt, må det bl.a. indgå, hvor  

 tæt bebygget det pågældende område er, og hvor befærdet området omkring  

 ejendommen er.
Er der f.eks. tale om en afsides beliggende ejendom, vil  

 betingelserne for at nedlægge forbud ikke være opfyldt.
I modsætning til den særlige bestemmelse i stk. 2 er der tale om en  

 individuel forbudsordning.
Forbud kan således kun nedlægges over for  

 enkeltpersoner og kun over for personer, hvis tilstedeværelse i ejendommen  

 sammenholdt med omstændighederne i øvrigt skønnes at indebære risiko for  

 angreb.
Der vil ikke kunne nedlægges forbud over for personer, hvis  

 tilstedeværelse i ejendommen må antages at være uden betydning for, om der  

 kan forventes iværksat et angreb.
Personer, der har adgang til de pågældende  

 tilholdssteder, må dog normalt antages at have et sådant tilhørsforhold til  

 den pågældende rockergruppe, at den her omhandlede betingelse for at nedlægge  

 et forbud vil være opfyldt.
Bestemmelsen vil således efter omstændighederne  

 kunne anvendes til at give individuelle forbud til samtlige personer, der  

 holder til i ejendommen.
Den person, der nedlægges forbud over for, skal ikke nødvendigvis selv  

 tilhøre den rockergruppe, hvis tilholdssted forbudet vedrører.
Det er  

 tilstrækkeligt, at den pågældende har tilknytning til gruppen.
Der kan f.eks.  

 være tale om de såkaldte supporters m.v.
Tilknytningen kan bestå i, at  

 personen efter sin påklædning og rygmærker fremtræder som tilhørende  

 rockermiljøet, eller at personen i øvrigt færdes til og fra ejendommen, jf.  

 herved Østre Landsrets kendelse af 23. april 1996 vedrørende ransagning hos  

 personer med tilknytning til rockerkredse.
Med ophold sigtes til enhver fysisk tilstedeværelse i den pågældende  

 ejendom.
Er forbud nedlagt, vil den blotte tilstedeværelse i ejendommen  

 således indebære en overtrædelse af forbudet, selv om der er tale om et helt  

 kortvarigt ophold.
Et opholdsforbud er derfor tillige et adgangsforbud.
Det forudsættes, at der normalt fastsættes en frist for, hvornår et forbud  

 skal efterkommes.
Ved fastsættelsen af denne frist må der tages hensyn til de  

 konkrete omstændigheder, herunder om de berørte rockere har deres bopæl i  

 ejendommen.
Fremgangsmåden ved meddelelse af forbud efter stk. 1 vil normalt være den,  

 at politiet opsøger den person, som forbud overvejes nedlagt overfor.
Den  

 pågældende gøres bekendt med sagen og får mulighed for at fremkomme med sine  

 bemærkninger, inden der tages endelig stilling til, om forbud skal nedlægges.  

 Nedlægges forbud, udleveres på stedet en skriftlig tilkendegivelse herom  

 bl.a. med en begrundelse og oplysning om, at forbudet kan påklages til  

 Justitsministeriet.
Til stk. 2 Den almindelige bestemmelse i stk. 1 vil ikke i alle tilfælde være  

 tilstrækkelig til at beskytte de omkringboende m.v.
Der kan f.eks. tænkes  

 tilfælde, hvor risikoen for angreb er så akut, at det ikke er praktisk muligt  

 at nedlægge individuelle forbud.
Der kan også tænkes tilfælde, hvor der er  

 behov for at kunne nedlægge forbud mod ophold i ejendomme, der ikke tjener  

 som gruppens tilholdssted, og hvor betingelsen i stk. 1, nr. 1, derfor ikke  

 er opfyldt.
På denne baggrund indeholder bestemmelsen i stk. 2 hjemmel til at udstede  

 et generelt forbud mod adgang til bestemte ejendomme, som ikke nødvendigvis  

 har karakter af et rockertilholdssted.
Bestemmelsen kan f.eks. anvendes i  

 tilfælde, hvor et rockerarrangement henlægges til en bestemt ejendom.
Der kan  

 f.eks. være tale om en restaurant, et festlokale eller efter omstændighederne  

 et afgrænset, udendørs areal (sportsplads eller lignende). Er der f.eks. tale  

 om en restaurant, vil et forbud selvsagt ikke være til hinder for, at  

 restauratøren har adgang til ejendommen.
Bestemmelsen vil også kunne anvendes i forhold til ejendomme, der tjener  

 som tilholdssteder for medlemmer af rockergrupper.
I disse tilfælde vil der  

 ikke være noget til hinder for, at generelle forbud efter stk. 2 anvendes i  

 kombination med individuelle forbud efter stk. 1.
 Politiet skal skønne, at rockernes tilstedeværelse vil udgøre en betydelig  

 risiko for, at rivaliserende rockergrupper vil iværksætte angreb mod den  

 pågældende lokalitet.
 Bestemmelsen omfatter den samme form for angreb som nævnt i stk. 1, nr. 2.  

 Der henvises derfor til bemærkningerne til denne bestemmelse.
I modsætning til, hvad der gælder med hensyn til individuelle forbud efter  

 stk. 1, bekendtgøres et generelt forbud efter stk. 2 på tydelig måde ved  

 skiltning.
Der udformes således i disse tilfælde ikke nogen skriftlig  

 afgørelse til eventuelle parter.
Dette indebærer, at bestemmelsen i  

 forvaltningslovens § 22 om en samtidig skriftlig begrundelse ikke finder  

 anvendelse.
Til stk. 3 og 4 Bestemmelserne regulerer den tidsmæssige udstrækning af et forbud efter  

 stk. 1 og 2.
Forbud kan nedlægges for et bestemt tidsrum eller indtil videre.
Det  

 følger af almindelige principper, at politiet skal vælge den løsning, der er  

 mindst indgribende i forhold til det formål, der søges opnået.
Er det  

 således, f.eks. fordi der antages at være tale om en forbigående risiko,  

 tilstrækkeligt at nedlægge forbud for et bestemt antal dage, må der ikke  

 nedlægges forbud indtil videre.
På den anden side er bestemmelsen ikke til  

 hinder for, at et forbud forlænges, såfremt bestemmelsens betingelser fortsat  

 er opfyldt.
Forbud efter stk. 2 vil normalt kun kunne meddeles for et meget  

 kort tidsrum, typisk en eller to dage.
Politiet skal efter stk. 4 ophæve et forbud, når den risiko for angreb,  

 der gav anledning til forbudet, ikke længere foreligger.
Det gælder ikke  

 alene i tilfælde, hvor forbud er nedlagt indtil videre, men også hvor forbud  

 er nedlagt for et bestemt tidsrum.
Til § 2 Det foreslås, at overtrædelse af et forbud efter stk. 1 og 2 straffes med  

 fængsel indtil 2 år.
Strafferammen indebærer, at bøde og hæfte ikke kan anvendes.
Det  

 forudsættes i den forbindelse, at straffelovens § 91, stk. 2, hvorefter bøde  

 eller hæfte kan anvendes, selv om disse strafarter ikke er hjemlet, hvis  

 gerningsmanden er under 21 år, ikke finder anvendelse ved overtrædelse af  

 forbud efter denne lov.
Det forudsættes endvidere, at straffen - også i 1.  

 gangstilfælde - fastsættes til en ubetinget fængselsstraf (dvs. i mindst 30  

 dage).
 Den foreslåede strafferamme giver mulighed for, at en person, som ikke  

 respekterer et nedlagt forbud, kan varetægtsfængsles efter retsplejelovens §  

 762, stk. 1, såfremt der f.eks. er bestemte grunde til at frygte, at den  

 pågældende ellers vil overtræde forbudet på ny.
Til § 3 Det foreslås, at loven træder i kraft ved bekendtgørelsen i Lovtidende.
Til § 4 Baggrunden for lovforslaget er som anført den uacceptable situation, der  

 er opstået som følge af det igangværende opgør mellem forskellige  

 rockergrupper.
 Bl.a. på den baggrund findes det rigtigst at indsætte en  

 revisionsbestemmelse, således at Folketinget om senest to år får lejlighed  

 til at tage stilling til loven, herunder om der på det tidspunkt er behov for  

 at opretholde den.
Skriftlig fremsættelse Justitsministeren (Bjørn Westh):
 Hermed tillader jeg mig for det høje Ting at fremsætte:
 Forslag til lov om forbud mod ophold i bestemte ejendomme.
(Lovforslag nr.
L 22).
 Hovedformålet med lovforslaget er at beskytte befolkningen mod at blive  

 ofre i forbindelse med alvorlige og farlige angreb på de ejendomme, hvor  

 rockerne holder til.
 Det er efter regeringens opfattelse nødvendigt, at der bliver mulighed for  

 hurtigt og effektivt at fjerne rockerne fra deres tilholdssteder i tæt  

 befolkede områder, således at risikoen for angreb på de pågældende  

 ejendommeher og nu kan blive nedbragt.
Det foreslås derfor, at politiet får hjemmel til at forbyde en person at  

 opholde sig i en bestemt ejendom, der tjener som tilholdssted for en  

 rockergruppe.
Der sigtes navnlig til de såkaldte rockerborge.
 Det er en betingelse for at nedlægge et sådant individuelt forbud, at den  

 pågældendes tilstedeværelse i ejendommen og omstændighederne i øvrigt skønnes  

 at indebære en risiko for angreb, der vil være til fare for personer, der bor  

 eller befinder sig i nærheden af ejendommen.
 Lovforslaget indeholder endvidere hjemmel til, at politiet ved skiltning  

 kan udstede et generelt forbud mod adgang til en bestemt ejendom, hvis der er  

 betydelig risiko for angreb af den nævnte karakter.
Strafferammen for overtrædelse af meddelte forbud foreslås fastsat til  

 fængsel indtil 2 år.
Dette indebærer, at bøde og hæfte ikke vil kunne  

 anvendes.
For at markere alvoren i meddelte forbud forudsættes det, at  

 straffen for overtrædelse af forbud - også i 1. gangs tilfælde - fastsættes  

 til en ubetinget fængselsstraf (dvs. mindst 30 dage).
Baggrunden for forslaget er det igangværende opgør mellem forskellige  

 rockergrupper.
Der har været gennemført angreb med meget farlige midler,  

 herunder automatvåben og sprængstoffer, og det er et rent tilfælde, at helt  

 uskyldige borgere ikke er kommet alvorligt til skade.
Disse forhold har med  

 rette skabt frygt og utryghed i befolkningen, ikke mindst hos dem, der bor  

 eller færdes i nærheden af de såkaldte rockerborge.
Regeringen finder, at denne situation er uholdbar.
Regeringen har derfor  

 fundet det nødvendigt at fremsætte dette lovforslag.
Det skal fremhæves, at de foreslåede regler, således som forholdene er i  

 dag, kun vil kunne anvendes i forhold til medlemmer af rockergrupper og  

 personer med tilknytning hertil.
Reglerne vil ikke kunne anvendes over for  

 andre persongrupper, medmindre grupperne er involveret i indbyrdes opgør,  

 hvor der på begge sider anvendes våben, sprængstoffer m.v., der er til fare  

 for naboer og andre, der færdes i nærheden af de pågældende ejendomme.
 Reglerne vil således ikke kunne anvendes i forhold til f.eks. politiske,  

 religiøse eller kulturelle foreninger, selv om det må befrygtes, at andre  

 grupper vil forsøge med voldelige midler at forhindre afholdelsen af den  

 pågældende forenings aktiviteter.
 Endelig kan nævnes, at regeringen senere i år vil fremsætte et omfattende  

 lovforslag, som på en lang områder vil forbedre politiets muligheder for at  

 bekæmpe rockerkriminaliteten og den øvrige organiserede kriminalitet.
 Idet jeg i øvrigt tillader mig at henvise til lovforslaget og  

 bemærkningerne hertil, skal jeg anbefale lovforslaget til det høje Tings  

 velvillige behandling.
Efter 2. behandling den 10. oktober 1996 § 1. Politiet kan forbyde en person at opholde sig i en bestemt ejendom, hvis 1) ejendommen tjener som tilholdssted for en gruppe, som den pågældende  

 person tilhører eller har tilknytning til, og 2) den pågældendes tilstedeværelse i ejendommen og omstændighederne i  

 øvrigt skønnes at indebære risiko for angreb, der vil være til fare for  

 personer, der bor eller befinder sig i nærheden af ejendommen.
 Stk. 2. Politiet kan forbyde enhver person adgang til en bestemt  

 ejendom, hvis der skønnes at være betydelig risiko for et angreb som nævnt i  

 stk. 1, nr. 2. Forbud tilkendegives ved skiltning.
 Stk. 3. Stk. 1 og 2 kan kun anvendes, såfremt det angreb, der er  

 risiko for, må antages at være led i et gensidigt opgør mellem grupper af  

 personer, hvor der på begge sider anvendes voldelige midler, herunder  

 skydevåben og sprængstoffer.
 Stk. 4. Forbud nedlægges for et bestemt tidsrum eller indtil  

 videre.
 Stk. 5. Politiet skal ophæve et forbud efter stk. 1 og 2, når den  

 risiko for angreb, der gav anledning til forbudet, ikke længere foreligger.  

 Det gælder, selv om forbudet er meddelt for et bestemt tidsrum.
 § 2. Forsætlig overtrædelse af forbud udstedt i medfør af § 1,  

 stk. 1 og 2, straffes med fængsel indtil 2 år.
 § 3. Loven træder i kraft ved bekendtgørelsen i Lovtidende.
 § 4. Forslag om revision af loven fremsættes for Folketinget i  

 folketingsåret 1997-98.
