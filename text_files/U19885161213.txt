 En virksomhed fandtes at have handlet overenskomststridigt ved at  

 standse udbetalingen af et beløb som kompensation for at arbejderne selv  

 skulle holde sig med almindeligt værktøj uden at opsige ordningen i  

 overensstemmelse med overenskomstens regler om opsigelse af lokale aftaler,  

 kutymer eller reglementer, og virksomheden pålagdes en bod på 25.000 kr.
 En påstand om, at den pågældende arbejdsgiverforening havde gjort sig  

 delagtig i overenskomstbruddet ved ikke på fællesmødet at have pålagt  

 virksomheden at foretage opsigelse af ordningen toges ikke til følge, da  

 fortolkningen af de pågældende overenskomstbestemmelser ikke var ganske  

 utvivlsom.
 Under denne sag har Landsorganisationen i Danmark for Dansk  

 Metalarbejderforbund ved klageskrift af 19. december 1987 indklaget Dansk  

 Arbejdsgiverforening for Jernets Arbejdsgiverforening og for Leyland DAB A/S  

 for Arbejdsretten for overenskomstbrud.
 Klagerne har nedlagt følgende påstande:
 Leyland DAB A/S tilpligtes at overholde gældende overenskomst, § 8,  

 herunder regler om fagretlig behandling i forbindelse med opsigelse af  

 lokalaftaler.
 Leyland DAB A/S tilpligtes til Dansk Metalarbejderforbund for brud på  

 gældende overenskomst at betale en efter rettens skøn fastsat bod.
 Jernets Arbejdsgiverforening tilpligtes for delagtighed i det begåede  

 overenskomstbrud at betale en efter rettens skøn fastsat bod.
 De indklagede har taget bekræftende til genmæle over for klagernes første  

 påstand og har i øvrigt påstået frifindelse.
 Overenskomsten mellem Jernets Arbejdsgiverforening og  

 Centralorganisationen af Metalarbejdere i Danmark bestemmer i § 8:
»§ 8 Lokale aftaler mellem arbejdsgiveren og arbejderne Stk.1.
 Lokale aftaler, kutymer eller reglementer kan - med de i stk. 2 nævnte  

 undtagelser - opsiges af begge parter med 2 måneders varsel til den 1. i en  

 måned, medmindre aftale om længere varsel er truffet.
Stk.2 Stk.3 I tilfælde af opsigelse i henhold til stk. 1 og 2 er det den opsigende  

 parts pligt at foranledige lokale forhandlinger afholdt, og for så vidt  

 enighed ikke opnås, da at lade sagen behandle ved mæglingsmøde eventuelt  

 timandsmøde.
Begæring om fagretlig behandling skal være den modstående  

 organisation i hænde inden for de i stk. 1 og 2 angivne opsigelsesfrister,  

 jfr.
Regler for behandling af faglig strid, § 2, stk. 4.
Stk.4 Parterne er ikke løst fra den opsagte lokale aftale, kutyme eller  

 reglement, før disse almindelige regler er iagttaget, selv om udløbsdatoen er  

 passeret.
Stk.5 I overenskomstens § 18 om Særlige timelønsbestemmelser er i stk.2 og 3  

 bl.a. fastsat:
 »Stk. 2. Snedkere, tømrere, møllebyggere og træindustriarbejdere.
 1. Hvor virksomhederne forlanger, at snedkere, tømrere og møllebyggere  

 holder sig selv med almindeligt værktøj, betales værktøjspenge med 85 øre pr.  

 time.
Stk. 3. Karetmagere Hvor virksomhederne forlanger, at karetmagere holder sig selv med  

 almindeligt værktøj, betales værktøjspenge med 85 øre pr. time.« Sagens omstændigheder er efter det oplyste følgende:
 Leyland DAB A/S har gennem en årrække udbetalt værktøjspenge til de  

 ansatte karetmagere.
 Den 28. november 1986 opsagde virksomheden denne ordning ved en sålydende  

 skrivelse til Karetmagerklubben:
 »Med henvisning til overenskomsten § 18 stk. 2 og 3 omhandlende  

 værktøjspenge, pr. d.d. kr. 0,70/time, opsiges denne betaling med virkning  

 fra 1. februar 1987.
Firmaet vil fra denne dato udstyre den enkelte medarbejder med nødvendigt  

 værktøj.« Opsigelsen blev drøftet på en lokal forhandling den 22. januar 1987. I  

 referatet af denne er arbejdstagernes påstand anført således: »Tilbud  

 til firmaet om kompensationsordning med hensyn til overgang til firmaets  

 værktøj 70 øre bibeholdes mod at man bruger eget værktøj inden for de næste 3  

 år, hvor firmaet i ovennævnte periode udleverer udskiftningsværktøj.«  

 Virksomheden anførte, at værktøjspenge-betalingen var opsagt efter gældende  

 regler til bortfald pr. 1. februar 1987, og at der ikke kunne indgås aftale  

 om kompensation af den nævnte art.
Referatet er udfærdiget på en trykt  

 blanket, der slutter med følgende trykte tekst: »Den part, der ønsker  

 fagretlig behandling, skal indsende et af begge parter underskrevet referat  

 til sin organisation.« Uanset opsigelsen fortsatte virksomheden med at udbetale værktøjspenge  

 efter den 1. februar 1987, men den 31. juli 1987 meddelte virksomheden, at  

 den fra den 27. juli 1987 ophørte dermed.
På et fællesmøde den 31. august 1987 gjorde man fra arbejdstagerside  

 gældende, at virksomheden i forbindelse med opsigelsen ikke havde efterlevet  

 overenskomstens § 8, idet sagen ikke var blevet behandlet i det fagretlige  

 system.
Fra arbejdsgiverside bestred man, at overenskomstens bestemmelser  

 ikke var blevet efterlevet, og man henviste i den forbindelse til  

 arbejdsgiverens ledelsesret.
Fabrikschef Leif Hansen har bl.a. forklaret, at udbetalingen af  

 værktøjspenge var en meget gammel ordning, og at der ikke findes nogen  

 skriftlig eller mundtlig aftale derom.
Der havde været tale om at bringe  

 ordningen til ophør fra nytår 1987, men af budgetmæssige grunde blev fristen  

 ændret til den 1. februar 1987. Virksomheden købte værktøj, som blev  

 udleveret til svendene den 1. februar 1987. Der var efter hans opfattelse  

 ikke tale om at opsige en lokalaftale, men om at overgå fra en  

 overenskomstmæssig ordning til en anden, jfr. § 18. Han mente, at dette kunne  

 gøres uden varsel, men man gav af hensyn til budgetterne 2 måneders varsel.  

 Referatet af lokalforhandlingen den 22. januar 1987, blev underskrevet af ham  

 selv og af tillidsrepræsentanten, og det var hans opfattelse, at de var enige  

 om betalingens bortfald fra den 1. februar 1987. Overenskomstens § 8 blev  

 ikke nævnt under lokalforhandlingen.
Han besluttede imidlertid, at betalingen  

 skulle fortsætte indtil videre, og underrettede tillidsrepræsentanten derom.  

 Han hørte, at sagen var indgivet til fagretlig behandling og forventede  

 derfor, at tillidsrepræsentanten ville gå videre med sagen.
Ved en  

 fejltagelse blev der ved lønudbetalingen den 19. februar 1987 ikke udbetalt  

 værktøjspenge, og under en forhandling med tillidsrepræsentanten kort efter  

 var der enighed om, at udligne fejlen ved førstkommende lønudbetaling.
Da han  

 i juli 1987 ikke havde hørt mere til sagen, henvendte han sig telefonisk til  

 Jernets Arbejdsgiverforening, der sagde, at han blot kunne standse  

 udbetalingen, og det blev derefter gjort fra den 27. juli 1987.
 Tillidsrepræsentant Søren Holst Sommer har bl.a. forklaret, at han ikke  

 var på arbejde fredag den 31. oktober 1986. Mandag den 3. november 1986 blev  

 han opfordret til at kvittere for modtagelse af en opsigelse, der var dateret  

 den 31. oktober 1986 og lød på ophør fra nytår 1987. Han nægtede at  

 underskrive med tilbagevirkende kraft, og han modtog så senere opsigelsen af  

 28. november 1986. Han kvitterede ved sin underskrift for modtagelsen af  

 denne.
Klagerne har anført, at ordningen med udbetaling af feriepenge er omfattet  

 af ordene »Lokale aftaler, kutymer eller reglementer« i  

 overenskomstens § 8, og har herved bl.a. henvist til, at reglementer kan  

 udsendes af virksomheden på egen hånd.
Ordningen kunne derfor kun opsiges med  

 2 måneders varsel, hvilket virksomheden efter den oplyste har været klar  

 over.
Efter § 8, stk.3, skal den opsigende part foranledige lokalforhandling  

 afholdt, og for så vidt enighed ikke opnås, lade sagen behandle ved  

 mæglingsmøde eventuelt timandsmøde.
Der blev ikke opnået enighed under  

 lokalforhandlingen, og tillidsrepræsentantens underskrift på mødereferatet er  

 kun en bekræftelse på referatets rigtighed og ikke udtryk for, at der var  

 opnået enighed.
Ved at standse udbetalingen af værktøjspenge uden at have  

 videreført sagen til mæglingsmøde eventuelt timandsmøde har virksomheden  

 overtrådt overenskomstens bestemmelser og bør pålægges en bod derfor.  

 Virksomheden bør endvidere udbetale værktøjpenge til svendene fra den 27.  

 juli 1987 og indtil ordningen lovligt er bragt til ophør.
Det drejer sig  

 foreløbig om et beløb på ca. 60.000 kr.
Klagerne har subsidiært gjort  

 gældende, at den afgivne opsigelse må være bortfaldet, fordi virksomheden  

 fortsatte med udbetaling af værktøjspenge i flere måneder efter den 1.  

 februar 1987. Jernets Arbejdsgiverforening bør også pålægges bod, fordi den  

 har gjort sig delagtig i overenskomstbruddet ved ikke på fællesmødet at  

 pålægge virksomheden at følge overenskomstens § 8 og ved sin telefoniske  

 rådgivning til virksomheden.
De indklagede har anført, at virksomheden som følge af ledelsesretten  

 egenhændig kan bestemme, om karetmagerne skal have værktøj udleveret af  

 virksomheden eller have udbetalt værktøjspenge.
Dette er også klart udtalt i  

 overenskomstens § 18, og § 8, stk. 1 og 3, gælder ikke for virksomhedens  

 beslutninger efter § 18. Der er derfor ikke begået noget overenskomstbrud.
I  

 øvrigt må tillidsrepræsentantens underskrift på opsigelsesbrevet være et  

 bevis på, at han var enig i, at ordningen skulle ophøre pr. 1. februar 1987.
Efter Arbejdsrettens opfattelse må bestemmelserne i § 8 om opsigelse af  

 lokale aftaler, kutymer eller reglementer også finde anvendelse ved en  

 virksomheds beslutning om at ændre en værktøjspengeordning i henhold til §  

 18, navnlig fordi § 8, stk. 1, også omfatter reglementer.
Der er ikke  

 grundlag for at fastslå, at arbejdstagersiden har accepteret den afgivne  

 opsigelse, og det var derfor efter § 8, stk. 3, virksomhedens pligt at lade  

 sagen behandle ved mæglingsmøde eventuelt timandsmøde.
Ved at have standset  

 udbetalingen af værktøjspenge uden at have videreført sagen, har virksomheden  

 begået overenskomstbrud.
Da værktøjspengeordningen ikke er lovligt opsagt, må  

 der udbetales værktøjspenge til svendene fra den 27. juli 1987, og til en  

 lovlig opsigelse træder i kraft.
For det begåede overenskomstbrud pålægges  

 der virksomheden en bod på 25.000 kr.
Om Jernets Arbejdsgiverforenings rådgivning til virksomheden i juli 1987  

 har retten kun hørt fabrikschef Leif Hansens forklaring under  

 domsforhandlingen, og det findes betænkelig alene på grundlag af en  

 forklaring om indholdet af en telefonsamtale trekvart år tidligere at  

 fastslå, at Arbejdsgiverforeningen ved sin rådgivning har gjort sig delagtig  

 i overenskomstbruddet.
Der findes ikke at være tilstrækkelig anledning til at  

 pålægge Arbejdsgiverforeningen bodsansvar for deres holdning på fællesmødet,  

 da fortolkningen af § 8, stk. 1, i forhold til § 18 ikke var ganske  

 utvivlsom.
 Sagens omkostninger, 2.000 kr., skal betales af indklagede.
 T h i k e n d e s f o r r e t :
 Leyland DAB A/S skal - som erkendt - overholde gældende overenskomst § 8,  

 herunder regler om fagretlig behandling i forbindelse med opsigelse af  

 lokalaftaler.
 Til Dansk Metalarbejderforbund skal Leyland DAB A/S betale en bod på  

 25.000 kr.
 Der pålægges ikke Jernets Arbejdsgiverforening bodsansvar.
 I sagsomkostninger skal de indklagede betale 2.000 kr. til Arbejdsretten.
 (* 1) Henvisninger: K 86.127.
