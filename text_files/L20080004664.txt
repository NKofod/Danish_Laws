Bekendtgørelse af aftale af 29. september 2008 med Sverige om gensidig anerkendelse af helbredskrav ved udførelse af sikkerhedsklassificerede funktioner på jernbaneområdet Den 29. september 2008 undertegnedes i København en aftale mellem Trafikstyrelsen og Sveriges Järnvägsstyrelse om gensidig anerkendelse af helbredskrav ved udførelse af sikkerhedsklassificerede funktioner på jernbaneområdet.
 Aftalen har følgende ordlyd:
Aftale mellem Trafikstyrelsen og Järnvägsstyrelsen om gensidig anerkendelse af helbredskrav ved udførelse af sikkerhedsklassificerede funktioner på jernbaneområdet Anvendelsesområde Artikel 1 Denne aftale vedrører anerkendelse af helbredskrav for personer, som udfører sikkerhedsklassificerede funktioner på jernbaneområdet i Danmark henholdsvis Sverige.
 Aftalen kan anvendes, når personer for en jernbanevirksomhed eller en infrastrukturforvalter i det ene aftaleparts land udfører en sikkerhedsklassificeret funktion i den anden aftaleparts land.
Aftalens parter Artikel 2 Aftalens parter er den myndighed i Danmark som udsteder bevis på opfyldelsen af helbredskrav for udførelse af sikkerhedsklassificerede funktioner i form af helbredsgodkendelse og den myndighed i Sverige som udsteder tilladelser til at drive jernbanevirksomhed og udøver tilsyn med at infrastrukturforvalter og jernbanevirksomheder kun anvender personale som med hensyn til helbredstilstand er egnet for sikkerhedstjeneste.
 Aftalens parter ved aftaletidspunktet er for Danmark Trafikstyrelsen og for Sverige Järnvägsstyrelsen.
Gensidig anerkendelse Artikel 3 Gennem denne aftale forpligter parterne sig til at anerkende, at den som opfylder helbredskravene for udførelse af en specifik sikkerhedsklassificeret funktion i den ene aftaleparts land også opfylder helbredskravene for udførelsen af den samme funktion i den anden aftaleparts land.
Artikel 4 Aftalen indebærer, at personer som opfylder helbredskravene, og som kan anvendes af en jernbanevirksomhed eller en infrastrukturforvalter til at udføre en sikkerhedsklassificeret funktion i det ene aftaleparts land, uden ny vurdering kan anvendes af jernbanevirksomheden eller infrastrukturforvalteren til udførelse af en sikkerhedsklassificeret funktion i den anden aftaleparts land.
Underretningspligt Artikel 5 Aftaleparterne skal holde hinanden underrettet om ændringer i national lovgivning angående opfyldelse af helbredskrav for udførelse af sikkerhedsklassificerede funktioner på jernbaneområdet samt om ændring af hvilken myndighed som er aftalepart og om andre relevante oplysninger.
Ikrafttræden Artikel 6 Denne aftale træder i kraft, når begge parter har undertegnet aftalen.
 Ændringer i denne aftale træder i kraft den dag, en ændringsaftale er undertegnet af aftaleparterne.
Artikel 7 En aftalepart kan opsige aftalen ved skriftlig meddelelse til den anden aftalepart.
Opsigelsen af aftalen får virkning 6 måneder efter den dag den anden aftalepart har modtaget meddelelse om opsigelsen.
 Aftalen undertegnes i to eksemplarer; et på dansk og et på svensk.
For Järnvägsstyrelsen Ove Andersson Generaldirektør For Trafikstyrelsen Carsten Falk Hansen Direktør Aftalen, der ikke gælder for Færøerne og Grønland, trådte i medfør af artikel 6 i kraft den 29. september 2008.
