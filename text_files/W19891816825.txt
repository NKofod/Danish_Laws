En avance opnået ved ca. 90 handler med obligationer gennem en  

 vekselerer, blev anset for skattepligtig i henhold til statsskattelovens § 5  

 a.
En del af midlerne til de nævnte handler hidrørte fra banklån.
 A klagede over, at de stedlige skattemyndigheder havde forhøjet hans  

 selvangivne indkomst for 1984 med 88.000 kr. i skønsmæssigt ansat avance ved  

 køb og salg af obligationer, der var anset for skattepligtig i henhold til  

 statskattelovens § 5 a.
Det fremgik af sagen, at klageren var hovedanpartshaver og medarbejder i  

 et aktieselskab.
I forbindelse med omprioritering af en klageren tilhørende  

 udlejningsejendom og salg af en grund var klageren i 1984 kommet i besiddelse  

 af et større kontantbeløb, som han ønskede at investere med bedst mulige  

 forrentning.
Klagerens bank havde opfordret ham til at supplere  

 kontantbeløbet med nogle store lån.
Da klageren samtidig havde erfaret, at et  

 vekselererfirma B reklamerede med at tilvejebringe en rente på 12 % p.a.,  

 havde klageren, der ikke tidligere havde beskæftiget sig med køb og salg af  

 værdipapirer, ladet såvel omprioriterings- som låneprovenuerne overføre til  

 den pågældende vekselerer.
Vekselererfirmaet havde herefter i løbte af 1984  

 foretaget godt 90 handler med obligationer for klageren.
Klagerens  

 nettoprovenue kunne ikke nøjagtigt opgøres, men var af skattemyndighederne  

 anslået til 88.000 kr.
 De stedlige skattemyndigheder havde som begrundelse for ansættelsen  

 anført, at den korte besiddelsestid af betydelige obligationsposter, der var  

 financieret for lånte midler, efter deres opfattelse gav tilstrækkelige  

 holdepunkter for at antage, at muligheden for at opnå størst muligt udbytte,  

 bl.a. ved kursgevinster i forbindelse med køb og salg af obligationer, måtte  

 antages at være indgået i klagerens overvejelser med en sådan vægt, at  

 bestemmelsen i statsskattelovens §§ 4 og 5 a fandt anvendelse.
Klageren gjorde gældende, at han alene havde til hensigt at investere i  

 obligationer og at opnå så høj en forrentning som muligt af de penge, han  

 havde fået ved prioritering af sine faste ejendomme.
Da forrentningen havde  

 vist sig at ligge langt over den rente, som klageren skulle betale ved  

 optagelse af større markedslån, havde han optaget nogle større lån i banken  

 og investeret dem i obligationer.
At han som følge af uventede kursstigninger  

 i 1984 havde opnået en gevinst gennem hans vekselerers handler med  

 obligationerne, anså klageren - bortset fra renterne - for at være hans  

 skattepligtige indkomst uvedkommende.
 Idet bemærkedes, at klageren ikke havde fremsat indvendinger mod den  

 anslåede fortjenestes størrelse, fandt Landsskattereten, at de af klageren  

 foretagne dispositioner med den af de stedlige skattemyndigheder givne  

 begrundelse var indkomstskattepligtig i medfør af statsskattelovens § 5 a.
 Den påklagede indkomstansættelse blev derfor stadfæstet.
