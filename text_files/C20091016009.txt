Bilag Cirkulære om forberedelse af gejstlige læresager (Til biskopperne) § 1. Forinden en tilsynsførende biskop indstiller eller forlanger, at kirkeministeren rejser læresag mod en præst, jf. lov om domstolsbehandling af gejstlige læresager, bør biskoppen foretage en grundig vurdering af sagen på baggrund af en skriftlig redegørelse fra et rådgivende undersøgelsesudvalg.
 § 2. Den tilsynsførende biskop nedsætter det rådgivende undersøgelsesudvalg.
Stk. 2. Det rådgivende undersøgelsesudvalg består af den tilsynsførende biskop, to andre tjenestegørende biskopper samt to særligt teologisk kyndige præster der ikke er omfattet af listen over teologisk sagkyndige til de gejstlige retter.
Den tilsynsførende biskop er formand for udvalget.
 Stk. 3. Den tilsynsførende biskop udpeger de to andre tjenestegørende biskopper i det rådgivende undersøgelsesudvalg efter den som bilag optrykte liste.
 Stk. 4. De efter stk. 2 og 3 udpegede medlemmer har pligt til at deltage i undersøgelsesudvalgets arbejde.
Stk. 5. Den tilsynsførende biskop kan træffe beslutning om, at det rådgivende undersøgelsesudvalg skal tilknyttes ekstern teologisk kompetence.
Sådan tilknytning kan ske ved personlig udpegning eller på anden vis, herunder ved indhentelse af responsum fra de teologiske fakulteter.
 Stk. 6. Den tilsynsførende biskop kan træffe beslutning om, at det rådgivende undersøgelsesudvalg skal tiltrædes af en eller flere lægmænd, samt om omfanget for sådanne lægmænds medvirken.
 Stk. 7. Sekretariatsfunktionen for det rådgivende undersøgelsesudvalg varetages af den tilsynsførende biskops stiftsadministration.
§ 3. Den tilsynsførende biskop formulerer et skriftligt, teologisk begrundet kommissorium med undersøgelsestema for det rådgivende undersøgelsesudvalg.
Af kommissoriet skal det fremgå, hvilken præst der er genstand for undersøgelsen, på hvilke områder den pågældende kan have tilsidesat folkekirkens bekendelsesgrundlag, samt hvilke af sagens faktiske omstændigheder der ønskes nærmere belyst.
 Stk. 2. Den tilsynsførende biskop sørger for, at en kopi af kommissoriet udleveres til medlemmerne af det rådgivende undersøgelsesudvalg, til den præst, der er genstand for undersøgelsen, til præstens forhandlingsberettigede organisation, samt til præstens menighedsråd.
 Stk. 3. Det rådgivende undersøgelsesudvalg kan ikke påbegynde sit arbejde, forinden denne underretning har fundet sted.
 § 4. Den tilsynsførende biskop orienterer kirkeministeren om nedsættelsen og sammensætningen af det rådgivende undersøgelsesudvalg samt om indholdet af kommissoriet.
 Stk. 2. Spørgsmål vedrørende det rådgivende undersøgelsesudvalgs budget, herunder spørgsmål om diæter, kørselsgodtgørelse m.v. til undersøgelsesudvalgets medlemmer, afklares med Kirkeministeriet i forbindelse med udvalgets nedsættelse.
 § 5. Det rådgivende undersøgelsesudvalg skal undersøge om den præst, der er genstand for undersøgelsen, i sin forkyndelse eller på lignende måde har tilsidesat folkekirkens bekendelsesgrundlag.
 Stk. 2. Det rådgivende undersøgelsesudvalg skal desuden undersøge sagens faktiske omstændigheder inden for rammerne af kommissoriet.
 Stk. 3. Det rådgivende undersøgelsesudvalg skal udarbejde en skriftlig redegørelse om de emner, der er anført i kommissoriet.
§ 6. Det rådgivende undersøgelsesudvalg skal inddrage den præst, der er genstand for undersøgelsen, i sit arbejde.
Inddragelse sker i henhold til den tilsynsførende biskops beslutning og kan f.eks. omfatte fremmøde for undersøgelsesudvalget, samtaler, afgivelse af skriftlige redegørelser, mundtlig eller skriftlig kommentering af sagens oplysninger m.v.
 Stk. 2. Undersøgelsesudvalget kan søge at vejlede den præst, der er genstand for undersøgelsen.
Stk. 3. Den præst, der er genstand for undersøgelsen, har ikke pligt til at udtale sig.
Præsten kan lade sig bistå af en bisidder, f.eks. en repræsentant fra sin faglige organisation.
 § 7. Den tilsynsførende biskop er ansvarlig for at indkalde til og tilrettelægge undersøgelsesudvalgets arbejde.
 Stk. 2. Den tilsynsførende biskop bestemmer herunder, hvornår det rådgivende undersøgelsesudvalg afslutter sit arbejde.
Stk. 3. Den tilsynsførende biskop kan udvide kommissoriet i løbet af undersøgelsen.
Dette sker i overensstemmelse med proceduren i §§ 3-4.
 Stk. 4. Den tilsynsførende biskop kan beslutte at stoppe undersøgelsen, hvis videre arbejde skønnes ubegrundet.
 § 8. Det rådgivende undersøgelsesudvalg skal aflevere sin skriftlige redegørelse til den tilsynsførende biskop.
 Stk. 2. Den skriftlige redegørelse kan indeholde mindretalsudtalelser fra medlemmerne af det rådgivende undersøgelsesudvalg.
 Stk. 3. Samtlige medlemmer af det rådgivende undersøgelsesudvalg på tidspunktet for afslutningen af udvalgets arbejde skal ved deres underskrift tiltræde den skriftlige redegørelse.
 § 9. Når det rådgivende undersøgelsesudvalg har afleveret redegørelsen til den tilsynsførende biskop, skal denne snarest sørge for, at en kopi af redegørelsen tilsendes den præst, der er genstand for undersøgelsen til eventuel udtalelse, samt til dennes forhandlingsberettigede organisation.
Stk. 2. Den tilsynsførende biskop vurderer om den afleverede redegørelse skal offentliggøres.
Eventuel offentliggørelse må ikke finde sted, forinden den præst, der er genstand for undersøgelsen, har haft lejlighed til at udtale sig.
 Stk. 3. Når den præst der er genstand for undersøgelsen har haft lejlighed til at udtale sig fremsender den tilsynsførende biskop redegørelsen til Kirkeministeriet.
 § 10. Når den tilsynsførende biskop har modtaget den skriftlige redegørelse fra det rådgivende undersøgelsesudvalg, jf. § 9, stk. 1, tager biskoppen stilling til, hvorvidt der er grundlag for at indstille eller forlange, at kirkeministeren rejser læresag, jf. lov om domstolsbehandling af gejstlige læresager.
 Stk. 2. Når den tilsynsførende biskop har truffet sin afgørelse, jf. stk. 1, skal biskoppen snarest skriftligt underrette den præst, der er genstand for undersøgelsen, dennes forhandlingsberettigede organisation, præstens menighedsråd samt Kirkeministeriet om afgørelsen.
 § 11. Dette cirkulære træder i kraft straks.
