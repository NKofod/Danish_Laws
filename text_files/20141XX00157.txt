Skriftlig fremsættelse (13. november 2014) Justitsministeren (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af færdselsloven (Ændret aldersgrænse for forkortet gyldighedsperiode for kørekort m.v.) (Lovforslag nr.
L 69) Formålet med lovforslaget er navnlig at gøre det lettere for ældre at få fornyet kørekortet.
Det foreslås således at hæve aldersgrænsen for obligatorisk fornyelse af kørekort fra 70 til 75 år.
Hvis lovforslaget vedtages, vil aldersgrænsen for, hvornår kørekortindehavere skal gennemgå et obligatorisk lægetjek i forbindelse med ansøgning om fornyelse af kørekortet, administrativt blive hævet tilsvarende.
Lovforslaget medfører således, at ældre får mulighed for at bevare kørekortet i en længere periode uden at skulle indlevere en lægeattest.
 Med lovforslaget foreslås det endvidere, at personer, som har fået frakendt førerretten ubetinget, i særlige tilfælde og på nærmere betingelser kan fritages for kravet om at skulle bestå en kontrollerende køreprøve til en bestemt køretøjskategori som betingelse for generhvervelse af førerretten.
Ændringen vil bl.a. have betydning for personer, der har mistet førerretten til motorcykel, og som på grund af et efterfølgende opstået handicap ikke længere kan køre på motorcykel og derfor ikke har mulighed for at generhverve førerretten til motorcykel.
Efter gældende praksis vil sådanne personer ikke kunne erhverve kørekort til andre køretøjskategorier.
Med lovforslaget foreslås desuden en række konsekvensændringer som følge af, at Europa-Parlamentet og Rådet i foråret 2014 vedtog takografforordningen, der trinvist afløser kontrolapparatforordningen fra 1985. Det foreslås bl.a., at hjemlen til at fastsætte nærmere regler om autorisation af værksteder og installatører udvides til også at omfatte køretøjsfabrikanter.
Derudover foretages en række justeringer af sproglig karakter.
 For at skabe en bedre sammenhæng mellem de forskellige bestemmelser i færdselsloven om obligatorisk konfiskation af motordrevet køretøj i tilfælde af spiritus- eller narkokørsel foreslås endelig en mindre justering af de pågældende regler om obligatorisk konfiskation.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
