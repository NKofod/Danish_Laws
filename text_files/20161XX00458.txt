Skriftlig fremsættelse (25. januar 2017) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om naturbeskyttelse (Nye muligheder for visse anlæg og indretninger på klitfredede arealer og inden for strandbeskyttelseslinjen samt inden for sø- og åbeskyttelseslinjen) (Lovforslag nr.
L 122) Lovforslaget fremsættes som en udmøntning af Aftale om Danmark i bedre balance  Bedre rammer for kommuner, borgere og virksomheder i hele landet, som regeringen (Venstre), Socialdemokraterne, Dansk Folkeparti og Det Konservative Folkeparti indgik den 9. juni 2016.
Med lovforslaget får klubber, foreninger, institutioner og turismevirksomheder m.v. nye muligheder for at etablere visse anlæg og indretninger inden for klitfrednings- og strandbeskyttelseslinjen og inden for sø- og åbeskyttelseslinjen.
Lovforslaget indebærer blandt andet, at der fremover uden dispensation vil kunne etableres en række mindre anlæg og faciliteter i tilknytning til boliger inden for strandbeskyttelseslinjen og sø- og åbeskyttelseslinjen.
Klubber, foreninger, institutioner m. v. vil uden dispensation kunne opføre og udvide faciliteter på lokalplanlagte havnearealer, og overflødiggjorte bygninger på havne vil kunne tages i brug til andre formål, der fremmer turisme og foreningsliv, ligesom det vil blive muligt at etablere baderamper for personer med handicap på havne.
Herudover vil der uden dispensation kunne opføres læskure til private kogræsserlaug m.v. og til dyrehold i forbindelse med naturpleje.
 Endelig bliver der mulighed for, at der kan meddeles dispensation i en lang række tilfælde, blandt andet til mindre anlæg i haver uden tilknytning til boligen, til anlæg og faciliteter til klubber, foreninger og institutioner m.v. ved strandene samt til faciliteter til brug for turismevirksomheder.
 For at fremme kommunernes mulighed for at binde byer og deres havne bedre sammen til glæde for byens borgere og turister giver lovforslaget endelig mulighed for, at strandbeskyttelseslinjen helt kan fjernes på havne og på bynære arealer mellem byen og havnen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
