Pressenævnets kendelse i sag nr. 2018-80-0157 Ikke kritik af Radio24syv for at gøre udsendelse tilgængelig som podcast En person medvirkede i programmet Nattevagten, som sendes live på Radio24syv fra midnat til kl. 03.00. Personen klagede til Pressenævnet over, at hun ved sin henvendelse til Radio24syv ikke var blevet oplyst om, at udsendelsen efterfølgende ville blive gjort tilgængelig som podcast på Radio24syvs hjemmeside, og at hun ikke havde givet gyldigt samtykke hertil.
Pressenævnet fandt ikke anledning til at udtale kritik af Radio24syv.
Nævnet lagde ved sin afgørelse vægt på, at personen frivilligt havde medvirket i live-udsendelsen, og at hun i den forbindelse var klar over i hvilken sammenhæng, hendes udtalelser ville indgå, og at udsendelsen ville blive offentliggjort.
Idet det må forventes, at et radioprogram bliver optaget og vil kunne bringes i mediet på senere tidspunkter, fandt nævnet, at personen stiltiende havde givet samtykke til, at udsendelsen med udtalelserne kunne bringes efterfølgende i mediet i en sammenhæng svarende til den i live-udsendelsen  i dette tilfælde som podcast.
 [Klager] har ved advokat Louise Bomholtz klaget til Pressenævnet over udsendelserne Nattevagten 11-07-2018 (1) og Nattevagten 11-07-2018 (2), som blev bragt den 11. juli 2018 på 24syv.dk, idet hun mener, at god presseskik er tilsidesat.
 [Klager] har klaget over, at hendes medvirken i radioprogrammet Nattevagten, som blev bragt den 11. juli 2018, efterfølgende blev gjort tilgængelig som podcast, uden at hun var blevet orienteret herom. [Klager] har også klaget over, at Radio24syv har afvist at bortredigere hendes medvirken i podcast-udsendelserne, som er tilgængelige på 24syv.dk.
1 Sagsfremstilling Radio24syv bragte den 11. juli 2018 fra midnat til kl. 03.00 programmet Nattevagten.
Udsendelsen blev herefter gjort tilgængelig som podcast på Radio24syvs hjemmeside 24syv.dk i tre dele af 55 minutter. [Klager] deltager i udsendelsen i en samtale på i alt godt 45 minutter, som indledes i Nattevagten 11-07-2018 (1) og afsluttes Nattevagten 11-07-2018 (2).
Af Nattevagten 11-07-2018 (1) fremgår blandt andet:
[] [Tidskode 22:21] Radiovært: Det her er Nattevagten.
Og jeg har som sagt spurgt ud i natten, hvad din oplevelse og erfaring er med skilsmisse.
Har du en historie, du gerne vil fortælle, om din egen skilsmisse.
Hvad har du oplevet? [] Er det virkelig, som Anne siger, at man bare skal stramme ballerne, og at det er dybt egoistisk, og med viljestyrke kan man være gift i 50 år.
Nu er det din tur til at svare på det spørgsmål, og ja, jeg har også [Navnet er bortredigeret, Pressenævnet] med igennem.
[] Radiovært: Nå, skilsmisse, er du? . . .
 [Klager]: Jeg er midt i det.
[] [Klager]: Og anledningen til, at jeg ringer op overhovedet, det var Anne.
Fordi, at jeg jo langt hen ad vejen er rigtig enig med hende.
At det vil sige, at ægteskab og familie og børn er noget, man skal kæmpe for.
For det er også et projekt, man har valgt. [] Lige nu står jeg midt i, at jeg er ved at blive skilt.
Efter sølvbrylluppet.
Radiovært: Efter sølvbrylluppet? [Klager]: Lige fyldt 50. Tre store børn.
Og når Anne siger sådan nogle ting.
Det var det, der fik mig til at ringe.
Som sagt er jeg rigtig enig med hende.
Men nogle gange så havner man i en situation, hvor man ikke synes, at man har noget valg Radiovært: Altså [Klager]: Og nu bliver jeg stille, fordi jeg bliver berørt.
Radiovært: Ja, men jeg kan godt høre det. [] [] [Klager]: Og så er det bare, jeg bliver ramt af, at hun [Lytteren Anne, Pressenævnet] synes, at man er egoistisk.
Fordi jeg er ramt af utroskab.
Og jeg har lige haft sølvbryllup.
Og vi har kendt hinanden i 32 år. [[Klager] bliver berørt, Pressenævnet] [] Radiovært: Er det din mand, der har været utro? [Klager]: Ja.
I rigtig mange år.
I rigtig, rigtig mange år.
I en 10 år.
Med én, jeg kender.
Radiovært: Nå.
Tilmed.
[Klager]: Ikke en ven eller en veninde.
Men én af hans ansatte i vores virksomhed.
Og som jeg har kendt i rigtig mange år. [] [] Radiovært: Vil din mand gerne skilles? [Klager]: Nej.
Radiovært: Så det er dit valg? [Klager]: Det er mit valg.
Radiovært: Kom det bag på ham? [Klager]: For et par år siden havde vi en.
Ah, tre år ligger det vel tilbage.
Ja, vi havde krise. [] og opsøgte en parterapeut, som vi gik hos i en længere periode.
For ligesom at få styr på tingene.
Eller prøve i hvert fald.
Hvilket jeg syntes var en rigtig god ting på daværende tidspunkt.
For jeg tænkte, at hvis vi går fra hinanden, som min mand han ønskede på det tidpunkt, og så sidenhen trak tilbage, ja, så har vi i hvert fald fået skeletterne ud af skabet.
Og fået snakket tingene igennem.
Men jeg stod så i den situation, at han valgte familien til.
Men han glemte bare at vælge sin elskerinde fra.
Og jeg blev smittet med HPV.
Radiovært: Var det sådan, du fandt ud af det? [Klager]: Ja.
Jeg har fået kønsvorter og celleforandringer i min livmoderhals.
Og det var sådan, jeg fandt ud af det.
Og på daværende tidspunkt benægtede han det også.
Og sagde, at det kunne han ikke forstå.
Jeg er kronisk syg og har en sygdom, som ikke er almindelig herhjemme.
En genetisk sygdom, som udviklede sig for nogle år siden.
Så jeg går på Rigshospitalet og får immunhæmmende behandling, hvilket vil sige, at jeg ikke kan tåle at få usynlige sygdomme, fordi de kan udvikle sig rigtig hurtigt, og det kan jeg dø af.
Og derfor var det ikke ret fedt at opdage, at jeg ud over kønsvorter også havde fået celleforandringer i mit underliv.
Fordi som vi kvinder i hvert fald godt ved, så er det forstadiet til cancer.
Og det er jeg under behandling for nu.
Jeg har fået et keglesnit, og jeg skal til tjek igen til september.
Og jeg får HPV-vaccine ligesom pigerne får, de unge piger.
Og jeg har en mand, som synes, at jeg er gået i krig med ham.
Ej, det vil jeg ikke sige, det er ikke det, han har sagt. [] men det er den adfærd, han har.
Radiovært: Føler han.
Oplever du, at han ikke anerkender, hvad det er, han har påført Forstår han ikke din reaktion? [Klager]: Ja.
Det er alle andres skyld.
[] [Klager]: Og jeg føler mig rigtig dum.
Jeg var en tur ude og handle lidt i dag [] i den by, jeg kommer fra og havde bare lyst til at flytte langt væk, fordi jeg føler mig skamfuld.
Jeg ved ikke, hvorfor der er skam forbundet med sådan noget.
Radiovært: Det ved jeg heller ikke.
Det, synes jeg faktisk, er så unfair.
Altså det må være et eller andet kulturelt, vi er podet med.
Altså, det er jo ham, der har været dig utro.
[Klager]: Jeg ved godt med min fornuft, at det er skørt, men mine følelser får mig bare til at få lyst til at flytte langt væk.
Fordi jeg synes, det er flovt, og jeg synes, det er pinligt [] [] [Klager]: Og når tingene har været svære, og jeg synes, at min mand har haft det svært, og han har været stresset og presset og ikke været tilfreds med sit liv, og jeg blev syg for nogle år tilbage, at jeg har tilbudt ham skilsmisse så mange gange. [] Også fordi, at vi har selv tre børn i alderen fra 19 til 25. [] Radiovært: Hvad siger han? Altså hvordan har konfrontationen været? [Klager]: Det går ad helvede til.
Jeg prøver at forklare, at det her er konsekvens af hans handlinger, og i mellemtiden så går han og bilder sig selv ind, at  Jeg kan skære det ud sådan lidt groft og sige, at det er ham, der er offeret.
Jeg er gået.
Og jeg er ved at rippe ham.
Eller hvad det nu er for noget mærkeligt noget.
Og sådan er jeg slet ikke indrettet.
Så i virkeligheden skal jeg høre på, at jeg er ligeglad med ham, og det er jeg jo slet ikke.
Altså det her er ikke engang fire måneder gammelt for mig.
[] [Klager]: Det er marts, slut marts, at jeg fandt ud af det her.
Radiovært: [] Hvordan fandt du ud af det? [] [Klager]: Ja.
Men der skete simpelthen det, at jeg gik og var rigtig meget i tvivl i næsten en hel måned og var så til en fødselsdag, en rund fødselsdag, hvor min mand han ikke kunne tage med [] Klokken blev mange, og så havde han én af sine gode venner, som over midnat sagde til mig Ej, kom her hen og sæt dig, vi skal lige sludre lidt.
Og så benyttede jeg lejligheden vil jeg sige, fordi han var [utydelig], det var jeg ikke, og det kom bare spontant.
Det var ikke noget, jeg havde planlagt [] hvor jeg siger Jeg vil gerne spørge dig, om min mand han har en anden.
Og så var han ved at bide sine læber i stykker.
Og sagde, at Jeg har i mange år frygtet, at du ville spørge mig, men jeg vil ikke lyve for dig.
Og dér brød min verden sammen. [] [] [Klager]: Og han sagde også Det er ikke noget, jeg ved.
Han har ikke fortalt mig det.
Vi har ikke talt om det.
Men jeg er ikke i tvivl [].
[] [Klager]: [] Så blev det tirsdag.
Og jeg døjer med hjertekramper.
Også som følge af det skidt, jeg har.
Og det blev jo selvfølgelig provokeret helt vildt af, at jeg var mega stresset.
Så jeg bliver hentet af en ambulance ved syvtiden om aftenen og bliver kørt på hospitalet. [] Mandag og tirsdag formiddag, og det her er tirsdag aften, der har jeg henholdsvis været hos lægen, hos gynækolog og få lavet keglesnit, og været hos hudlæge og fået fjernet vorter.
Altså nu, det er rigtig, rigtig grimt og ulækkert at snakke om det her, men jeg synes, at når Anne er i røret, så er jeg et rigtig godt eksempel på, at man ikke altid bestemmer. [] Og jeg er faktisk stadig alene, fordi min mand er gået i seng.
Så jeg ringer selv efter en ambulance. [] Det er kl. 19, og kl. 23 skriver min mand og spørger, om jeg har det bedre.
Jeg har selv sagt til ham, at han ikke skulle tage med.
Det vil jeg dog sige til hans forsvar. [] Og jeg siger så, at jeg ikke har nogen strøm på min telefon, og det er den eneste underholdning, jeg har med [] Jeg siger, jeg mangler en oplader til min telefon. [] Radiovært: Kom han så med den? [Klager]: Nej. [] Og så siger han så til mig, at vores mellemste søn, han kører hjemme fra ham lige om lidt, så han kan lige sætte den af hos mig.
 Radiovært: Dér føler du dig meget svigtet.
[Klager]: Hvorefter jeg har vores 21-årige søn siddende oppe hos mig på akutafdelingen i en time eller to og ikke min mand.
For han skal jo op på arbejde i morgen.
[] [Klager]: Summa summarum hvis man skal beskrive, hvad det er, jeg savner, er det en eller anden form for erkendelse af, at det, man har gjort, ikke er okay [] Selvom han siger, jamen det ville jeg jo ikke.
Og jeg vil ikke have hende.
Og det er bare sex [] som om vi ikke har noget sexliv derhjemme. [] [] Af podcasten Nattevagten 11-07-2018 (2) fremgår blandt andet:
[] [Tidskode 04:20] Radiovært: [] Hvad har du gjort i de her fire måneder? Hvordan har du? Har det bare været sådan ren overlevelse dag til dag eller? [Klager]: Jamen, det har været ren overlevelse. [] [] [Klager]: Jeg føler bare, at jeg har haft en mand, som også er indrettet specielt.
Og jeg har givet ham al den snor og al den line, som han har haft brug for.
Fordi, at han er iværksætter med stort I.
Projektmager.
Der skal ske nogle ting, og der skal foregå nogle ting, der skal udvikles ting [] [] [Klager]: [] Jeg lod mig indlægge på psykiatrisk afdeling, fordi jeg fik det rigtig dårligt.
Radiovært: Hvordan dårligt? [Klager]: Jeg kunne ikke huske Altså, jeg var nærmest ved at blive spøgelsesbillist.
Ikke sådan at jeg var egentlig deprimeret.
Det var jeg sådan set ikke i tvivl om.
Men jeg kunne ikke huske, hvor jeg var henne, og hvor jeg skulle hen, og hvad jeg var midt i [] Radiovært: Indlagde du dig selv? [Klager]: Ja, det gjorde jeg.
 Radiovært: Hvad lagde op til det? Altså, der skal jo være noget til at få lov til at komme ind.
[Klager]: [] Jeg fik en veninde til at køre mig op på psykiatrisk skadestue og sagde, at jeg kan ikke stå inde for mig selv lige nu.
Forstået på den måde at jeg ikke ved, om jeg går ud foran en bil om fem minutter, eller om jeg slår min mand ihjel.
Radiovært: Havde du de følelser i det? [Klager]: Ja, det havde jeg.
Og jeg følte, at jeg var ved at miste kontrollen over mig selv, og det kunne jeg ikke lide. [] [] [Klager]: Det er ligesom budskabet, når Anne siger, at man er egoistisk, når man gør noget andet, og det er jeg bare ikke enig i.
Fordi jeg synes, at man skal strække sig langt, rigtig langt.
Men det er ikke altid, at man ender med at have et valg.
[] [Klager] klagede den 11. juli 2018 til Radio24syv over udsendelsen.
Klagen blev afvist samme dag af Radio24syv. [Klager]s klage over Radio24syvs afslag er modtaget i Pressenævnet den 20. juli 2018.
2 Parternes synspunkter 2.1 [Klager]s synspunkter Samtykke [Klager] har oplyst, at hun, forud for sin medvirken i den påklagede podcast, ikke tidligere havde været live igennem i radioen.
Radiomedarbejderen, som tog imod [Klager]s opkald, spurgte hende, om hun havde ringet ind før.
Selvom hun svarede nej til dette, fik hun ikke yderligere information.
Det kom derfor fuldstændig bag på [Klager], at hun er blevet en del af Nattevagtens podcasts.
 [Klager] har anført, at hun af Radio24syv ikke blev behørigt oplyst om konsekvenserne og udstrækningen af sin deltagelse i radioprogrammet. [Klager] har ikke på noget tidspunkt givet sit samtykke til at deltage ud over live i radioen på det pågældende tidspunkt.
Hertil har [Klager] bemærket, at når man ringer ind til en radio, kan man ikke som en naturlig del af en live deltagelse i et ikke-nyhedsprogram gå ud fra, at det man siger vil blive brugt i en podcast, som er tilgængelig på internettet ubegrænset herefter.
Ikke alene er disse podcasts tilgængelige på Radio24syvs hjemmeside, men de kan tillige deles via de sociale medier, mail mv.
Altså har et simpelt opkald til live radio vidtrækkende konsekvenser for den enkelte person.
 [Klager] har anført, at det er i strid med god presseskik, at hun ikke blev behørigt oplyst om rækkevidden af sin medvirken i live-udsendelsen, og at Radio24syv dermed ikke havde sikret sig et samtykke til sin handling.
Sletning  punkt B. 8 [Klager] har henvist til ovenstående synspunkter og oplyst, at Radio24syv, som følge af hendes henvendelse, har fjernet hendes navn fra udsendelserne.
Dette er for [Klager] dog ikke tilstrækkeligt, da man  hvis man kender [Klager]  fortsat vil vide, at det er hende, som fremgår af udsendelserne. [Klager] ønsker derfor at få fjernet de påklagede podcasts.
2.2 Radio24syvs synspunkter Samtykke Radio24syv har om programmet Nattevagten oplyst, at programmet sendes live og er baseret på samtaler mellem lytterne og programmets vært ofte om meget personlige forhold og historier.
De mest interessante uddrag af det tre timer lange program redigeres sammen til et såkaldt Highlightprogram, og både originaludgaven og Highlight stilles til rådighed for brugerne som podcast, hvilket er krævet i Radio24syvs sendetilladelse.
For så vidt angår den konkrete sag har Radio24syv anført, at [Klager], som er myndig og ved sine fulde fem, frivilligt deltog i radioprogrammet.
Emnet for programmet var klart oplyst, og [Klager] deltog ad to omgange, fordi den første del af samtalen måtte afbrydes af timenyheder.
Der var ikke tale om et simpelt spontant opkald til et radioprogram, idet klager havde hørt den tidligere samtale i programmet, på hvilken baggrund hun uopfordret ringede ind.
Hertil har Radio24syv oplyst, at [Klager] modtog præcis samme information og introduktion til at medvirke som alle andre, der frivilligt ringer ind, og som af programmets redaktør anses for at være både myndig og i stand til at overskue sine handlinger.
Radio24syv har herefter bemærket, at radio er at sammenligne med andre medier  aviser, tidsskrifter og tv  og at man som medvirkende naturligvis har krav på at få oplyst den sammenhæng, man indgår i.
Men det er Radio24syvs absolutte udgangspunkt, at medvirkende i et radioprogram  som i andre medier  må forvente, at de optages, og at det udsendte/publicerede kan gøres til genstand for genudsendelse.
Uanset om de i første omgang medvirker live eller i et forproduceret radioprogram.
På samme måde vil et avisinterview være tilgængeligt også dagen efter, at avisen er udgivet, og dets indhold vil kunne læses igen og igen.
For Radio24syv er en genudsendelse af et radioprogram helt ligestillet med en podcast.
Blot er den ene genudsendelsesform besluttet af mediet  den anden (podcasten) besluttes af brugeren.
Hertil har Radio24syv afvist, at deltagelse live i et ikke-nyhedsprogram indebærer særlige rettigheder for den medvirkende, herunder at indholdet ikke kan gøres til genstand for genudsendelse.
Sletning  punkt B. 8 Radio24syv har oplyst, at mediet har det principielle standpunkt, at der skal gøre sig helt særlige forhold gældende, før udsendt indhold bortredigeres.
I særlige tilfælde tager Radio24syv hensyn til, om de medvirkende efterfølgende henvender sig og enten fortryder deres medvirken, eller om de i sammenhængen har sagt ting, der kan skade dem eller andre.
I den konkrete sag har Radio24syv på anmodning redigeret [Klager]s navn ud af programmets podcastudgave, selvom hun efter eget ønske medvirkede med sit fulde navn i førstegangsudsendelsen.
[Klager] bidrog i programmet med sin dybt personlige beretning, men fortællingen fremstår i podcasten i anonymiseret form og uden, at der efter Radio24syvs opfattelse fremkommer påstande eller udsagn, som kan anses for skadelige for tredjepart.
Der gør sig derfor ikke helt særlige forhold gældende, som for Radio24syv kan begrunde en bortredigering af [Klager]s medvirken.
Radio24syv kan således på ingen måde anerkende, at [Klager] har krav på at få bortredigeret hele samtalen med den begrundelse, at den er optaget og gjort til genstand for genudsendelse i form af podcast.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Martin Lavesen, Hans Peter Blicher, Ulrik Holmstrup og Marlene Borst Hansen.
God presseskik Samtykke til medvirken [Klager] har klaget over, at hendes medvirken i radioprogrammet Nattevagten blev gjort tilgængelig som podcast, uden at hun var blevet informeret herom, hvorfor hun ikke havde givet samtykke hertil.
Det er Pressenævnets opfattelse, at et gyldigt samtykke som minimum skal være frivilligt, specifikt og informeret.
Det vil sige, at personen ikke må have afgivet sit samtykke under tvang eller pres, ligesom vedkommende skal være vidende om, at der samtykkes til offentliggørelse, og være klar over, hvad udsendelsen omhandler.
Der er ingen formkrav til samtykke, eksempelvis skriftlighed.
Samtykket kan gives såvel skriftligt som stiltiende.
På baggrund af sagens oplysninger lægger Pressenævnet til grund, at [Klager] frivilligt medvirkede i radioprogrammet Nattevagtens udsendelse, der blev bragt mellem klokken 00.00 og 03.00 den 11. juli 2018, og at hun var klar over, i hvilken sammenhæng, hendes udtalelser indgik i live-udsendelsen.
Det er af Radio24syv ikke bestridt, at [Klager] ved sin opringning til mediet ikke blev oplyst om, at radioprogrammet efterfølgende ville blive gjort tilgængelig som podcast på Radio24syvs hjemmeside.
Som sagen er oplyst, lægger Pressenævnet endvidere til grund, at de påklagede podcasts indhold, bortset fra at [Klager]s navn efterfølgende er bortredigeret, svarer til indholdet af den konkrete live-udsendelse.
 Pressenævnet finder, at [Klager]s samtykke til at deltage i live-udsendelsen af radioprogrammet Nattevagten, der blev bragt den 11. juli 2018, må betragtes som gyldigt, idet hun findes at have medvirket frivilligt med viden om, hvordan hendes udtalelser ville indgå programmet, og at programmet ville blive offentliggjort.
Nævnet finder, at det havde været hensigtsmæssigt, hvis [Klager] ved opringningen til Radio24syv var blevet oplyst om, at radioprogrammet, som hun medvirkede i, efterfølgende ville blive gjort tilgængelig som podcast.
Nævnet finder imidlertid, at man ved deltagelse i et radioprogram, uanset om programmet sendes live, må forvente, at programmet bliver optaget af mediet, og at udtalelserne derved vil kunne bringes i mediet på andre tidspunkter i samme kontekst som i den oprindelige udsendelse.
På den baggrund finder nævnet, at [Klager], ved at give sit samtykke til at medvirke i Nattevagten den 11. juli 2018, stiltiende gav samtykke til, at hendes udtalelser kunne bringes efterfølgende i mediet i en sammenhæng svarende til den i live-udsendelsen, i dette tilfælde som podcast.
På den baggrund udtaler Pressenævnet ikke kritik af Radio24syv for at bringe [Klager]s medvirken i radioprogrammet Nattevagten som podcast uden at orientere hende herom.
Sletning  punkt B. 8 [Klager] har klaget over, at Radio24syv har afvist at bortredigere hendes medvirken i de påklagede podcasts.
 Til støtte for sin anmodning om sletning har [Klager] anført, at hun ikke har givet samtykke til at medvirke i radioprogrammet Nattevagten ud over på tidspunktet, hvor hun var igennem i live-udsendelsen den 11. juli 2018. [Klager] har samtidig anført, at det ikke er tilstrækkeligt, at Radio24syv har bortredigeret hendes navn fra udsendelserne, da man  hvis man kender [Klager]  fortsat vil vide, at det er hende, som fremgår af udsendelserne.
Generelt om punkt B. 8 Det følger af de vejledende regler for god presseskik, at meddelelser, som er offentliggjort i digitale medier, ofte vil være tilgængelige længe efter, at de er publiceret.
Efter anmodning til mediet kan tilgængeligheden af sådanne tidligere offentliggjorte, følsomme eller private oplysninger hindres, i det omfang det er muligt og skønnes rimeligt, jf. punkt B. 8.
 Medier kan afindeksere, dvs. ændre instruksen til søgemaskiner, så søgemaskiner ophører med at henvise til artiklen, anonymisere, dvs. ændre i artikelteksten så eksempelvis et personnavn anonymiseres, eller helt afpublicere en artikel, dvs. fjerne artiklen fra hjemmesiden.
 Det er nævnets opfattelse, at anvendelse af punkt B. 8 i de vejledende presseetiske regler og muligheden for at meddele et medie kritik for ikke at imødekomme en anmodning om afindeksering, anonymisering eller afpublicering som udgangspunkt kun bør anvendes, når der er tale om oplysninger, som er særligt belastende for den person, der er omtalt.
Den konkrete sag I radioprogrammet Nattevagten ringer lyttere ind og snakker med radioværten om konkrete emner.
Udsendelsen, som ligger til grund for de påklagede podcasts, omhandler emnet skilsmisser.
Om baggrunden for sin opringning til radioprogrammet fortæller [Klager] blandt andet følgende i podcasten Nattevagten 11-07-2018 (1):
[Tidskode 22:36] Og anledningen til, at jeg ringer op overhovedet, det var Anne.
Fordi, at jeg jo langt hen ad vejen er rigtig enig med hende.
At det vil sige, at ægteskab og familie og børn er noget, man skal kæmpe for.
For det er også et projekt, man har valgt. [] Lige nu står jeg midt i, at jeg er ved at blive skilt.
Efter sølvbrylluppet.
[] Lige fyldt 50. Tre store børn.
Og når Anne siger sådan nogle ting.
Det var det, der fik mig til at ringe.
Som sagt er jeg rigtig enig med hende.
Men nogle gange så havner man i en situation, hvor man ikke synes, at man har noget valg I løbet af samtalen fortæller [Klager] flere personlige oplysninger blandt andet om baggrunden for sit valg om skilsmisse og om sit helbred.
Pressenævnet finder, at oplysninger om helbredsmæssige forhold som udgangspunkt må betragtes som værende særligt belastende for den omtalte person.
Som anført ovenfor er [Klager] imidlertid blevet anonymiseret i de påklagede podcasts.
Samtidig er det efter Pressenævnets opfattelse kun muligt for en snæver kreds, der må antages i forvejen at have kendskab til [Klager] og skilsmissesagen, at identificere [Klager], hvorfor eventuelle skadevirkninger må anses for begrænsede.
Henset hertil, samt til at [Klager] frivilligt fremkom med de omtalte helbredsoplysninger, finder Pressenævnet efter en samlet vurdering ikke anledning til at udtale kritik af Radio24syv for ikke at have bortredigeret [Klager]s medvirken i de påklagede podcasts.
