Fremsat den 20. oktober 2020 af Andreas Steenberg (RV), Samira Nawa (RV), Sofie Carsten Nielsen (RV) og Katrine Robsøe (RV) Forslag til folketingsbeslutning om fortsat ret til ophold for ægtefæller til og børn af udenlandske arbejdstagere, der opnår dansk indfødsret Folketinget pålægger regeringen i indeværende folketingssamling at fremsætte forslag om, at ægtefæller til og børn af udenlandske arbejdstagere bevarer deres ret til ophold i Danmark, selv om den udenlandske arbejdstager opnår dansk indfødsret.
Bemærkninger til forslaget I dag kan der meddeles opholds- og arbejdstilladelse til en medfølgende ægtefælle til en udenlandsk arbejdstager, hvis kravet om retsgyldigt ægteskab eller fast samliv og selvforsørgelse er opfyldt.
Ligeledes kan børn af en udenlandsk arbejdstager med opholdstilladelse efter udlændingelovens § 9 a, stk. 2, opnå opholdstilladelse, hvis selvforsørgelse dokumenteres.
Denne adgang til at opnå opholdstilladelse gælder dog kun, så længe den udenlandske arbejdstager er udlænding.
Hvis vedkommende opnår dansk indfødsret, mister medfølgende ægtefælle og børn deres opholdstilladelse, da opholdstilladelse efter udlændingelovens § 9 kun gives til medfølgende familie til en udlænding.
Fortsat ret til ophold Forslagsstillerne ønsker, at det skal kunne betale sig at integrere sig.
Det savner mening, at personer, som bidrager til Danmark, skal tvinges til at vælge imellem dansk indfødsret og at bo sammen med deres familie.
 Forslagsstillerne mener, at ægtefæller og børn med opholdstilladelse efter udlændingelovens § 9 som medfølgende familie til en udenlandsk arbejdstager skal bevare deres ret til ophold i Danmark, selv om den udenlandske arbejdstager opnår dansk indfødsret.
Skriftlig fremsættelse Andreas Steenberg (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fortsat ret til ophold for ægtefæller til og børn af udenlandske arbejdstagere, der opnår dansk indfødsret.
(Beslutningsforslag nr.
B 32) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
