Skriftlig fremsættelse (11. november 2010) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om etablering af den selvejende institution Udbetaling Danmark (Lovforslag nr.
L 57) Lovforslaget er første led i den lovgivningsmæssige udmøntning af aftalen om samling af den objektive sagsbehandling som er en del af aftalen mellem regeringen og Dansk Folkepart om genopretning af dansk økonomi fra maj 2010.
 Regeringen og KL har som led i aftalen om kommunernes økonomi for 2011 aftalt at samle en del af kommunernes sagsbehandling i en ny myndighed fra 2012.
 Det foreslås, at den nye myndighed får navnet Udbetaling Danmark.
 Med dette forslag etableres Udbetaling Danmark som en selvejende institution med egen bestyrelse.
 Dette forslag skal ses i lyset af, at der i 2011 fremsættes yderligere lovforslag om en lang række forhold, der skal gælde for Udbetaling Danmark, herunder de præcise arbejdsopgaver, regnskabsmetoder, tilsyn, sagsbehandlingsregler osv.
 Det foreslås, at Arbejdsmarkedets Tillægspension forestår administrationen af Udbetaling Danmark.
 Udbetaling Danmark skal overtage størstedelen af kommunernes sagsbehandlingsopgaver med beregning og udbetaling på følgende områder: Folkepension, førtidspension, boligstøtte, barseldagpenge og børnebidrag.
 Det følger af forslaget, at kommunerne fortsat skal varetage de opgaver, der forudsætter personlig kontakt med borgerne, ligesom kommunernes borgerservice kan være borgernes indgang til Udbetaling Danmark.
Samlingen af sagsbehandlingen vil på sigt medføre mindre kommunale omkostninger til administration.
Besparelserne tilfalder kommunerne, der derved tilføres et betydeligt beløb til opretholdelse og udvikling af den kommunale service.
 Samling af sagsbehandlingsopgaverne vil som følge af stordriftsfordele muliggøre en effektivisering af administrationen, hvorved der kan spares knap 300 mio. kr. om året, når samlingen af opgaverne er fuldt indfaset.
 Hertil kommer en endnu ikke opgjort besparelse ved, at én samlet instans over tid kan opnå mere gunstige kontrakter på de relevante it-systemer.
 Loven foreslås at træde i kraft dagen efter offentliggørelse i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
