Bekendtgørelse om  

 bioanalytikeruddannelsen I medfør af § 5, stk.1-3, og § 11, stk. 2 og 3, i  

 lov nr. 481 af 31. maj 2000 om mellemlange videregående uddannelser og  

 § 6, stk.1-3, i lov om selvejende institutioner for videregående  

 uddannelser m.v., jf. lovbekendtgørelse nr. 684 af 11. juli 2000  

 fastsættes:
Kapitel 1 Uddannelsens formål og varighed § 1. Formålet med  

 bioanalytikeruddannelsen er at kvalificere de studerende til efter endt  

 uddannelse at fungere selvstændigt som bioanalytiker og herunder  

 indgå i et tværfagligt samarbejde.
Uddannelsen skal kvalificere  

 de studerende til at kunne fungere inden for de laboratoriemedicinske  

 specialer i sundhedsvæsenet og beslægtede virksomheder gennem  

 tilegnelse af analytiske, praktiske og etiske færdigheder.
 Stk. 2. De studerende skal kvalificere sig til at:
 1)	Kombinere viden om faglige, teoretiske, etiske,  

 arbejdsmiljømæssige og organisatoriske forhold samt metodiske  

 overvejelser med analytiske og praktiske færdigheder i forbindelse med  

 planlægning, udvikling,  udførelse, dokumentation og  

 kvalitetssikring og -kontrol af biomedicinske analyser.
 2)	Udvise ansvarlighed og forståelse for etiske problemstillinger  

 i forbindelse med patientbehandling, diagnostik samt ved biomedicinske  

 forsøg i det tværfaglige samarbejde med øvrige  

 sundhedsgrupper.
 3)	Anvende og implementere tidssvarende teknologier og metoder  

 samt vurdere hensigtsmæssigheden heraf.
 4)	Indgå i samarbejde med patienten, pårørende,  

 kolleger og med andre faggrupper uafhængigt af kulturel og sproglig  

 baggrund.
 5)	Igangsætte og indgå i arbejdsmæssige  

 sammenhænge, hvor der udføres forsknings- og  

 udviklingsarbejde.
 6)	Fortsætte i teoretisk og klinisk kompetencegivende  

 videreuddannelse efter afsluttet grunduddannelse.
 § 2. Uddannelsen til bioanalytiker foregår  

 ved uddannelsesinstitutioner med godkendt studieordning.  

 Uddannelsesinstitutionerne er ansvarlige for bioanalytikeruddannelsen i sin  

 helhed, hvilket indebærer ansvar for indhold, sammenhæng og  

 koordinering af uddannelsens teoretiske og kliniske uddannelseselementer.
Stk. 2. Bioanalytikeruddannelsen er en semesteropdelt  

 uddannelse, der er normeret til 3 ½ studenterårsværk eller 210  

 ECTS-point.
Et studenterårsværk er en fuldtidsstuderendes arbejde  

 i 1 år.
Et studenterårsværk svarer til 60 point i European  

 Credit Transfer System (ECTS-point). Hvert semester varer 18-24 uger.
Stk. 3. Uddannelsen skal være afsluttet senest 6  

 år efter studiestart.
Uddannelsesinstitutionerne kan, hvor der  

 foreligger usædvanlige forhold, dispensere herfra.
§ 3. Uddannelsen giver ret til betegnelsen  

 professionsbachelor i medicinsk laboratorieteknologi.
Betegnelsen på  

 engelsk er Bachelor Degree in Medical Laboratory Technology (B.M.L.T.).
Kapitel 2 Uddannelsens tilrettelæggelse og indhold § 4. Uddannelsen tilrettelægges i forhold  

 til hovedområderne i det bioanalytiske virksomhedsfelt, så der  

 etableres en vekselvirkning og kombination mellem teoretisk videntilegnelse  

 og praktisk færdighedsdannelse.
§ 5. Uddannelsen tilrettelægges med stigende  

 sværhedsgrad og kompleksitet gennem forløbet.
Fagenes placering,  

 omfang og indhold prioriteres i forhold til de bioanalytiske  

 problemstillinger i uddannelsen.
 § 6. Nationale og internationale  

 forskningsresultater fra det bioanalytiske og andre områder, der er  

 relevante for professionen, integreres i størst muligt omfang i  

 undervisningen.
§ 7. I uddannelsen indgår tværfaglige  

 elementer svarende til mindst 8 ECTS-point, der skal indgå i  

 såvel den teoretiske som den kliniske undervisning.
Hvert element skal  

 arrangeres i samspil med mindst en af de samarbejdsparter, der er relevante  

 for faggruppen.
 Stk. 2. I uddannelsens teoretiske og kliniske dele  

 indgår undervisningsformer og læringsmiljøer, der udvikler  

 de studerendes selvstændighed, evne til refleksion, kritisk analyse  

 samt evne til at skabe faglig fornyelse.
Stk. 3. I uddannelsen vægtes arbejds- og  

 undervisningsformer, der fremmer diskussion af faglige problemstillinger og  

 nyeste forskningsresultater, således at de studerende gennem refleksion  

 og analyse udvikler evne til at se såvel faglige som tværfaglige  

 sammenhænge samt til at vurdere enkelterfaringer i forhold til  

 større meningssammenhænge.
Endvidere skal der lægges  

 vægt på arbejds- og undervisningsformer, der stiller krav til den  

 studerendes samarbejdsevne, handlekompetence, selvstændighed og evne  

 til at klarlægge, diskutere og problematisere faglige  

 spørgsmål og udviklingstendenser, herunder evne til at  

 planlægge og udføre forsøgsrækker og analyser samt  

 til at se udviklingsmuligheder inden for faget.
§ 8. I uddannelsen indgår, i det omfang det  

 er relevant for det pågældende fagområde, undervisning i  

 miljømæssige problemstillinger og i samspillet mellem  

 forskellige kulturformer.
Uddannelsen skal endvidere bidrage til at fremme de  

 studerendes personlige udvikling samt bidrage til at udvikle deres interesse  

 for og evne til aktiv medvirken i et demokratisk samfund.
 § 9. Uddannelsen omfatter en teoretisk  

 undervisningsdel svarende til 135 ECTS-point og en klinisk undervisningsdel  

 svarende til 75 ECTS-point, hvoraf de 60 ECTS-point fordeles på  

 perioder på mindst 15 ECTS-point.
Stk. 2. I uddannelsen indgår en valgfri del svarende til  

 26 ECTS-point.
I den valgfri del indgår det afsluttende  

 bachelorprojekt, der har et omfang på 20 ECTS-point.
Gennem  

 arbejdet med bachelorprojektet skal de studerende erhverve sig  

 kvalifikationer inden for bioanalytisk udviklingsarbejde.
I projektet  

 behandles en selvvalgt problemstilling inden for bioanalyse og med anvendelse  

 af videnskabelig metode.
Problemstillingen godkendes af  

 uddannelsesinstitutionen.
 Stk. 3. De studerende kan med institutionens godkendelse  

 vælge at afløse op til 15 ECTS- point med et teoretisk eller  

 klinisk relevant forløb for uddannelsen til bioanalytiker uden for  

 studieordningens rammer.
 § 10. Uddannelsen består af følgende  

 emneområder:
1)	Natur- og sundhedsvidenskabelige basisfag, der skal skabe grundlag  

 for tilegnelse af biomedicin og biomedicinsk laboratorieteknologi samt give  

 en teoretisk og praktisk viden som fundament for, at de studerende kan  

 beskrive, formulere, analysere og bearbejde problemstillinger inden for  

 bioanalytikerfaget.
Den teoretiske og praktiske viden opnås ved en  

 vekselvirkning mellem teoretisk undervisning og praktiske øvelser.
I  

 emneområdet indgår bl.a.: Statistik, fysik, kemi, biokemi,  

 molekylærbiologi, genetik, cellebiologi, anatomi, fysiologi, histologi,  

 immunologi, farmakologi.
Emneområdet skal have et omfang svarende til  

 60 ECTS-point.
2) Biomedicin og biomedicinsk laboratorieteknologi, der  

 integrerer og bygger på de natur- og sundhedsvidenskabelige basisfag.
I  

 biomedicin lægges der vægt på patofysiologi, og der skabes  

 sammenhæng mellem sygdom (sygdomsgrupper) og det biomedicinske  

 analysearbejdes resultater og betydning i forbindelse med diagnose og  

 behandling af patienter.
Den biomedicinske laboratorieteknologi omfatter alle  

 analyseprincipper inden for biomedicinen.
Inden for de forskellige  

 analyseprincipper sker der en fordybelse i repræsentative  

 analysemetoder, herunder udvikling af metode og kvalitet.
I biomedicin og  

 biomedicinsk laboratorieteknologi indgår den kliniske undervisning,  

 hvor teori og praktik forankres i hinanden.
Området skal kvalificere  

 den færdiguddannede bioanalytiker til at kunne arbejde  

 selvstændigt og ansvarligt inden for bioanalytikerfaget, herunder til  

 at kunne udføre udviklingsarbejde og deltage i forskning.
I  

 emneområdet indgår bl.a.: Klinisk biokemi, klinisk fysiologi,  

 nuklearmedicin, klinisk immunologi, klinisk mikrobiologi, diagnostisk  

 cytologi, patologisk anatomi, patofysiologi og sygdomslære, enzymologi,  

 immunologisk teknologi, molekylærgenetisk teknologi, histokemi,  

 databearbejdning og resultatvurdering, kvalitetssikring og -udvikling,  

 medicinsk teknologivurdering og arbejdsmiljø. Emneområdet skal  

 have et omfang svarende til 130 ECTS-point.
3) Forskningsmetodik, samfundsvidenskab og humaniora, der skal  

 udvikle de studerendes evner til kritisk at vurdere kvantitative og  

 kvalitative forskningsmetoder.
Emneområdet skal desuden belyse  

 placeringen af bioanalytikerens arbejdsfelt i sundhedssystemet, såvel  

 organisatorisk som ansvarsmæssigt, samt udvikle de studerendes evner  

 til at kunne deltage aktivt og konstruktivt i debatter om  

 sundhedsvæsenet, herunder bioanalytikerfagets udvikling.
Endelig skal  

 de studerende kvalificere sig til at kunne varetage en professionel  

 patientkontakt.
I emneområdet indgår bl.a.: Videnskabsteori,  

 forskningsmetodik, sundhedsvæsenets organisation,  

 sundhedsøkonomi, sundhedsinformatik, psykologi, kommunikation og etik.  

 Emneområdet skal have et omfang svarende til 20 ECTS-point.
§ 11. Målet med den kliniske undervisning er  

 at skabe sammenhæng mellem teoretisk og praktisk kundskab og derved  

 sikre professionsbasering og praksisnærhed.
Den kliniske undervisning  

 tilrettelægges med progression fra det observerende til det  

 reflekterende og selvstændigt udøvende i forbindelse med  

 træning af grundlæggende kompetencer, hvor de studerende bl.a.  

 udfører analyser på patienter eller patientmateriale.
Stk. 2. Den kliniske undervisning, der udgør 75  

 ECTS-point, foregår på godkendte laboratoriemedicinske afdelinger  

 med bioanalytisk virksomhed, jf. dog § 9, stk. 3. Det påhviler det  

 kliniske undervisningssted at udarbejde beskrivelse af det kliniske  

 undervisningsforløb.
Beskrivelsen skal godkendes af  

 uddannelsesinstitutionen.
De studerende har pligt til at deltage i den  

 kliniske uddannelse efter regler fastsat i studieordningen.
 Stk. 3. Gennem uddannelsen på de laboratoriemedicinske  

 afdelinger får de studerende en dybere forståelse for og  

 færdigheder i at udføre såvel de analytiske som præ-  

 og postanalytiske analyseprocedurer, der aktuelt anvendes i laboratorierne.  

 Nærmere regler om den kliniske undervisning samt kriterier for  

 godkendelse af kliniske uddannelsessteder fastsættes i  

 studieordningen.
Kapitel 3 Eksamen m.v.
§ 12. Uddannelsen indeholder 4 eksterne  

 prøver, af hvilke en prøve placeres inden udgangen af 2.  

 semester og tilrettelægges, så den bredt afprøver  

 væsentlige områder af 1. års undervisning.
Herudover  

 placeres en ekstern prøve i 7. semester, bachelorprojektet.  

 Placeringen af de øvrige eksterne prøver og eventuelle interne  

 prøver fastsættes i studieordningen.
Bachelorprojektet  

 bedømmes ved en mundtlig prøve.
Der gives en samlet karakter  

 for det skriftlige arbejde og præstationen ved prøven.  

 Prøven er individuel.
Stk. 2. Kliniske undervisningsperioder af mere end 6 ugers  

 sammenhængende varighed bedømmes.
Der gives bedømmelsen  

 Bestået/ Ikke bestået.
Bedømmelsen sker ved intern  

 prøve.
 Stk. 3. De eksterne og interne prøver, der ligger i  

 studiets tre første år, skal være bestået,  

 før de studerende kan afslutte bachelorprojektet.
 Stk. 4. For eksamen, herunder prøveformer,  

 bedømmelse, eksamensbevis, klage over eksamen m.v. gælder i  

 øvrigt reglerne i bekendtgørelse om eksamen ved visse  

 videregående uddannelser under Undervisningsministeriet  

 (eksamensbekendtgørelsen), bekendtgørelse om karakterskala og  

 anden bedømmelse samt bekendtgørelse om censorinstitutionen for  

 visse videregående uddannelser under Undervisningsministeriet  

 (censorbekendtgørelsen).
Kapitel 4 Studieordning § 13. Institutionen fastsætter inden for  

 bekendtgørelsens rammer nærmere regler for uddannelsen i en  

 studieordning.
 Stk. 2. Studieordningen skal indeholde regler om:
 1)	Mål for samt indhold og tidsmæssigt omfang af de enkelte  

 fag samt fagenes placering og bedømmelse i studieforløbet.  

 Omfanget af fagene fastsættes i ECTS-point, jf. § 10.
 2)	Mål, indhold, tidsmæssigt omfang, placering,  

 tilrettelæggelse og bedømmelse af den kliniske undervisning, jf.  

 § 11 og § 12.
 3)	Godkendelse af kliniske undervisningssteder, jf. § 11.
 4)	Beskrivelse af undervisnings- og arbejdsformer i uddannelsen,  

 herunder IT i undervisningen, jf. § 7.
 5)	Den valgfri del, jf. § 9, stk. 2.
 6)	Udarbejdelse af bachelorprojektet, jf. § 9, stk. 2.
 7)	Obligatorisk deltagelse i den kliniske undervisning, jf.  

 § 11.
 8)	Merit, jf. § 16.
 9)	Beskrivelse af hovedområderne i virksomhedsfeltet, jf.  

 § 4.
 10)	Internationalisering.
 Stk. 3. Udover regler fastsat i henhold til denne  

 bekendtgørelse indeholder studieordningen regler fastsat i henhold til  

 eksamensbekendtgørelsen.
 § 14. Det skal af studieordningen fremgå, at  

 institutionen, hvor det er begrundet i usædvanlige forhold, kan  

 dispensere fra regler i studieordningen, der alene er fastsat af  

 institutionen.
Stk. 2. Ved udarbejdelsen af studieordningen deltager en  

 repræsentant for de studerende og en repræsentant for de kliniske  

 undervisningssteder.
Ved væsentlige ændringer af studieordningen  

 tager institutionen kontakt til aftagerrepræsentanter og indhenter en  

 udtalelse fra censorformandskabet, jf. censorbekendtgørelsen.  

 Studieordningen koordineres med studieordningerne fra de øvrige  

 uddannelsessteder, så der sikres en ensartet kvalitet af uddannelsen  

 på landsplan.
Studieordningen, herunder væsentlige  

 ændringer i denne, træder i kraft ved studieårets  

 begyndelse og skal indeholde overgangsregler.
Censorformandskabet skal  

 orienteres om studieordningen og ændringer heri.
 Stk.3. Gældende studieordninger skal være offentligt  

 tilgængelige på institutionens hjemmeside.
Kapitel 5 Andre regler § 15. Skift til samme uddannelse ved anden  

 institution kan først ske efter 1. studieår, og efter at 1.  

 eksterne prøve er bestået.
Institutionen kan dispensere herfra,  

 såfremt der foreligger usædvanlige forhold.
 § 16. Beståede uddannelseselementer ved en  

 institution, der udbyder uddannelsen efter denne bekendtgørelse,  

 ækvivalerer de tilsvarende uddannelseselementer ved andre  

 uddannelsesinstitutioner.
Stk. 2. Institutionen kan herudover i hvert enkelt  

 tilfælde eller ved regler i studieordningen godkende, at  

 gennemførte uddannelseselementer fra en anden dansk eller udenlandsk  

 videregående uddannelse, der er bestået efter reglerne herom,  

 træder i stedet for uddannelseselementer eller dele heraf, der er  

 omfattet af denne bekendtgørelse.
Afgørelsen træffes  

 på grundlag af en faglig vurdering af ækvivalensen mellem de  

 berørte uddannelsesdele.
 § 17. Uddannelsesinstitutionen kan beslutte, at en  

 studerende skal afbryde eller ophøre med uddannelsen på de  

 kliniske undervisningssteder, hvis det er åbenbart, at den studerende  

 på grund af vedvarende somatisk eller psykisk sygdom eller  

 diagnosticerede personlighedsforstyrrelser, misbrug eller lignende ikke kan  

 fungere forsvarligt i relation til patienten.
§ 18. Undervisningsministeriet kan godkende  

 fravigelse af bekendtgørelsen som led i forsøg.
Samtidig  

 fastsættes forsøgets varighed og rapporteringsformen.
 § 19. Ministeriet træffer afgørelse  

 om at dispensere fra bekendtgørelsen, når det er begrundet i  

 usædvanlige forhold, bortset fra de tilfælde, der er nævnt  

 i § 2, stk. 3, § 9, stk. 3, § 15 og § 16,  

 stk. 2.
§ 20. Institutionens afgørelser i henhold  

 til bekendtgørelsen kan indbringes for Undervisningsministeriet,  

 når klagen vedrører den i § 17 beskrevne situation eller  

 vedrører retlige spørgsmål.
Klagen indgives til  

 institutionen.
Institutionen videresender klagen til ministeriet ledsaget af  

 en udtalelse.
Institutionen giver klageren lejlighed til inden for en frist  

 af mindst 1 uge at kommentere udtalelsen.
Kommentarerne medsendes til  

 ministeriet.
 Stk. 2. Fristen for at indgive klage efter stk.1, er 2 uger  

 fra den dag, afgørelsen er meddelt klageren.
Kapitel 6 Ikrafttræden og overgangsregler § 21. Bekendtgørelsen træder i kraft  

 den 1. september 2001 og har virkning for studerende, der begynder på  

 uddannelsen den 1. september 2001 eller senere.
 Stk. 2. Samtidig ophæves bekendtgørelse nr. 705  

 af 24. august 1995 om hospitalslaborantuddannelsen, jf. dog stk. 3.
 Stk. 3. Studerende, der er begyndt på  

 hospitalslaborantuddannelsen før den 1. september 2001, har ret til at  

 færdiggøre uddannelsen efter reglerne i bekendtgørelse  

 nr. 705 af 24. august 1995.
 Stk. 4. Institutionen fastsætter overgangsregler for de  

 studerende, der i medfør af stk. 3 har ret til at  

 færdiggøre uddannelsen efter de hidtidige regler, men som  

 ønsker at færdiggøre uddannelsen efter reglerne i  

 nærværende bekendtgørelse.
