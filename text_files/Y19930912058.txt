 Udtalt, at det er en betingelse for, at tilsynsmyndighederne kan  

 anvende sanktioner, at der foreligger den fornødne klarhed vedrørende  

 ulovligheden, dvs. at der ikke må være rimelig tvivl om, at lovgivningen er  

 tilsidesat.
Det vil sædvanligvis være afgørende for tilsynsmyndighedernes  

 vurdering af lovligheden, at der foreligger en udtalelse fra vedkommende  

 ressortmyndighed.
Ressortmyndigheden vil blive anmodet om at udtale sig om  

 dels, hvorvidt der foreligger en klar ulovlighed, dels hvorvidt myndigheden i  

 det konkrete tilfælde finder anvendelse af sanktioner påkrævet.
Hvis der  

 foreligger en utvetydig udtalelse fra ressortmyndigheden, vil den i  

 almindelighed blive lagt til grund og forpligte tilsynsmyndighederne til at  

 gribe ind i overensstemmelse hermed.
Endvidere udtalt på baggrund af to udtalelser fra ressortmyndigheden,  

 at en kommunes praksis med afvisning af boligsøgende med flygtningestatus til  

 almennyttigt boligbyggeri, var klart ulovligt.
Henset til, at  

 kommunalbestyrelsen efter at være blevet gjort bekendt hermed havde fastholdt  

 denne praksis, fandt Indenrigsministeriet det påkrævet at gennemtvinge, at  

 denne praksis bragtes til ophør.
Betingelserne for at anvende tvangsbøder  

 over for de medlemmer af kommunalbestyrelsen, som var ansvarlige for  

 undladelsen af at lovliggøre praksis, var derfor efter Indenrigsministeriets  

 opfattelse opfyldte.
Det forhold, at kommunalbestyrelsen måtte anlægge  

 retssag mod ressortmyndigheden, fandtes ikke i den konkrete sag at kunne  

 tillægges betydning.
Endelig udtalt, at Indenrigsministeriet var af den opfattelse, at  

 tilsynsrådet i den konkrete sag var forpligtet til at træffe beslutning om  

 anvendelse af tvangsbøder, og at det ville være klart ulovligt, såfremt  

 tilsynsrådet undlod at opfylde denne forpligtelse.
Ministeriet gav i denne  

 forbindelse udtryk for, at såfremt tilsynsrådet skulle træffe beslutning om  

 ikke at anvende tvangsbøder, var ministeriet indstillet på at gennemtvinge en  

 ændret beslutning ved anvendelse af tvangsbøder over for tilsynsrådets  

 medlemmer.
Tilsynsrådet for Københavns Amt Nannasgade 28 2200 København N I brev af 21. juli 1993 anmodede Boligministeriet, Bygge- og  

 Boligstyrelsen, Tilsynsrådet for Københavns Amt om at foretage det videre  

 fornødne i anledning af, at Hvidovre Kommune uberettiget afviser flygtninge,  

 der ønsker at leje en lejlighed i det almennyttige byggeri i kommunen.
 På tilsynsrådets møde den 31. juli 1993 besluttede flertallet af rådets  

 medlemmer, at de ikke på det foreliggende grundlag kunne godkende, at der  

 blev pålagt medlemmerne af Hvidovre Kommunalbestyrelse tvangsbøder, men at  

 der skulle indhentes en udtalelse fra Indenrigsministeriet om lovligheden af  

 kommunalbestyrelsens beslutning.
I brev af 2. august 1993 anmodede Tilsynsrådet for Københavns Amt herefter  

 Indenrigsministeriet om en udtalelse.
Tilsynsrådet fremsendte samtidig sagens  

 akter.
 Det fremgår af sagens akter, at Bygge- og Boligstyrelsen i 1992 afgav en  

 række udtalelser om Hvidovre Kommunes praksis med afslag til boligsøgende  

 flygtninge, foranlediget af klager over kommunens konkrete afgørelser.
I foråret 1993 foretog styrelsen en undersøgelse af, hvordan 3  

 københavnske forstadskommuner, heriblandt Hvidovre, praktiserer deres  

 godkendelsesordninger for boligsøgende til almennyttigt byggeri.
Det kom i  

 den forbindelse frem, at Hvidovre Kommune praktiserer en ordning, hvorefter  

 der generelt sker en afvisning af flygtninge.
Hvidovre Kommunalbestyrelse, Økonomiudvalget, anførte i en besvarelse af  

 25. marts 1993 til Boligministeriet, at afvisning af flygtninge sker  

 »under henvisning til fordelingsplanen for flygtninge i Københavns Amt  

 hvoraf det fremgår, at Hvidovre kommune ikke skal have boligplaceret flere  

 flygtninge i perioden 1991 til 1993«.
I besvarelsen er endvidere anført,  

 at afvisningen sker med »usikker hjemmel«.
 I ovennævnte brev af 21. juli 1993 fra Bygge- og Boligstyrelsen til  

 Tilsynsrådet for Københavns Amt fremgår bl.a.: »...
Dansk Flygtningehjælp har tidligere overfor styrelsen oplyst, at der ikke  

 eksisterer en sådan fordelingsplan.
Derimod har Dansk Flygtningehjælp over  

 for Hvidovre kommune tilkendegivet, at Dansk Flygtningehjælp ikke som  

 organisation er aktivt boligsøgende i Hvidovre kommune i årene 1991-1993.
 Bygge- og Boligstyrelsen udtalte som nævnt i 1992 i 5 tilfælde til  

 Hvidovre kommunalbestyrelse m.fl., at det er styrelsens opfattelse, at  

 såfremt boligsøgende med flygtningestatus på eget initiativ har fået tilbudt  

 en almennyttig bolig, skal disse naturligvis behandles på lige fod med andre  

 boligsøgende i kommunen.
 Styrelsen har endvidere overfor kommunen bemærket, at efter styrelsens  

 opfattelse ville en aftale som den anførte være i strid med gældende regler,  

 idet der ikke kan indgås en aftale af den nævnte art, hvorved bestemte  

 grupper udelukkes fra at søge bolig i almennyttigt boligbyggeri. ...
 Hvidovre kommune har ved skrivelse af 23.4.1993 svaret, at man i det hele  

 henholder sig (til) kommunens redegørelse af 25.3.1993.
 På udtalelser af 20.7.1993 i pressen fra Hvidovre kommunes borgmester  

 Britta Christensen har styrelsen forstået, at Hvidovre kommunalbestyrelse vil  

 fortsætte sin praksis med afvisning af flygtninge.
 Efter Bygge- og Boligstyrelsens opfattelse er der tale om en praksis, som  

 er i strid med lov om boligbyggeri, § 14, stk. 1, sammenholdt med § 14, stk.  

 6. Den sidstnævnte bestemmelse indeholder i sidste punktum en regel,  

 hvorefter boligsøgende flygtninge kun kan afvises af kommunalbestyrelsen,  

 såfremt kommunen efter reglerne i lov om individuel boligstøtte kan afslå at  

 yde støtte.
Selv om den endelige afgørelse af, om kommunalbestyrelsens fremgangsmåde  

 er lovlig, hører under domstolene, skal Bygge- og Boligstyrelsen anmode  

 tilsynsrådet om at foretage det videre fornødne, jfr. lov om kommunernes  

 styrelse, § 61. ...« Foranlediget af henvendelsen fra Bygge- og Boligstyrelsen meddelte  

 formanden for Tilsynsrådet for Københavns Amt på rådets vegne i brev af 22.  

 juli 1993 Hvidovre Kommunalbestyrelse, at der efter tilsynsrådets opfattelse  

 var det fornødne grundlag til stede for at anvende de i den kommunale  

 styrelseslovs § 61 omhandlede sanktioner.
 Hvidovre Kommunalbestyrelse behandlede sagen på et ekstraordinært  

 kommunalbestyrelsesmøde den 28. juli 1993. Dagsordenspunktet var formuleret  

 således:
»Skal kommunalbestyrelsen fastholde sin hidtidige praksis om  

 afvisning af de boligsøgende med flygtningestatus?» Den efterfølgende afstemning viste, at 9 kommunalbestyrelsesmedlemmer  

 stemte for forslaget, mens 8 stemte imod. 4 medlemmer var fraværende på grund  

 af ferie eller sygdom.
 Tilsynsrådet for Københavns Amt behandlede efterfølgende sagen på et  

 ekstraordinært møde den 31. juli 1993. Af brevet af 2. august 1993 fra  

 tilsynsrådet til Indenrigsministeriet fremgår bl.a. følgende vedrørende  

 udfaldet af tilsynsrådets behandling af sagen:
»Et flertal af rådets medlemmer (Ove Bjerregaard-Madsen, Finn  

 Jørgensen og Peter Valenius) fastslog, at de ikke på det foreliggende  

 grundlag kunne godkende, at der pålægges medlemmer af Hvidovre  

 kommunalbestyrelse tvangsbøder.
Flertallet besluttede, at  der meddeles Hvidovre Kommunalbestyrelse en frist til inden 1.  

 september 1993 at træffe beslutning om at indbringe spørgsmålet om  

 lovligheden af den fulgte praksis for retten, samt at  der indhentes en udtalelse fra Indenrigsministeriet om  

 lovligheden af kommunalbestyrelsens beslutning, idet Bygge- og  

 Boligstyrelsens lange reaktionstid, vejledende udtalelser i 1992 og senest  

 skrivelsen af 21. juli 1993 ikke skønnes tilstrækkeligt klart at give udtryk  

 for, at kommunens fremgangsmåde er ulovlig.
Et mindretal af rådets medlemmer (Allan Schneidermann og Henning Strøm)  

 fandt, at der forelå et tilstrækkeligt grundlag til at fastslå, at kommunens  

 praksis med afvisning af flygtninge er ulovlig, og de fandt derfor, at  

 betingelserne for at anvende tvangsbøder overfor de 9  

 kommunalbestyrelsesmedlemmer var opfyldt.
Det ene medlem (Allan  

 Schneidermann) fandt, at tvangsbøderne først skulle bringes i anvendelse med  

 virkning fra 1. september 1993, således at kommunalbestyrelsen havde mulighed  

 for at behandle sagen påny og ændre sin beslutning, medens det andet medlem  

 (Henning Strøm) fandt, at tvangsbøderne skulle have virkning straks.
Han  

 fremhævede, at et tilsynsråd efter hans opfattelse havde pligt til at reagere  

 og reagere straks over for en ulovlighed af den foreliggende karakter.
Under henvisning til ovenstående skal man anmode Indenrigsministeriet om  

 den af rådets flertal ønskede udtalelse.« Indenrigsministeriet fandt det herefter rettest i brev af 2. august 1993  

 at anmode Bygge- og Boligstyrelsen om en supplerende udtalelse for at  

 tilvejebringe det fornødne grundlag for vurderingen af spørgsmålet om  

 anvendelse af tvangsbøder over for medlemmerne af tilsynsrådet.  

 Indenrigsministeriet henviste i den forbindelse til en dom afsagt af Østre  

 Landsret den 22. januar 1991 vedrørende Ishøj Kommune.
I brev af 3. august 1993 er Bygge- og Boligstyrelsen fremkommet med en  

 supplerende udtalelse.
I udtalelsen er bl.a. anført:
 »Bygge- og Boligstyrelsen har i skrivelse af 21.7.1993 til  

 Tilsynsrådet (og i 1992 gentagne gange over for Hvidovre kommune) redegjort  

 for, at den fordelingsplan for flygtninge i Københavns Amt, som kommunen  

 begrunder sin afvisning af flygtninge med, ifølge oplysninger fra Dansk  

 Flygtningehjælp ikke eksisterer.
 Styrelsen har endvidere bemærket, at efter styrelsens opfattelse ville en  

 aftale som den anførte hvorefter Hvidovre kommune ikke skal have  

 boligplaceret flere flygtninge i en periode, være i strid med gældende  

 regler, idet der ikke kan indgås en aftale af den nævnte art, hvorved  

 bestemte grupper udelukkes fra at søge bolig i almennyttigt boligbyggeri.
Styrelsen har herved henvist til boligbyggerilovens § 14, stk. 1, som  

 bl.a. indeholder hovedprincippet om, at ledige lejligheder af selskabet skal  

 anvises til boligsøgende som er optaget på en venteliste i selskabet og som  

 har behov for almennyttige boliger af den pågældende art.
Styrelsen har  

 endvidere henvist til boligbyggerilovens § 14, stk. 6, hvori det udtrykkeligt  

 er fastsat, at boligsøgende flygtninge kun kan afvises, såfremt kommunen  

 efter reglerne i lov om individuel boligstøtte kan afslå at yde støtte.
Styrelsen skal endelig henvise til Østre Landsrets dom af 22.1.1991,  

 vedrørende Ishøj kommunes nægtelse af godkendelse af overdragelse af en ledig  

 lejlighed i et almennyttigt boligselskab, begrundet i den boligsøgendes  

 nationalitet.
Som nævnt i Indenrigsministeriets ovennævnte skrivelse udtalte  

 Landsretten, at kommunen havde varetaget et hensyn, der ikke fandtes hjemmel  

 til i § 14 i lov om boligbyggeri og Boligministeriets bekendtgørelse om  

 almennyttige boligselskaber, hvilke bestemmelser måtte ses i sammenhæng med  

 loven om forbud mod forskelsbehandling på grund af race m.v.
 På denne baggrund er styrelsen af den opfattelse, at Hvidovre kommunes  

 praksis kan betegnes som en klar ulovlighed.
Styrelsen finder endvidere, at Hvidovre kommunes ulovlige praksis har  

 alvorlige konsekvenser for de berørte boligsøgende og derfor må bringes til  

 ophør hurtigst muligt.
Man skal derfor henholde sig til styrelsens tidligere  

 anmodning om, at Tilsynsrådet bringer de i styrelseslovens § 61 nævnte  

 sanktionsmuligheder i anvendelse.« I denne anledning skal Indenrigsministeriet udtale følgende:
 I den foreliggende situationen er Indenrigsministeriet ikke almindelig  

 klagemyndighed i forhold til tilsynsrådet.
Indenrigsministeriet kan imidlertid som følge af sagens karakter reagere i  

 medfør af § 61 a i lov om kommunernes styrelse (lovbekendtgørelse nr. 526 af  

 22. juni 1993). Det følger af denne bestemmelse, at indenrigsministeren kan  

 anvende de samme foranstaltninger over for et tilsynsråds ulovlige  

 beslutninger eller undladelser, som et tilsynsråd kan anvende over for en  

 kommunalbestyrelse.
Indenrigsministeren kan således anvende sanktioner over  

 for et tilsynsråd, hvis tilsynsrådet handler (klart) ulovligt, og anvendelse  

 af sanktioner i det konkrete tilfælde må anses for påkrævet.  

 Indenrigsministeriet har endnu ikke haft behov for at udnytte denne adgang  

 til at anvende sanktioner over for (medlemmer af) et tilsynsråd.
 § 61 a, stk. 1, har følgende ordlyd:
»§ 61 a.
Indenrigsministeren kan anvende de foranstaltninger, der er  

 nævnt i § 61, stk. 1-4, over for et tilsynsråds ulovlige beslutninger eller  

 undladelser. § 61, stk. 5, finder tilsvarende anvendelse på tilsynsrådets  

 medlemmer.« I § 61, stk. 1-4, er anført de sanktioner, som et tilsynsråd kan anvende  

 over for en kommunalbestyrelse, (og som Indenrigsministeriet kan anvende over  

 for et tilsynsråd):
»§ 61. Har kommunalbestyrelsen truffet en beslutning, der strider mod  

 lovgivningen, kan tilsynsmyndigheden sætte beslutningen ud af kraft.
Under  

 behandlingen af sagen kan tilsynsmyndigheden midlertidigt suspendere den  

 pågældende beslutning.
Er beslutningen bragt til udførelse, kan den dog kun  

 suspenderes eller sættes ud af kraft, hvis 1) en part over for tilsynsmyndigheden skriftligt fremsætter begæring  

 herom, 2) der ikke efter anden lovgivning er en klageinstans og 3) væsentlige hensyn, særlig til private interesser, ikke taler herimod.
 Stk. 2. Undlader kommunalbestyrelsen at udføre en foranstaltning, som den  

 efter lovgivningen har pligt til at udføre, kan tilsynsmyndigheden pålægge de  

 medlemmer af kommunalbestyrelsen, som er ansvarlige for undladelsen,  

 tvangsbøder.
 Stk. 3. Tilsynsmyndigheden kan anlægge erstatningssag mod et  

 kommunalbestyrelsesmedlem, som er ansvarlig for, at kommunen er påført et  

 tab.
Stk. 4. Tilsynsmyndigheden kan frafalde sagsanlæg mod, at det pågældende  

 medlem inden en fastsat frist indbetaler et nærmere angivet beløb til  

 kommunen.
Ved beløbets fastsættelse kan der tages hensyn til den udviste  

 skyld, skadens størrelse og omstændighederne i øvrigt.
Dersom medlemmer  

 indvilliger i at betale beløbet og indbetaler dette inden den fastsatte  

 frist, kan der ikke fremsættes yderligere erstatningskrav mod den  

 pågældende.« Det er såvel i administrativ praksis som i domspraksis antaget, at det er  

 en betingelse for, at tilsynsmyndighederne kan anvende de ovennævnte  

 sanktioner, at der foreligger den fornødne klarhed vedrørende ulovligheden,  

 dvs. at der ikke må være rimelig tvivl om, at lovgivningen er tilsidesat.
 Det vil sædvanligvis være afgørende for tilsynsmyndighedernes vurdering af  

 lovligheden, at der foreligger en udtalelse fra vedkommende  

 ressortministerium - her Boligministeriet, Bygge- og Boligstyrelsen.  

 Ressortministeriet vil blive anmodet om at udtale sig om dels, hvorvidt der  

 foreligger en klar ulovlighed, dels hvorvidt ressortministeriet i det  

 konkrete tilfælde finder anvendelse af sanktioner påkrævet.
 Hvis der foreligger en utvetydig udtalelse fra ressortmyndigheden, vil den  

 i almindelighed blive lagt til grund og forpligte tilsynsmyndighederne til at  

 gribe ind - om fornødent ved at anvende sanktioner for at gennemtvinge en  

 lovliggørelse.
 § 14, stk. 1, 1. pkt. og stk. 6, i lov om boligbyggeri (lovbekendtgørelse  

 nr. 135 af 25. februar 1992 med senere ændringer), hvortil Bygge- og  

 Boligstyrelsen har henvist i sine udtalelser om sagen, har følgende ordlyd:
 »§ 14. Ledige lejligheder skal af selskabet anvises til boligsøgende,  

 som er optaget på en venteliste i selskabet, og som har behov for  

 almennyttige boliger af den pågældende art....
Stk. 6. Såfremt ledige lejligheder i medfør af stk. 1 eller 5 stilles til  

 rådighed for flygtninge, jf. § 65 i lov om individuel boligstøtte, finder  

 regler i stk. 2 vedrørende kommunens betaling af leje og garanti for  

 opfyldelse af boligtagerens forpligtelser over for boligselskabet til at  

 istandsætte boligen ved fraflytning tilsvarende anvendelse.
Overdragelsen  

 skal godkendes af kommunalbestyrelsen.
Den boligsøgende kan kun afvises,  

 såfremt kommunen efter reglerne i lov om individuel boligstøtte kan afslå at  

 yde støtte.
 § 65 i lov om individuel boligstøtte (lovbekendtgørelse nr. 87 af 23.  

 februar 1993 med senere ændringer), har følgende ordlyd:
»§ 65. Reglerne i dette kapitel finder anvendelse for personer, der  

 søger om boligstøtte inden for de første 3 år efter, at de har fået  

 opholdstilladelse efter bestemmelserne i udlændingelovens §§ 7, 8 og 9, stk.  

 2, nr. 2.« På baggrund af Bygge- og Boligstyrelsens udtalelse af 21. juli 1993,  

 hvortil styrelsen i udtalelsen af 3. august 1993 i det hele har kunnet  

 henholde sig, er Indenrigsministeriet af den opfattelse, at Hvidovre Kommunes  

 praksis med afvisning af boligsøgende med flygtningestatus til almennyttigt  

 boligbyggeri, er klart ulovlig.
Når endvidere henses til Hvidovre Kommunalbestyrelses beslutning af 28.  

 juli 1993, hvor den ulovlige praksis blev fastholdt, findes det efter  

 Indenrigsministeriets opfattelse påkrævet at gennemtvinge, at denne praksis  

 bringes til ophør.
Betingelserne i den kommunale styrelseslovs § 61, stk. 2,  

 for at anvende tvangsbøder over for de medlemmer af Hvidovre  

 Kommunalbestyrelse, som er ansvarlige for undladelsen af at lovliggøre  

 praksis, findes derfor at være til stede.
 Indenrigsministeriet er således af den opfattelse, at Tilsynsrådet for  

 Københavns Amt efter lovgivningen er forpligtet til at træffe beslutning om  

 anvendelse af tvangsbøder over for de medlemmer af Hvidovre  

 Kommunalbestyrelse, der stemte for beslutningen om at fastholde den ulovlige  

 praksis på mødet den 28. juli 1993. Det vil derfor være klart ulovligt,  

 såfremt tilsynsrådet undlader at opfylde denne forpligtelse.
 Det forhold, at Hvidovre Kommunalbestyrelse måtte anlægge retssag inden 1.  

 september 1993, bør efter Indenrigsministeriets opfattelse ikke i det  

 foreliggende tilfælde tillægges betydning for afgørelsen af spørgsmålet om,  

 hvorvidt sanktioner skal bringes i anvendelse over for medlemmerne af  

 kommunalbestyrelsen.
 Det bemærkes herved, at Indenrigsministeriet kan tiltræde det anførte i  

 Bygge- og Boligstyrelsens udtalelse vedrørende den alvorlige konsekvens med  

 hensyn til indgreb i boligsøgende flygtninges adgang til en almennyttig  

 bolig, som er en følge af Hvidovre Kommunes praksis.
 På denne baggrund skal Indenrigsministeriet anmode om, at Tilsynsrådet for  

 Københavns Amt snarest indkaldes til et ekstraordinært møde for at tage  

 stilling til spørgsmålet om anvendelse af tvangsbøder over for medlemmer af  

 Hvidovre Kommunalbestyrelse.
 Såfremt tilsynsrådet træffer beslutning om  ikke  at anvende  

 tvangsbøder, skal Indenrigsministeriet anmode om navn og adresse på de  

 medlemmer af tilsynsrådet, der har stemt imod beslutningen eller har undladt  

 at stemme, idet ministeriet i så fald er indstillet på at gennemtvinge en  

 ændret beslutning ved at pålægge de nævnte medlemmer tvangsbøder, jf. § 61 a  

 i lov om kommunernes styrelse.
 Der henvises til j.nr. 1993-951/167-11.
 Boligministeren, Bygge- og Boligstyrelsen og Hvidovre Kommunalbestyrelse  

 har modtaget kopi af dette brev.
Med venlig hilsen Birte Weiss /Henrik Grunnet (* 1)Lov om kommunernes styrelse med kommentarer, 1991, side 210-228.
