Fremsat den 31. oktober 2000 af  

 Frank Aaen (EL) og Helge Bo Jensen (EL) Forslag til folketingsbeslutning om begrænsning af dommeres bijob Folketinget opfordrer regeringen til at fremsætte de  

 nødvendige lovforslag og foretage fornødne administrative  

 ændringer, der sikrer, at dommere kun kan udøve  

 indtægtsgivende bierhverv i et omfang, der ikke overstiger en fast  

 procentdel af deres normale dommerindtægt.
Bemærkninger til forslaget Beslutningsforslaget er en lettere revideret  

 genfremsættelse af beslutningsforslag nr.
B 136 fra  

 folketingsåret 1999-  

 2000. (Se Folketingstidende 1999-  

 2000, tillæg A side 7449 og side 7450. Beslutningsforslaget nåede  

 ikke at komme til førstebehandling, inden samlingen sluttede).  

 Forslaget er ikke blevet mindre aktuelt, efter at rigsrevisior afleverede sit  

 notat til statsrevisorerne om problemstillinger i forbindelse med  

 højesteretsdommeres bibeskæftigelse.
Notatet, der er dateret den  

 29. september 2000 og omdelt i Retsudvalget på alm. del -  

  bilag 9, er optrykt som bilag 1 til beslutningsforslaget.
 Enhedslisten ønsker ikke at forhindre dommere i  

 fagligt at beskæftige sig med juridiske sager eller opgaver uden for  

 deres normale arbejdstid.
Med domstolsreformens bestemmelser om at sikre  

 offentligheden indsigt i viden om dommernes bierhverv er det efter  

 forslagsstillernes opfattelse blevet tydeligt, at dommerne ikke vælger  

 at tage bijob alene ud fra en juridisk interesse, men i høj grad  

 også ud fra en økonomisk interesse.
Store udefrakommende  

 indtægtskilder skal ikke kunne skabe tvivl om dommernes  

 uafhængighed, eller om de tidsmæssigt kan overkomme deres  

 dommergerning.
Under den senere tids debat i medierne er det kommet frem,  

 at dommerstanden i bred almindelighed ikke udøver  

 indtægtsgivende bierhverv, men at dette er koncentreret hos dommere hos  

 landets højeste domstol.
Denne tendens er klart bekræftet af  

 rigsrevisors notat, jf. bilag 1. Efter forslagsstillernes opfattelse  

 harmonerer dette ikke med domstolsreformens intentioner om at udvide den  

 samfundsmæssige indsigt ved domstolene.
De mange bierhverv forekommer  

 også uheldige i lyset af de ventetider, der findes ved landsretterne og  

 Højesteret.
Forslagsstillerne ønsker ikke at begrænse  

 dommernes muligheder for at påtage sig hverv, som en lang række  

 konkrete love forudsætter de deltager i.
Forslagsstillerne  

 ønsker heller ikke at begrænse det private  

 voldgiftsområde.
Beslutningsforslaget har først og fremmest til  

 hensigt at befordre tillid til retsplejen gennem en  

 indtægtsmodificering og sikre, at omfanget af bijob ikke sår  

 tvivl om domstolenes uafhængighed.
 Gennem en modificering af dommernes indtægt ved  

 bierhverv mener forslagsstillerne, at man styrker den spredning og bredde i  

 dommernes samfundsmæssige indsigt, som var en af Folketingets  

 intentioner med domstolsreformen.
Skriftlig fremsættelse Frank Aaen (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om begrænsning  

 af dommeres bijob.
(Beslutningsforslag nr.
B 31).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
Bilag 1 RIGSREVISIONEN København, den 29. september 2000 Udvidet notat til statsrevisorerne  

 om  

 problemstillinger i forbindelse med højesteretsdommernes  

 bibeskæftigelse I.
Indledning 1. På statsrevisormødet den 17. november 1999  

 blev jeg anmodet om i et notat at redegøre for dommernes  

 biindtægter, og for hvilke tiltag Finansministeriets publikation  

 »Statsansattes biindtægter« ville give  

 Højesteretspræsidenten og Domstolsstyrelsen anledning til.
2. Finansministeriets publikation vedrører samtlige  

 dommeres bibeskæftigelse i 1997. Det fremgår af publikationen, at  

 højesteretsdommerne i gennemsnit i 1997 havde indtægter ved  

 bijob, der svarede til 95% af lønnen i hovedstillingen.
For  

 præsidenter, landsdommere, retsformænd og byretsdommere udgjorde  

 de gennemsnitlige indtægter ved bijob henholdsvis 34%, 24%, 30% og 13%  

 af lønnen i hovedstillingen.
Da det især er  

 højesteretsdommerne, der har meget store biindtægter, har jeg  

 koncentreret min undersøgelse herom.
Til brug for udarbejdelsen af  

 notatet har jeg gennemgået oversigten over højesteretsdommernes  

 indberetninger om indtægtsgivende bibeskæftigelse i 1999, der er  

 offentligjort på domstolenes hjemmeside på Internettet.  

 Oversigten omfatter også hverv, der ikke har medført  

 indtægt i 1999, men som senere eventuelt kan medføre en  

 indtægt.
 Endvidere har jeg brevvekslet med både  

 Højesterets præsident og med Domstolsstyrelsen.
II.
Højesteretsdommernes bijob 3. Efter retsplejelovens § 47 må en dommer kun  

 med tilladelse af Præsidentrådet, der består af  

 præsidenterne for de kollegiale retter, have fast indtægtsgivende  

 beskæftigelse ved siden af hovedstillingen.
I maj 2000 har  

 Præsidentrådet på Internettet offentliggjort en  

 redegørelse for indberetningerne om dommeres indtægtsgivende  

 bibeskæftigelse i 1999. Det fremgår af redegørelsen, at  

 Præsidentrådet efter Rådets praksis ikke skal give  

 tilladelse til hverv, der ifølge lovgivningen skal indehaves af  

 dommere eller jurister, der opfylder betingelserne for at blive udnævnt  

 til dommer.
Det er derfor kun en mindre del af dommernes samlede  

 bibeskæftigelse, Præsidentrådet giver tilladelse til.
 Præsidentrådet vil senere udsende et notat om  

 sin konkrete praksis ved behandlingen af ansøgninger om tilladelse til  

 fast indtægtsgivende bibeskæftigelse.
Det er ikke Præsidentrådet, der foretager  

 udpegning af dommere til de enkelte hverv.
I det omfang henvendelsen ikke kan  

 rettes direkte til de enkelte dommere, foretages udpegningen til hvervet af  

 vedkommende retspræsident eller for så vidt angår  

 byretsdommere ofte af Dommerforeningen.
4. Efter retsplejelovens § 47a skal en dommer hvert  

 år inden den 1. februar afgive indberetning til vedkommende  

 præsident om de indtægtsgivende hverv, som den  

 pågældende i det forudgående kalenderår har varetaget  

 ved siden af hovedstillingen.
Denne regel indførtes ved lov nr. 402 af  

 26. juni 1998, der trådte i kraft 1. juli 1999. I år er det  

 således første gang, der indgives de nævnte  

 indberetninger.
Indberetningerne skal indeholde oplysning om hvervets art og  

 hvervgiveren, dog ikke i voldgiftssager.
I disse sager oplyses navnene  

 på de advokater eller andre, som har repræsenteret parterne, samt  

 hvorledes dommeren er udpeget.
Disse oplysninger er undergivet aktindsigt.  

 Dommerne skal endvidere afgive indberetning om indtægten ved de enkelte  

 hverv.
Retspræsidenterne har valgt at offentliggøre  

 oplysningerne på Domstolenes hjemmeside på Internettet.
Det fremgår af de offentliggjorte oplysninger, at  

 antallet af bijob for dommere i Højesteret udgjorde 525 i 1999. Heraf  

 vedrørte 229 voldgift og 178 vedrørte faglig voldgift, dvs. at  

 voldgiftssagerne udgør ca. 88% af det samlede antal bijob.
Af de  

 resterende 118 bijob er 47 bijob inden for undervisning og  

 forfattervirksomhed, og 47 bijob er offentlige hverv.
De sidste 24 bijob  

 fordeler sig på 10 bijob i fondsbestyrelser, 9 bijob i offentlig  

 godkendte private klagenævn og 5 andre bijob.
 De 525 bijob er meget skævt fordelt mellem dommerne.  

 Den højesteretsdommer, der har flest bijob, har 101;  

 højesteretsdommeren med færrest bijob har 2.  

 Højesteretsdommerne havde i 1999 i gennemsnit ca. 25 bijob.
 Som oven for nævnt omfatter oversigten også  

 bijob, der ikke har medført indtægter i 1999.
III.
Højesteretspræsidentens redegørelse 5. Højesteretspræsidenten har ud fra de ikke  

 offentligt tilgængelige oplysninger om højesteretsdommernes  

 indtægter ved bibeskæftigelse udarbejdet en sammenfatning  

 vedrørende højesteretsdommernes biindtægter i 1999.
 Biindtægterne udgjorde i 1999 80% af lønnen i  

 hovedstillingen, dvs. forholdsvis lidt mindre end i 1997.
De samlede indtægter ved højesteretsdommernes  

 bijob fremgår af nedenstående oversigt.
På baggrund af de  

 offentligt tilgængelige oplysninger om antallet af bijob, jf. pkt. 4,  

 har Rigsrevisionen foretaget en beregning af de gennemsnitlige indtæger  

 pr. bijob i 1999.
Højesteretsdommernes biindtægter i 1999 Samlet indtægt Gennemsnit  

 pr. bijob Afrundede beløb i kr.
Særlige domstole 940.000 59.000 Offentlige råd og nævn 1.790.000 69.000 Lovforberedende udvalg 520.000 105.000 Offentligt godkendte private klagenævn 1.120.000 125.000 Voldgift bygge/anlæg 790.000 5.100 Faglige voldgifter 1.030.000 5.800 Almindelige voldgifter 2.520.000 34.000 Undervisnings/forfattervirksomhed 1.640.000 36.000 Fondsbestyrelser 490.000 62.000 Andet 260.000 51.000 I alt 11.110.000 21.000 Det kan udledes af oversigten, at ca. 30% af de samlede  

 indtægter ved bibeskæftigelse vedrører offentlige hverv,  

 dvs. deltagelse i lovforberedende arbejde og i offentlige råd og  

 nævn samt som formand og næstformænd i Arbejdsretten og som  

 formand i Den Særlige Klageret.
Vederlæggelsen af disse hverv  

 afhænger som udgangspunkt af timeforbruget ganget med timesats.
 Ca. 39% af højesteretsdommernes biindtægter  

 stammer fra deltagelse i voldgiftssager, både almindelige  

 voldgiftssager, faglige voldgifter og sager ved Voldgiftsretterne for Bygge-  

 og Anlægsvirksomhed.
Ca. 15% af biindtægterne vedrører  

 undervisnings- og forfattervirksomhed.
Indtægterne som censorer er  

 medregnet i denne kategori.
Ca. 10% angår offentligt godkendte private  

 klagenævn.
 Det fremgår af oversigten, at der er meget store  

 forskelle i den gennemsnitlige aflønning af bijobbene.
6. Højesteretspræsidenten har oplyst, at en  

 afgørende forudsætning for adgangen til bibeskæftigelse  

 er, at denne ikke giver anledning til habilitetsmæssige problemer.  

 Hermed sigtes navnlig til, om enkelte dommere i kraft af  

 bibeskæftigelsen har en sådan tilknytning til personer eller  

 interesser uden for Højesteret, at det kan rejse tvivl om deres  

 uvildige varetagelse af dommerhvervet.
Her tænkes bl.a. på, om  

 enkelte dommere har en sådan forbindelse til bestemte advokater eller  

 advokatkontorer, at det må give anledning til betænkeligheder.  

 Højesteretspræsidentens gennemgang af indberetningerne for 1999  

 giver ham ikke belæg for en sådan antagelse, heller ikke for  

 så vidt angår de dommere, som har haft mange voldgiftssager.
Den  

 igangværende koncentration i de store advokatfirmaer giver ham ikke  

 anledning til at ændre denne vurdering.
7. Højesteretspræsidenten finder ikke, at  

 dommernes varetagelse af bijob har haft negativ indflydelse på arbejdet  

 i Højesteret.
Dette begrundes med, at sagstilgangen har været  

 jævnt stigende i perioden 1991-1999. Dette gælder også for  

 de civile ankesager, som arbejdsmæssigt er de tungeste.
Også  

 antallet af trufne afgørelser i de civile ankesager er steget  

 gennemsnitligt gennem de seneste 8 år.
Fra 1998 til 1999 var stigningen  

 19%.
8. Det er Højesteretspræsidentens vurdering  

 ud fra sin erfaring fra arbejdet i Højesteret, at der ikke ved  

 omlægning af arbejdet kan opnås en væsentlig  

 forøgelse af produktiviteten, da dette vil indebære en betydelig  

 risiko for kvaliteten af arbejdet.
Højesteret træffer som sidste  

 instans afgørelser i ofte komplicerede og betydningsfulde sager.  

 Derfor sætter grundlæggende retssikkerhedsmæssige hensyn  

 grænser for mulighederne for produktivitetsforøgelser.
Der kan  

 dog ikke gives nogen nærmere »dokumentation« for dette.
9. Efter Højesteretspræsidentens opfattelse  

 giver indberetningerne ikke grundlag for et generelt forbud mod, at dommerne  

 har bibeskæftigelse.
Højesteretspræsidenten er endvidere  

 af den opfattelse, at indberetningsordningen har tjent sit formål ved  

 at give offentligheden indsigt i dommernes bibeskæftigelse.
IV.
Højesteretsdommernes initiativer 10. Højesteretspræsidenten finder  

 således ikke, at nogen af højesteretsdommerne er inhabile, at  

 bijobbene har haft negativ indflydelse på dommernes varetagelse af  

 arbejdet i Højesteret, eller at det er muligt at forøge  

 produktiviteten.
Højesterets dommere er opmærksomme på,  

 at den kritik, der har været i forbindelse med offentliggørelsen  

 af indberetningerne, vil kunne have skadelige virkninger for  

 Højesterets omdømme.
Højesterets dommere vil derfor tage  

 en række initiativer med henblik på, at en række af de  

 bijob, der i dag varetages af højesteretsdommere, overføres til  

 dommere i landsretterne og byretterne, og at de resterende bijob fordeles  

 mere jævnt.
Højesterets præsident nævner  

 følgende initiativer:
 Når et hverv som dommer i Arbejdsretten bliver ledigt, vil  

 højesteretsdommerne søge udvirket, at andre end  

 højesteretsdommere inkluderes i kredsen af dommere i Arbejdsretten.  

 Landsorganisationen i Danmark og Dansk Arbejdsgiverforening har i marts 2000  

 givet udtryk for, at Arbejdsrettens formandskab også fremover  

 udgøres af dommere i Højesteret, for at Arbejdsrettens position  

 og omdømme på arbejdsmarkedet ikke svækkes.  

 Hovedorganisationerne håber på Højesterets  

 forståelse herfor og er indstillet på en drøftelse herom,  

 såfremt det ønskes fra Højesterets side.  

 Højesteretspræsidenten har oplyst, at spørgsmålet  

 vil blive taget op, når der bliver en stilling ledig i  

 Arbejdsretten.
 Ved andre offentlige hverv vil man hver gang overveje, om hvervet  

 nødvendigvis bør varetages af en højesteretsdommer.
 Tilsvarende overvejelser vil blive anvendt ved offentlige godkendte  

 private klagenævn.
 Hvervet som opmand i faglige voldgifter er fordelt mellem en lang  

 række dommere, herunder 10 højesteretsdommere.  

 Højesteretsdommerne vil gerne medvirke til en ordning, hvorved  

 antallet af voldgiftssager, der samles hos den enkelte dommer, ikke bliver  

 for stort.
Højesteret har i marts 2000 foreslået  

 Voldgiftsnævnet for Bygge- og Anlægsvirksomhed at udvide antallet  

 af suppleanter, samt at disse udpeges blandt dommere fra andre retter end  

 Højesteret.
Voldgiftsnævnet har svaret, at man er indstillet  

 på at udvide antallet af suppleanter med 4. Voldgiftsnævnet har  

 anmodet By- og Boligministeriet om, at Statutten for Voldgiftsnævnet  

 blev ændret så at antallet af suppleanter blev øget fra 7  

 til 11, hvilket By- og Boligministeriet har godkendt i maj 2000.
 Højesteret vil drøfte med Advokatrådet og andre,  

 om der er mulighed for, at hvervet som formand i de almindelige  

 voldgiftssager fordeles mellem flere dommere.
 Højesteret vil undersøge mulighederne for, at der i  

 videre omfang end tidligere lægges vægt på antallet af  

 anvendte timer ved beregning af honorarer i voldgiftssager.
11. Højesteretspræsidenten anfører, at  

 det i den offentlige debat har været fremført, at det  

 principielt mest korrekte var, at højesteretsdommerne mod en passende  

 lønforhøjelse ikke havde bibeskæftigelse eller i hvert  

 fald ikke i privat regi.
Højesteret vil ikke på forhånd  

 være afvisende for tanken om en mere grundlæggende reform, men  

 Højesteret vil ikke selv tage initiativ eller komme med et udspil til  

 en sådan reform.
V.
Domstolsstyrelsens reaktion 12. Domstolsstyrelsen har oplyst, at man ikke har nogen  

 kompetence i relation til dommeres bierhverv og biindtægter.
Bliver  

 Domstolsstyrelsen imidlertid, som led i sit almindelige virke,  

 opmærksom på, at en dommer har problemer med varetagelsen af sit  

 embede, har Domstolsstyrelsen mulighed for at henlede den  

 pågældende retspræsidents opmærksomhed på  

 sagen.
Der er iværksat en budgetanalyse på  

 domstolsområdet, hvori også indgår arbejdstidsanvendelsen  

 ved retterne.
Domstolsstyrelsen vil, når budgetanalysen foreligger,  

 vurdere, om der er grundlag for at iværksætte initiativer.
 Jeg finder det positivt, at der er iværksat en  

 budgetanalyse, idet jeg betragter opgørelser af arbejdstidsanvendelse  

 som et nødvendigt element, når der fastsættes meningsfulde  

 mål og resultater, og når man skal vurdere målopfyldelse,  

 produktivitet og effektivitet.
 Domstolsstyrelsen har ikke haft bemærkninger til  

 udtalelserne i Højesteretspræsidentens redegørelse til  

 Rigsrevisionen.
VI.
Afsluttende bemærkninger 13. I lovforarbejderne, der førte til  

 domstolsreformen, herunder domstolsudvalgets betænkning, blev det  

 fastslået, at det ikke skulle forbydes dommere at have  

 bibeskæftigelse, men at der i stedet skulle indføres en ordning,  

 så visse oplysninger om bibeskæftigelsen skulle være  

 offentligt tilgængelige.
Denne ordning har synliggjort, at omfanget af  

 især højesteretsdommernes bibeskæftigelse er meget  

 stort.
14. Jeg har noteret, at Højesterets dommere vil  

 tage initiativ til, at en del af deres bibeskæftigelse overføres  

 til dommere i landsretterne og byretterne, og at de øvrige bijob  

 fordeles mere jævnt.
Endvidere har jeg noteret, at bevæggrunden  

 til disse initiativer er, at Højesterets dommere er opmærksomme  

 på, at den kritik, der har været i forbindelse med  

 offentliggørelsen af indberetningerne, vil kunne have skadelige  

 virkninger for Højesterets omdømme, selv om der ikke efter  

 Højesteretspræsidentens opfattelse er grundlag for dette.
 15. Jeg forstår de skitserede initiativer, så  

 der også efter gennemførelsen vil være et betydeligt antal  

 bijob, der vil blive varetaget af dommerne i Højesteret.
 16. Jeg har noteret mig, at  

 Højesteretspræsidenten oplyser, at en afgørende  

 forudsætning for adgangen til bibeskæftigelse er, at denne ikke  

 giver anledning til habilitetsmæssige problemer.
 Højesteretspræsidentens gennemgang af  

 indberetningerne for 1999 har ikke givet denne belæg for, at dette  

 skulle være tilfældet.
 Højesteretspræsidenten finder desuden ikke,  

 at dommernes varetagelse af bijob har haft negativ indflydelse på  

 arbejdet i Højesteret.
 Med hensyn til spørgsmålet om mulighederne  

 for at forøge produktiviteten i Højesteret vurderer  

 Højesteretspræsidenten, at grundlæggende  

 retssikkerhedsmæssige hensyn sætter grænser for  

 mulighederne for produktivitetsforøgelser.
 Jeg kan konstatere, at på den ene side kan  

 højesteretsdommerne efter egen vurdering varetage et betragteligt  

 antal bijob uden problemer, mens Højesteretspræsidenten på  

 den anden side, når der spørges til mulighederne for  

 produktivitetsforbedringer, henviser til at de er begrænsede af hensyn  

 til retssikkerheden.
 17. Højesterets præsident giver udtryk for,  

 at indberetningsordningen i henhold til Retsplejelovens § 47a har tjent  

 sit formål ved at give offentligheden indsigt i dommernes  

 bibeskæftigelse.
Jeg er enig heri.
Jeg har dog bemærket, at  

 vurderingen af bijob kun sker blandt dommerne selv eller deres  

 præsidenter, og jeg finder, at indberetningsordningen, i det omfang der  

 fortsat skal være mulighed for bijob, også bør  

 indebære, at bibeskæftigelsen vurderes eksternt.
Den eksterne  

 vurdering kunne udføres af Domstolsstyrelsen, hvis opgave det  

 ifølge loven bl.a. er at sørge for en forsvarlig og  

 hensigtsmæssig drift af domstolene.
Særligt vedrørende voldgiftssager finder jeg  

 det vigtigt, at der snarest tages et initiativ.
Et af de væsentligste  

 incitamenter til at ønske voldgiftsbehandling af en tvist er, at sagen  

 kan behandles hurtigere af en voldgift.
Det er derfor særligt uheldigt,  

 at dommerne modtager honorar for at medvirke i voldgifter, der konkurrerer  

 med retterne, samtidig med at ventetiden ved retterne er lang.
Det bør  

 overvejes om og i givet fald i hvilket omfang hverv som voldgiftsdommere kan  

 varetages af dommere i lands- eller byretter, ligesom det i denne  

 sammenhæng forekommer naturligt at pege på, at voldgiftssager  

 kunne varetages i privat regi, eventuelt af advokater eller tidligere  

 dommere.
18. Det er min opfattelse, at Højesteret og  

 højesteretsdommernes omdømme bør være hævet  

 over enhver tvivl.
Jeg finder derfor, at hensynet til bredere  

 habilitetsmæssige og retssikkerhedsmæssige hensyn, herunder  

 Højesterets og højesteretsdommernes omdømme, bør  

 føre til ophør af bibeskæftigelse, som ikke  

 vedrører det offentliges helt særlige interesser eller  

 undervisnings- og forfattervirksomhed.
Der kan her være tale om  

 eksempelvis bijob i råd og nævn, hvor særlige  

 samfundsmæssige hensyn efter lovgivningsmagtens vurdering taler for, at  

 højesteretsdommere bør udpegets frem for andre dommere.
