Skriftlig fremsættelse (17. november 2021) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19 (Forlængelse af lovens gyldighed og ophævelse af bemyndigelser om omlagt undervisning og standpunktskarakter på prøvefri skoler) (Lovforslag nr.
L 87) Formålet med lovforslaget er at forlænge nødlovens gyldighed til den 18. april 2022 med mulighed for administrativ forlængelse til den 24. juni 2022.
Forlængelsen af nødloven til den 23. december 2021 skete på baggrund af, at selvom en stor andel af danskerne fra 12 år er færdigvaccinerede mod covid-19, var der på daværende daværende tidspunkt været en væsentlig stigning i antal smittede, herunder i aldersgruppen 5-14-årige, hvoraf mange ikke er vaccinerede.
Smitteudbrud på skoler og uddannelsesinstitutioner mv. kan fortsat medføre store udfordringer for skolernes og uddannelsesinstitutionernes hverdag, børnenes og de unges trivsel samt arbejdsudbuddet og samfundsøkonomien, hvis forældre ikke kan arbejde, fordi de skal passe mindre børn, f.eks. fordi de er smittede mv.
Da smitten blandt de unge forsat er opadgående og primært ses at være drevet af lokale smitteudbrud, er der forsat risiko for, at børn, unge, elever, kursister og deltagere samt dagtilbud, skoler og uddannelsesinstitutioner m.v. vil kunne komme til at stå i en situation, hvor dagtilbud, skoler eller undervisningsinstitutioner m.v. på ny berøres af foranstaltninger i henhold til epidemiloven, der indebærer nedlukninger af enkelte dagtilbud, skoler eller uddannelsesinstitutioner m.v., eller restriktioner, hvorefter det ikke vil være muligt at gennemføre det almindelige tilbud.
Der kan i sådanne situationer være behov for at gennemføre nødundervisning.
 Denne situation er ikke ændret, hvorfor der er behov for en forlængelse af nødloven ud over den 23. december 2021 for at sikre, at der fortsat kan iværksættes nødundervisning og andre foranstaltninger for at afbøde effekter af nedlukninger eller restriktioner i henhold til epidemiloven, der berører dagtilbud, skoler eller uddannelsesinstitutioner.
 Med lovforslaget foreslås derfor, at ophævelsen af nødloven udskydes til den 18. april 2022, da det fortsat er usikkert, hvordan smittetrykket vil udvikle sig over vinteren og foråret.
 Med lovforslaget foreslås endvidere ophævelse af to bemyndigelsesbestemmelser om fastsættelse af regler om omlagt undervisning og adgang til at fastsætte regler om, at der skal gives standpunktskarakterer eller anden form for bedømmelse til elever i prøvefri skoler, da de ikke vurderes nødvendige.
Lovforslaget er blevet sendt i en kort ekstern høring hen over fremsættelsen med frist inden 1. behandlingen, så høringssvarene kan blive oversendt til Børne- og Undervisningsudvalget inden behandlingen i Folketinget.
Høringssvarene vil blive sendt til Folketinget senest torsdag ugen før 1. behandlingen af lovforslaget.
Det foreslås, at lovforslaget kan stadfæstes straks efter vedtagelsen.
Det foreslås, at loven træder i kraft den 23. december 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
