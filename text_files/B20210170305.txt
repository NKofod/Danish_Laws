Bekendtgørelse om støtteordning nr. 3 til lønudgifter til kritisk personale i luftfartsselskaber i anledning af COVID-19-udbruddet I medfør af akt nr. 304 af 24. juni 2021 og tekstanmærkning nr. 121 ad 28.56.04 til § 28 på finanslov for finansåret 2021 fastsættes efter bemyndigelse i henhold til § 16, stk. 1, i bekendtgørelse nr. 2243 af 29. december 2020 om Trafik-, Bygge og Boligstyrelsens  opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter:
Formål § 1. Denne bekendtgørelse fastlægger de nærmere regler for tildeling og udbetaling af støtte til lønudgifter til kritisk personale i luftfartsselskaber for perioden 1. juni 2021 til 30. september 2021.
Stk. 2. Støtteordningens formål er at støtte danske luftfartsselskaber, der udfører passagertransport, ved at bidrage til selskabernes lønudgifter til personale, der er kritisk for at opretholde selskabernes driftstilladelse til erhvervsmæssig flyvning (AOC). Støtten gives i anledning af de vanskeligheder, som luftfartsselskaber har oplevet som følge af COVID-19-udbruddet.
Støtteordningen forlænger tidligere ordninger som udmøntet i bekendtgørelse nr. 1760 af 30. november 2020, som ændret ved bekendtgørelse nr. 1918 af 11. december 2020 og bekendtgørelse nr. 798 af 4. maj 2021.
Anvendelsesområde §  2. Denne bekendtgørelse finder anvendelse for luftfartsselskaber, der pr. 1. oktober 2020 var indehaver af et dansk AOC og som udfører passagertransport, uanset om passagertransporten er helt eller delvist indstillet eller endnu ikke påbegyndt som følge af COVID-19-udbruddet.
 Stk. 2. Følgende virksomheder kan søge støttemidler efter denne bekendtgørelse:
 1) Virksomheder, der ikke var kriseramt den 31. december 2019.
 2) Mikrovirksomheder eller små virksomheder (som defineret i bilag I til den generelle gruppefritagelsesordning, jf. forordning (EU) nr. 651/2014 med efterfølgende ændringer), der allerede var kriseramte pr. 31. december 2019, forudsat at de ikke er underlagt konkursbehandling efter dansk ret, og som ikke har modtaget redningsstøtte eller omstruktureringsstøtte.
3) Mikrovirksomheder eller små virksomheder (som defineret i bilag I til den generelle gruppefritagelsesordning, jf. forordning (EU) nr. 651/2014 med efterfølgende ændringer), der allerede var kriseramte pr. 31. december 2019, og som ikke er underlagt konkursbehandling efter dansk ret, men a) har modtaget redningsstøtte, og på tidspunktet for tildeling af støtte i henhold til denne bekendtgørelse har tilbagebetalt lånet eller bragt garantien til ophør, eller b) har modtaget omstruktureringsstøtte, og på tidspunktet for tildeling af støtte i henhold til denne bekendtgørelse ikke længere er underlagt en omstruktureringsplan.
Definitioner § 3. I denne bekendtgørelse forstås ved:
 1) AOC: Air Operator Certificate (driftstilladelse til erhvervsmæssig flyvning) udstedt til et foretagende til bekræftelse af, at foretagendet har den fornødne sagkundskab og struktur til at varetage sikkerheden i forbindelse med de operationer, der er angivet i certifikatet, jf. de relevante bestemmelser i fællesskabslovgivningen eller national lovgivning, alt efter omstændighederne.
 2) Dansk AOC: AOC, der alene er udstedt af Trafikstyrelsen.
 3) Kriseramt virksomhed: En virksomhed, der er kriseramt efter forordning (EU) nr. 651/2014 med efterfølgende ændringer (gruppefritagelsesforordningen), art. 2, pkt. 18.
 4) Kritisk personale: Personale, der varetager funktioner, som defineret i forordning (EU) nr. 965/2012, forordning (EU) nr. 1321/2014 og Det danske Nationale Sikkerhedsprogram for Civil Luftfart (NASP) hvilket omfatter følgende stillinger:
 a) På OPS (Operations) området:
 i) Accountable Manager (AM).
 ii) Nominated Person Flight OPS (NP Flight OPS).
 iii) Nominated Person Crew Training (NP Crew Training).
 iv) Nominated Person Ground OPS (NP Ground OPS).
 v) Safety Manager.
 vi) Compliance Monitoring Manager.
 b) På Part M (Maintenance) området:
 i) Nominated Person Maintenance (NP Maintenance).
 ii) Quality Manager.
 c) På securityområdet:
 i) Security Manager.
 5) Passagertransport: Flyvning med transport af passagerer mod vederlag og/eller lejeafgift mellem danske lufthavne, mellem danske og udenlandske lufthavne, mellem udenlandske lufthavne samt mellem danske eller udenlandske lufthavne og offshore installationer.
Statslig støtte § 4. Der ydes støtte til lønudgifter til kritisk personale som defineret i § 3, nr. 4, der er nødvendigt for at opretholde selskabernes driftstilladelse til erhvervsmæssig flyvning (AOC) for perioden 1. juni 2021 til 30. september 2021, jf. dog stk. 5.
 Stk. 2. Der kan udbetales støtte til lønudgifter for perioden 1. juni 2021 til 30. september 2021. Hvis en person også bestrider andre jobfunktioner, end de i § 3, nr. 4, nævnte, kan der kun udbetales støtte svarende til den andel af arbejdstiden, der anvendes på de i § 3, nr. 4, nævnte jobfunktioner.
Stk. 3. Størrelsen på støtteordningen til kritisk personale i luftfartsselskaber udgør 26,7 mio. kr.
Støtteordningen gælder for lønudgifter.
Trafikstyrelsen administrerer ordningen, og der er afsat yderligere 0,3 mio. kr. til dækning af administrationsomkostningerne.
 Stk. 4. Hvis der ikke er midler til at imødekomme alle ansøgninger, tildeles midlerne forholdsmæssigt efter det ansøgte beløb.
 Stk. 5. Der kan alene ydes støtte til selskaber, der udfører følgende typer af flyvninger:
 1) Ruteflyvninger med passagerer.
 2) Charterflyvninger med passagerer.
 3) Taxaflyvninger med passagerer.
 Stk. 6. Der kan alene ydes støtte til følgende lønudgifter:
 1) Lønudgifter inkl. pensionsbidrag som de fremgår af lønsedlen.
 2) Hensættelser til feriepenge.
 Stk. 7. Lønudgifter i form af bonusser, ekstraordinære løntillæg og lign. er ikke omfattet af ordningen.
 Stk. 8. En virksomhed kan maksimalt modtage 1.800.000 EUR i støtte i alt efter ordningen i denne bekendtgørelse og ordningen i bekendtgørelse nr. 1760 af 30. november 2020, som ændret ved bekendtgørelse nr. 1918 af 11. december 2020. Hvis virksomheden modtager anden støtte efter afsnit 3.1 i Kommissionens meddelelse 2020/C 91 I/01 af 20. marts 2020 om midlertidige rammebestemmelser for statslige foranstaltninger til støtte for økonomien under det nuværende COVID-19-udbrud, med senere ændringer, reduceres støttebeløbet, som kan tildeles efter denne ordning, tilsvarende.
Ansøgning og frister § 5. Luftfartsselskaber kan ansøge Trafikstyrelsen om støtte fra støtteordningen for lønudgifter for perioden 1. juni 2021 til 30. september 2021. Der ansøges for hele perioden samlet.
 Stk. 2. Ansøgningen skal være Trafikstyrelsen i hænde senest den 15. september 2021.
Stk. 3. Ansøgningen skal bestå af 1) ansøgning om støtte, herunder angivelse af, hvilke personer, der søges om lønstøtte til, samt angivelse af deres position og oversigt over hvor stor del af arbejdstiden, der anvendes på de forskellige positioner, 2) kopi af lønsedler for de personer, der søges støtte på baggrund af, og 3) tro- og loveerklæring om ansøgningens overensstemmelse med EUs statsstøtteregler, samt Tro- og loveerklæring om, at oplysningerne angivet i ansøgningen er retvisende.
Stk. 4. Ansøgning om støtte for september måned 2021 skal baseres på forventede lønudgifter for måneden.
Ansøgerne skal dog senest 31.  oktober 2021 indsende kopier af de faktiske lønsedler for september 2021.
 Stk. 5. Ansøgning om støtte, jf. stk. 1, skal indsendes elektronisk, og ved anvendelse af de ansøgningsformularer, som findes på Trafikstyrelsens hjemmeside.
 Administration, opfølgning m.v.
 § 6. Trafikstyrelsen forestår udbetaling af midler fra støtteordningen.
 Stk. 2.  Trafikstyrelsen fører tilsyn med, at reglerne i denne bekendtgørelse overholdes og kan i den forbindelse anmode om enhver oplysning til brug herfor fra ansøgeren.
Stk. 3. Modtagere af støttebeløb skal straks underrette Trafikstyrelsen, hvis 1) der foreligger forhold, som efter stk. 4 kan medføre krav om bortfald af støttebeløbet, 2) der foreligger forhold, som efter § 7 kan medføre krav om tilbagebetaling af støttebeløbet, eller 3) der modtages støtte fra en anden myndighed efter § 4, stk. 8, der fører til, at det samlede tilladte støttebeløb overskrides.
Stk. 4. Retten til støtte fortabes eller bortfalder, hvis 1) ansøger har givet urigtige eller vildledende oplysninger eller har fortiet oplysninger af betydning for ansøgningen, 2) ansøger tilsidesætter sin underretningspligt efter stk. 3, eller 3) luftfartsselskabet ikke på Trafikstyrelsens anmodning fremsender yderligere dokumentation inden for en af styrelsen angiven frist, jf. § 9.
§ 7. Trafikstyrelsen kan kræve, at udbetalt støttebeløb skal tilbagebetales helt eller delvis, hvis 1) der er sket bortfald af retten til støtte i henhold til § 6, stk. 4, eller 2) det samlede tilladte støttebeløb jf. § 4, stk. 8, overskrides, hvorefter et beløb svarende til overskridelsen skal tilbagebetales.
 § 8. Trafikstyrelsen kan til enhver tid anmode om yderligere dokumentation i forbindelse med behandlingen af ansøgningen, jf. § 5, samt ved og efter udbetaling af støttebeløb.
§ 9. Hvis udbetalt støtte helt eller delvis skal tilbagebetales, opkræves det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Klageadgang § 10. Afgørelser truffet i henhold til denne bekendtgørelse kan påklages til transportministeren.
Klagen skal sendes til Trafikstyrelsen senest 14 dage efter, at afgørelsen er kommet frem til klageren.
Trafikstyrelsen skal, hvis afgørelsen fastholdes, snarest og senest 14 dage efter modtagelse af klagen, sende sagen og dens dokumenter til transportministeren.
Ikrafttræden § 11. Bekendtgørelsen træder i kraft den 1. september 2021.
