Nr LSF 161 Forslag til Lov om ændring af lov om dagpenge ved sygdom eller fødsel Fremsat af Villy Søvndal (SF) Pernille Frahm (SF) Gade (SF) Birgitte  

 Husmark (SF) Ebba Strange (SF) den 10. december 1991 § 1 I lov nr. 852 af 20. december 1989 om dagpenge ved sygdom eller fødsel,  

 som senest ændret ved lov nr. 399 af 6. juni 1991, foretages følgende  

 ændring:
 I § 22, stk. 1, indsættes efter nr. 2 som nye numre:
»3) en sag om ret til erstatning efter arbejdsskadeforsikringsloven  

 er rejst, 4) en sag om social førtidspension er optaget til behandling af kommunen,  

 eller«.
 Nr. 3 bliver herefter nr. 5.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger I forbindelse med behandlingen af lovforslaget om dagpenge ved sygdom  

 eller fødsel i efteråret 1989 rejste SF gentagne gange det problem, at den  

 nye varighedsbegrænsning på 1 år for ret til modtagelse af sygedagpenge ville  

 få meget alvorlige følger for en gruppe mennesker (se Folketingstidende  

 1989-90 forhandlingerne sp. 392, 545, 3284 og 3971, tillæg A sp. 983, tillæg  

 B sp. 171 og 327 og tillæg C sp. 165 - L 29). Det har efterfølgende vist sig,  

 at SF havde ret i denne vurdering.
Dette lovforslag har til formål at  

 afhjælpe nogle af følgerne af varighedsbegrænsningen ved at give ret til  

 forlængelse af dagpengeperioden ud over det ene år i forbindelse med  

 behandlingen af arbejdsskadesager og førtidspension i lighed med andre  

 allerede eksisterende undtagelsesmuligheder i sygedagpengeloven.
Bemærkninger til lovforslagets enkelte bestemmelser Til § 1 Ad forslagets § 22, stk. 1, nr. 3 Efter arbejdsskadeforsikringslovens § 26 skal en arbejdsskadesag så vidt  

 muligt afsluttes inden 1 år og senest inden 2 år efter skadens indtræden.  

 Tidligere var fristen på 3 år, men denne tidsgrænse blev nedsat, idet  

 Folketinget blev opmærksom på, at mange arbejdsskadede stod uden varigt  

 forsørgelsesgrundlag i op til et år på grund af den daværende regel om  

 varighedsbegrænsning for ret til modtagelse af sygedagpenge på to år.
 Der var i Folketinget bred enighed om, at det var en utilsigtet  

 følgevirkning af sygedagpengelovens varighedsbegrænsning, som derfor blev  

 rettet (se Folketingstidende 1986-87, 1. samling, forhandlingerne sp. 3021,  

 3407, 8548 og 8797, tillæg A sp. 2223, tillæg B sp. 509 samt tillæg C sp.  

 335).
Desværre var det imidlertid ikke muligt at få samme konsekvens igennem ved  

 den store revision af sygedagpengeloven i 1989. Begrundelsen fra regeringen  

 med flere var, at det ikke var muligt at stille krav om, at  

 Arbejdsskadestyrelsen skulle afslutte sagerne inden for et år, alene fordi  

 situationen for de pågældende arbejdsskadede ofte ikke var stationær inden  

 for denne periode.
Dertil kom desuden en ofte langvarig sagsbehandlingstid.
Det indebærer imidlertid, at man sætter arbejdsskadede i den forfærdelige  

 situation, at de ikke kan få tilkendt erstatning på grund af deres  

 arbejdsskade, bl.a. fordi deres tilstand ikke er stationær, og samtidig  

 fratager man dem efter 1 år den forsørgelse, som sygedagpengene udgør, med  

 den konsekvens, at de henvises til kontanthjælp.
Kontanthjælp er som bekendt  

 en ydelse på et betydelig ringere niveau og afhængig af ægtefælleindkomst.
 Man ser derfor familier, som må gå fra hus og hjem, selv om de inden for  

 det næste år vil få udbetalt en erstatning, som ville have givet dem mulighed  

 for at blive boende.
 Det er en helt urimelig og uacceptabel behandling af mennesker, som er  

 blevet skadet på grund af et dårligt arbejdsmiljø.
Ad forslagets § 22, stk. 1, nrt. 4 Ved revisionen af lov om social pension, som blev vedtaget i foråret 1991,  

 blev retten til at tilkende førtidspension efter § 14, stk. 3, udlagt til  

 kommunerne (se Folketingstidende 1990-91, 2. samling, forhandlingerne sp.  

 478, 990, 6741 og 7199, tillæg A sp. 1099, tillæg B sp. 1045 og tillæg C sp.  

 751). I den forbindelse blev det vedtaget, at der ikke skulle kunne udbetales  

 forskudsvis førtidspension efter § 14, stk. 3. De nye bestemmelser træder i  

 kraft den 1. januar 1992.
 Det kan betyde en alvorlig situation for en gruppe mennesker, hvor  

 sygedagpengene ophører på grund af varighedsbegrænsningen, mens de venter på  

 afgørelse med hensyn til førtidspension efter § 14, stk. 3. Efter et år på  

 sygedagpenge vil de pågældende blive henvist til kontanthjælp i den periode,  

 hvor kommunen færdigbehandler pensionsansøgningen.
Det vil også ske i tilfælde, hvor det er klart for alle i  

 socialforvaltningen, at der vil blive tilkendt en førtidspension, fordi  

 reglen om forskudsvis udbetaling samtidig blev ophævet.
Men sagsbehandlingen  

 tager sin tid, også selv om tilkendelseskompetencen ligger hos kommunen,  

 hvilket frikommuneforsøget i Ballerup Kommune viste.
 Det drejer sig om flere tusinde mennesker, som efter 1. januar 1992 vil  

 blive ramt af reglen om, at der ikke kan udbetales forskudsvis førtidspension  

 efter § 14, stk. 3, og som derfor risikerer at komme på kontanthjælp i en  

 kortere eller længere periode.
Den 1. januar 1992 foreligger en situation, hvor samtlige kommuner i  

 landet skal til at danne sig en praksis på dette område.
Det vil derfor være  

 rimeligt, at disse mennesker sikres et tilstrækkeligt forsørgelsesgrundlag i  

 den periode, der går, indtil kommunerne har fundet en sagsbehandlingspraksis,  

 som i tilstrækkeligt omfang tager højde for, at sygedagpenge er en  

 korttidsydelse, som skal erstattes af noget varigt.
Det skal bemærkes, at problemet med manglende forsørgelsesgrundlag også  

 eksisterer i de tilfælde, hvor en pensionsansøger ikke får udbetalt  

 forskudsvis førtidspension ved ansøgning om mellemste og højeste  

 førtidspension.
Ved dette lovforslag er også denne gruppe medtaget, fordi det  

 ikke findes rimeligt, at de skal henvises til kontanthjælp alene på grund af  

 langvarig sagsbehandling i kommune og revaliderings- og pensionsnævn.
 Problemets omfang og alvor belyses af, at der stadig er kommuner, som blot  

 1 måned inden varighedsbegrænsningens udløb meddeler de pågældende på en  

 fortrykt skrivelse, at sygedagpengene ophører, uden tilbud om revalidering,  

 førtidspension eller andet.
