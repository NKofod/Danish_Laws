Bekendtgørelse om betaling for tilsyn med spildevandsslam m.m. til jordbrugsformål I medfør af § 9, stk. 1, og § 11, stk. 3, i lov nr. 318 af 31. marts 2007 om gødning og jordforbedringsmidler m.v., og efter bemyndigelse fastsættes:
 § 1. Producenter af produkter omfattet af bekendtgørelse om tilsyn med spildevandsslam m.m. til jordbrugsformål skal betale gebyr pr. indsendt analyserapport til dækning af Plantedirektoratets udgifter til administration og kontrol m.m. i henhold til den nævnte bekendtgørelse.
 Stk. 2. Gebyret er fastsat til 262,00 kr. pr. indsendt analyserapport.
 § 2. Producenter nævnt i § 1, stk. 1, skal hvert år efter anmodning fra Plantedirektoratet, og inden en frist direktoratet fastsætter, meddele direktoratet de oplysninger om produktion og afhændelse af spildevandsslam til jordbrugsformål i den senest afsluttede planperiode (1. august  31. juli), der er nødvendige for kontrollen af antallet af analyserapporter.
 Stk. 2. For producenter, der afmelder deres produkter, beregnes antallet af analyserapporter på grundlag af virksomhedens oplysninger om produktion og afhændelse i den forløbne del af planperioden.
 Stk. 3. Undlader en producent at meddele direktoratet de nødvendige oplysninger inden den fastsatte frist, fastsætter direktoratet beregningsgrundlaget for gebyrerne skønsmæssigt.
 § 3. Gebyrer forfalder ved påkrav, og betaling skal ske senest 30 dage efter fakturaens dato.
 Stk. 2. Betales forfaldne gebyrer ikke rettidigt, skal der betales en årlig rente svarende til renten i henhold til rentelovens § 5. Den tillagte rente udgør dog mindst 50 kr.
 Stk. 3. For erindringsskrivelser betales et rykkergebyr på 100 kr.
 § 4. Bekendtgørelsen træder i kraft den 1. januar 2009.
 Stk. 2. Bekendtgørelse nr. 1314 af 14. december 2005 om betaling for tilsyn med spildevandsslam m.m. til jordbrugsformål ophæves.
