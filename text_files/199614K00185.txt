Nr BTL 185 Betænkning over Forslag til lov om pligtaflevering af udgivne værker   

 Nr L 185 1996-97, 1. samling Afgivet af Kulturudvalget Afgivet: 19970514 Udvalget har behandlet lovforslaget i nogle møder og har herunder stillet spørgsmål til kulturministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Den danske Forlæggerforening, Fonden for Aktive Blinde og IT-Brancheforeningen.
 Der er af kulturministeren og af et mindretal stillet ændringsforslag,  

 hvorom henvises til de ledsagende bemærkninger.
 Kulturministeren har tilkendegivet, at IT-Brancheforeningen over for  

 Kulturministeriet har udtrykt betænkelighed ved en række konsekvenser af  

 lovforslaget dels vedrørende arten og omfanget af de edb-programoplysninger,  

 der ville skulle afleveres, og dels ved pligtafleveringsinstitutionernes  

 formidling af digitale værker.
 Der henvises i denne forbindelse til ministerens ændringsforslag.
 IT-Brancheforeningen finder det fortsat påkrævet, at der sker en konkret  

 afgrænsning af omfanget og karakteren af de edb-programoplysninger, der vil  

 skulle afleveres, herunder en afklaring af pligtafleveringsinstitutionernes  

 sikringsforanstaltninger og anvendelse af de afleverede  

 edb-programoplysninger.
 IT-Brancheforeningen finder det endvidere påkrævet at afklare de nærmere  

 vilkår for pligtaflevering af værker i databaser.
Kulturministeren er derfor indstillet på at inddrage de berørte parter ved  

 udformningen af de nærmere bestemmelser om vilkår for pligtaflevering i  

 medfør af lovforslagets § 9, herunder afgrænsning af de i loven anvendte  

 begreber.
Der kan i givet fald foretages en trinvis implementering af  

 bestemmelserne.
Specielt hvad angår udgivelser i elektronisk form, er det nødvendigt at  

 afveje formålet med pligtaflevering af værker af kulturbevaringsmæssig  

 interesse over for hensynet til IT-branchens behov for beskyttelse mod  

 uberettiget kopiering.
Kulturministeren har derfor givet tilsagn om at ville  

 fastsætte de nærmere bestemmelser om elektroniske udgivelser i et nært  

 samarbejde med denne branches repræsentanter og i nødvendigt omfang basere  

 disse bestemmelser på en forsøgsvis udvikling med hensyntagen til den  

 internationale udvikling på området.
 Eftersom lovforslaget indebærer en omfattende udvidelse af  

 pligtafleveringen til helt nye områder med deraf følgende  

 afgrænsningsproblemer, har kulturministeren givet tilsagn om, at der senest  

 medio 1998 afgives en redegørelse til Folketingets Kulturudvalg vedrørende  

 status for dels udformning af gennemførelsesbestemmelser og dels vedrørende  

 den forudsatte informationsindsats over for berørte kredse.
 Herefter indstiller udvalget lovforslaget til vedtagelse med  

 de af kulturministeren og det af et mindretal stillede ændringsforslag.
 ÆndringsforslagAf kulturministeren , tiltrådt af udvalget:
 Til § 1 1) Efter stk. 6 indsættes som nyt stykke:
»Stk. 7. Værker i form af edb-programmer skal ikke afleveres,  

 medmindre et eksemplar af et edb-program udgør en del af et værk af en anden  

 art og udgives sammen med dette.« Til § 8 2) Efter stk. 1 indsættes som nyt stykke:
»Stk. 2. Eksemplarerne indgår i de modtagende institutioners  

 samlinger og gøres tilgængelige for brugerne inden for rammerne af  

 ophavsretsloven.
Eksemplarer af værker i digital form må dog alene stilles  

 til rådighed for enkeltpersoner til personligt gennemsyn eller studium på  

 stedet ved hjælp af teknisk udstyr.
Eksemplarfremstilling i digital form er  

 ikke tilladt.« Af et mindretal (V og KF), tiltrådt af et flertal (det  

 øvrige udvalg):
 Til § 9 3) I stk. 3, 2. pkt., ændres »egnede til  

 bevaring« til: »bevaringsværdige af kulturelle eller  

 forskningsmæssige grunde«.
 Af kulturministeren, tiltrådt af udvalget:
 Til § 11 4) Efter stk. 2 indsættes som nyt stykke:
»Stk. 3. I lov nr. 186 af 12. marts 1997 om film ophæves §  

 13. » Bemærkninger Til nr. 1 Edb-programmer skal efter denne bestemmelse som hovedregel ikke  

 afleveres.
Et edb-program indeholder instruktioner eller oplysninger, som får en  

 computer til at angive, udføre eller opnå en bestemt funktion, opgave eller  

 et bestemt resultat.
Edb-programmer indeholder således ikke i almindelighed  

 information af kulturel betydning i bred forstand, og ministeriet finder på  

 denne baggrund at måtte afvente udviklingen på området, førend der fastsættes  

 bestemmelser om en eventuel pligtaflevering i større omfang.
Et edb-program skal imidlertid efter bestemmelsen afleveres, såfremt det  

 indgår som en del af et værk af en anden art (f.eks. litterært eller  

 billedligt) og udgives sammen med dette.
I denne situation får edb-programmet  

 en direkte informationsformidlende funktion, idet programmet indgår som en  

 del af en større helhed.
Eksempler på afleveringspligtige værker, som indeholder edb-programmer, er  

 herefter digitaliserede bøger eller opslagsværker, som indeholder et program  

 til at styre, læse og søge i værket, herunder såkaldte multimedieværker, som  

 indeholder flere forskellige værkstyper foruden edb-programmet.
Computerspil  

 og andre interaktive værker vil også være omfattet; programmet har også her  

 en funktion som formidler af værkets information over for brugeren (i form af  

 billeder, animationer, tekst, musik, lyd m.m.).
Heroverfor står f.eks. almindelige kontorprogrammer som  

 tekstbehandlingsprogrammer, regneark m.m. samt systemprogrammer som  

 operativsystemer, overvågningsprogrammer og lignende.
Disse kan ikke anses  

 for at være andet end rene edb-programmer, der har til formål at udføre en  

 funktion og ikke at formidle information.
Til nr. 2 Bestemmelsen understreger, at tilgængeliggørelsen af de  

 afleverede værkseksemplarer alene kan ske inden for rammerne af  

 ophavsretslovgivningen.
Udstedelse af nærmere regler herom i medfør af  

 hjemmelen i § 9, stk. 2, må således respektere dette udgangspunkt, som også  

 gælder for institutionernes øvrige materiale.
De nærmere regler kan herunder  

 indskrænke, men ikke udvide adgangen til de pligtafleverede eksemplarer i  

 forhold til ophavsretslovens regler.
De nye medier, der inddrages under pligtafleveringen, kan også tilsige  

 særlige begrænsninger i adgangen til de afleverede eksemplarer.
Digitale  

 udgivelser, som efter lovforslaget er afleveringspligtige, medfører høj  

 risiko for uberettiget eksemplarfremstilling på grund af mediets store  

 egnethed hertil, såfremt de afleverede eksemplarer udlånes.
Da  

 pligtafleveringsordningen i sagens natur ikke giver mulighed for  

 begrænsninger i modtagernes adgang til at gøre materialet tilgængeligt  

 baseret på aftaler mellem udgiverne og institutionerne, bør adgangen til de  

 pligtafleverede eksemplarer af digitale udgivelser af hensyn til de  

 afleverendes interesser generelt ikke omfatte udlån.
Det fastsættes på denne baggrund i bestemmelsens 2. pkt., at  

 pligtafleverede eksemplarer af digitale værker alene må stilles til rådighed  

 på stedet, dvs. fysisk på den opbevarende institution, til personligt  

 gennemsyn eller studium, afviklet på institutionernes maskiner.
Ved værker i  

 digital form forstås her ethvert afleveret værk lagret på et maskinlæsbart  

 medie, som f.eks. cd-rom, disketter eller institutionens harddisk.
Den  

 mulighed, der ellers måtte være for udlån af denne type værker efter de  

 ophavsretlige bestemmelser (jf. navnlig ophavsretslovens § 19), finder  

 således ikke anvendelse på de pligtafleverede eksemplarer.
Det pålægges med bestemmelsen institutionerne at sikre, at der ikke er  

 mulighed for digital eksemplarfremstilling på stedet ved hjælp af det  

 anvendte maskinel, hvorimod anden eksemplarfremstilling inden for rammerne af  

 ophavsretsloven er tilladt.
Det er således f.eks. tilladt at tilbyde en  

 papirkopi af informationer i elektroniske leksika og lignende til en persons  

 private brug, jf. ophavsretslovens § 12.
 Til nr. 3 Ændringsforslaget præciserer baggrunden for kassationsmuligheden  

 for afleveret materiale.
 Til nr. 4 I bemærkningerne til lovforslaget er der gjort opmærksom på, at  

 for så vidt angår videokassetteudgivelser, er der behov for at afklare  

 forholdet til filmloven.
 Filmlovens § 13 fastsætter pligtaflevering af videokassetteudgaver af  

 danske film i et eksemplar.
 Denne bestemmelse vil komme i konflikt med det fremsatte forslag til lov  

 om pligtaflevering, hvorefter der af alle videokassetteudgivelser, der er  

 bestemt for det danske marked, skal afleveres to eksemplarer.
 En sådan afleveringspligt vil omfatte såvel videokassetter med danske film  

 som videokassetter med udenlandske film med dansk tale eller med danske  

 undertekster.
 Det må anses for mest hensigtsmæssigt, at også videokassetteudgaver af  

 danske film omfattes af pligtafleveringslovens generelle ordning.
 Ved at ophæve filmlovens § 13 undgås således den nævnte lovkonflikt.
Hanne Andersen (S) fmd.
Søren Hansen (S) Eva Fatum (S) Poul Qvist  

 Jørgensen (S) Peder Sass (S) Margrete Auken (SF) Henrik Svane (RV) Aage  

 Frandsen (SF) Peter Duetoft (CD) Ester Larsen (V) Helge Sander (V) Lars Løkke  

 Rasmussen (V) nfmd.
Hans Christian Schmidt (V) Torben Rechendorff (KF)  

 Agnete Laustsen (KF) Brian Mikkelsen (KF) Ole Donner (DF) Fremskridtspartiet  

 og Enhedslisten havde ikke medlemmer i udvalget.
