Fremsat den 3. marts 1999 af Bendt Bendtsen (KF),  

 Brian Mikkelsen (KF),  

 Pernille Sams (KF) og Gitte Seeberg (KF) Forslag til folketingsbeslutning om øget kontrol med private spilleklubber Folketinget opfordrer justitsministeren til i samarbejde  

 med erhvervs- og skatteministeren inden årets udgang at fremsætte  

 de fornødne lovforslag og foretage de fornødne ændringer  

 i bekendtgørelser, cirkulærer og andre administrative  

 forskrifter, således at man gennem øget kontrol kan komme det  

 stigende hasardspil i private spilleklubber til livs.
 Den øgede kontrol skal ske ud fra følgende  

 retningslinjer:
 1.	Etablering af private spilleklubber bør alene kunne finde  

 sted efter tilladelse fra kommunen.
 2.	Restaurationer og private spilleklubber skal have tilladelse af  

 politiet til opstilling af blot en enkelt spilleautomat.
 3.	Private spilleklubber skal betale samme kommunale afgift som  

 restaurationer for opstillede gevinstgivende spilleautomater.
 4.	Gevinstgivende spilleautomater skal med virkning fra det tidspunkt,  

 hvor de af dette beslutningsforslag foranledigede nye regler træder i  

 kraft, plomberes, således at de ikke frem til 1. juli år 2000 kan  

 nulstilles efter behov.
Bemærkninger til forslaget Almindelige bemærkninger I dag findes 3 fora for spilleautomater, nemlig  

 restaurationer, offentlige forlystelsessteder og private spilleklubber.
 De private spilleklubber fungerer som støtteklubber  

 til idrætsforeninger eller andre foreninger og falder således  

 ikke ind under reglerne om lov om restaurations- og hotelvirksomhed m.v.  

 eller reglerne om spil på offentlige forlystelsessteder.
I forbindelse med Justitsministeriets Forlystelsesudvalgs  

 arbejde med sin betænkning om spil på forlystelsessteder, i  

 restaurationer og foreninger fremgår, at politiet havde kendskab til  

 117 private spilleklubber med i alt ca. 2.500 gevinstgivende spilleautomater.  

 Det er dog udvalgets opfattelse, at antallet af private spilleklubber med  

 spilleautomater er væsentligt større.
De private spilleklubber  

 har som regel en begrænset medlemskreds.
I Forlystelsesudvalgets betænkning nr. 1344 fra 1997  

 fremgår det på side 16: "Da de private spilleklubber stort set  

 ikke giver anledning til problemer for politiet med hensyn til opretholdelse  

 af ro og orden, har politiet i de senere år ikke ofret så mange  

 ressourcer på at efterforske foreningers eventuelle ulovlige  

 hasardspil.
Det er imidlertid utvivlsomt, at mange spilleklubber drives  

 på en sådan måde, at der finder en overtrædelse af  

 straffelovens hasardbestemmelser sted." Endvidere finder Forlystelsesudvalget  

 det urimeligt, "at der ikke gælder de samme kontrolforanstaltninger for  

 klubbernes spilleautomater som for automater i restaurationer og på  

 forlystelsessteder til sikring af, at spillene afvikles på korrekt  

 måde." (Forlystelsesudvalgets betænkning s. 36).
I dag betales kun afgift af spilleautomater, der er  

 opstillet på restaurationer.
De skal herudover betale moms af  

 bruttoindtægten.
Dette gælder også for offentlige  

 forlystelsessteder.
Ud over at kommunerne går glip af afgifter på  

 spilleautomater i de private spilleklubber, betales der som hovedregel heller  

 ikke indkomstskat eller moms af disse spilleindtægter.
Af en undersøgelse foretaget for Dansk Tipstjeneste  

 af Instituttet for Opinionsanalyse (IFO) af automatmarkedet på Fyn  

 fremgår det,  at de 40 spilleklubber på Fyn har en  

 bruttoindtjening på 78 mio. kr. fordelt på 691 spilleautomater.
I  

 klubberne spilles der desuden om kontanter - der kan vindes helt op til  

 20.000 kr.   selv om spil om penge formelt er forbudt.
 Samme undersøgelse viser, at kun 2% af de 78 mio.  

 kr., som indtjenes i de private spilleklubber, går til  

 velgørende formål og andre foreninger med forskellige  

 sportsformål.
Som Dansk Tipstjenestes direktør, Per Schütze,  

 tidligere har sagt: "I realiteten  er tilskuddet til sportsforeningen en  

 billet til at legalisere det spil, der foregår." Forslagsstillerne mener ikke, at det forholdsvis lille  

 bidrag, som spilleklubberne for hovedpartens vedkommende yder til foreninger,  

 berettiger deres fritagelse for betaling af afgift, for  

 kontrolforanstaltninger af maskinerne og for tilladelse til opstilling.
Bemærkninger til beslutningsforslagets enkelte  

 punkter Ad 1 Efter forslagsstillernes opfattelse bør  

 etableringen af en privat spilleklub alene kunne finde sted efter tilladelse  

 fra kommunen, der efter en vejledende udtalelse fra den lokale politimester  

 skal  vurdere, hvorvidt tilladelse til en privat spilleklub bør gives.
Ad 2 For spilleautomater opstillet i eller i tilknytning til  

 lokaler eller rum, som hører til virksomheder, der er omfattet af lov  

 om restaurations- og hotelvirksomhed m.v., gælder, at der ikke skal  

 tilladelse til opstilling af tre automater, hvis der blot gives meddelelse  

 til politiet.
Opstilling af mere end tre automater kræver politiets  

 tilladelse.
Efter forslagsstillernes opfattelse skal der også til  

 opstilling af en enkelt maskine kræves tilladelse, og det skal  

 også gælde for private spilleklubber.
På den måde kan  

 politiet ved at videregive de meddelte tilladelser til kommunen give denne en  

 mulighed for at opkræve afgifter og skat af alle spilleautomater inden  

 for kommunens grænser.
Med et sådant redskab for kommunen vil det ikke  

 være muligt for de private spilleklubber at undslå sig for at  

 betale skat og afgifter af deres spilleautomater.
På samme måde  

 vil Told- og Skattestyrelsen også kunne opkræve moms af alle  

 spilleautomater.
I Forlystelsesudvalgets betænkning i afsnittet om  

 afgiftsordning på side 35 fremgår bl.a.: "Udvalgets medlemmer er  

 enige om, at  den gældende retsstilling i afgifts- og momsmæssig  

 henseende for disse tre virksomhedsformer [restaurationer, offentlige  

 forlystelsessteder og private spilleklubber] er urimelig  og giver anledning  

 til omgåelser." Ad 3 Ifølge IFO's undersøgelse betaler 80% af de  

 private spilleklubber 1000-1500 kr. pr. måned i støtte til  

 diverse foreninger, 10% videregiver 5000 kr. pr. måned, mens 5%  

 støtter med 10.000 kr. pr. måned.
De sidste 5% bidrager med  

 30.000 kr. pr. måned, men her er også typisk tale om, at  

 spilleklubberne drives af sportsklubber.
 Set i lyset af, at langt over hovedparten af klubberne kun  

 bidrager med en meget lille procentsats af deres indtjening til  

 støtte, mener forslagsstillerne, at også de private  

 spilleklubber skal betale afgift af deres automater.
For at rette op på den før omtalte forskel  

 mellem de tre virksomhedsformer skal de private klubber betale samme afgift  

 som restaurationer for opstilling af gevinstgivende spilleautomater.
Som  

 reglerne er i dag, kan kommunalbestyrelsen maksimalt kræve, at  

 restaurationer betaler 20.000 kr. pr. år for den først  

 opstillede gevinstgivende automat, 24.000 kr. for den anden og 28.000 kr. for  

 de følgende.
Kommunalbestyrelsen kan også i stedet for et fast  

 beløb vælge at sætte afgiften til en procentdel af det  

 indspillede beløb.
De to metoder kan også kombineres.
 På morskabsmaskiner er der ingen afgift for de to  

 først opstillede, mens der for efterfølgende maskiner skal  

 betales 4.000 kr. pr. år.
Foreslagsstillerne er dog opmærksom på, at  

 enkelte sportsklubber vil blive ramt økonomisk hårdt af  

 forslaget.
Det foreslås derfor, at kommunernes ekstraindtjening gennem  

 de nye afgifter på spilleautomaterne i private spilleklubber kan komme  

 idrætslivet i kommunen til gode ved, at ekstraindtægten ikke  

 bliver reguleret over det kommunale bloktilskud.
Ad 4 I Justitsministeriets retningslinjer for godkendelse af  

 gevinstgivende spilleautomater opstillet i restaurationer eller på  

 offentlige forlystelsessteder, journal nr. 1994-903-0015, står under  

 punkt 18, at en spilleautomat kun kan godkendes, hvis den er indrettet  

 sådan, at den ikke virker, hvis tælleværket, som  

 registrerer værdien af de samlede indkast og de udbetalte kreditter,  

 frakobles eller nulstilles.
Desuden fremgår det af punkt 19, at  

 tælleværk skal plomberes.
Reglerne gælder fra  1. juli  

 1997, og godkendelserne kan gives for op til 3 år.
Efter de gamle regler, som gjaldt indtil 1. juli 1997, var  

 der ikke krav om plombering af tælleværk.
Det vil i praksis sige,  

 at der kan stå spilleautomater rundt i landet, som før 1. juli  

 1997 er godkendt, uden at være plomberet, og det kan de så  

 være helt frem til år 2000, for godkendelse kan gives i indtil 3  

 år.
 En sådan retstilstand indbyder svage sjæle,  

 som er indehavere af disse automater, til at nulstille dem efter behov og  

 på den vis unddrage sig at betale moms og/eller indkomstskat af det  

 indspillede alt efter, hvor automaten er opstillet.
Disse plomberinger skal selvfølgelig være  

 obligatoriske for alle spilleautomater, også dem, der er opstillet i  

 private spilleklubber.
Efter forslagsstillernes opfattelse er det uholdbart,  

 at denne mulighed for bedrageri skal være åben godt 1 år  

 endnu.
Derfor foreslås det, at alle maskiner skal plomberes fra samme  

 tidspunkt, som regeringens udspil på dette område skal  

 træde i kraft.
Skriftlig fremsættelse Bendt Bendtsen (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om øget kontrol  

 med private spilleklubber.
(Beslutningsforslag nr.
B 94).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
