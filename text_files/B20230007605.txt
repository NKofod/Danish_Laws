Bekendtgørelse om grundbetaling m.v. til landbrugere for 2023 I medfør af § 2, stk. 1 og 4, § 4, § 13, stk. 1, og § 19, stk. 1 og 2, i lov nr. 1590 af 28. december 2022 om administration af den fælles landbrugspolitik m.v. fastsættes efter bemyndigelse:
Kapitel 1 Bekendtgørelsens anvendelsesområde § 1. Inden for rammerne af den fælles landbrugspolitik ydes der tilskud i form af grundbetaling til landbrugere efter reglerne i artikel 21 og 22 i Europa-Parlamentets og Rådets forordning (EU) nr. 2021/2115 om grundlæggende indkomststøtte med henblik på bæredygtighed.
Definitioner § 2. I denne bekendtgørelse forstås ved:
 1) Braklagt areal: Omdriftsareal uden produktion af afgrøder eller afgræsning, som opretholdes i en stand, der gør det egnet til landbrugsproduktion uden forberedende foranstaltninger ud over brug af de sædvanlige landbrugsmetoder og -maskiner.
2) Bræmmer: Samlet betegnelse for 2 meters bræmmer langs vandløb og søer, der er omfattet af vandløbslovens § 69, stk. 1, og 2 meters bræmmer rundt om fortidsminder, jf.
Museumsloven samt 3 meters bræmmer, der er udlagt efter GLM 4, jf. § 6 i bekendtgørelse om konditionalitet for 2023 eller senere bestemmelser, der måtte afløse den nævnte bestemmelse.
 3) GLM: Minimumsstandarder for god landbrugs- og miljømæssig stand som omhandlet i artikel 13 i forordning (EU) nr. 2021/2115 og §§ 4-18 i bekendtgørelse om konditionalitet for 2023 eller senere bestemmelser, der måtte afløse de nævnte bestemmelser.
 4) Landbrugsareal: Omdriftsareal, herunder brak, areal med permanente afgrøder og permanente græsarealer.
 5) Lavskov: Beplantning med træarter, der dyrkes med kort omdriftstid, inden for følgende slægter: Hassel (Corylus spp.), løn (Acer spp.), ask (Fraxinus spp.), avnbøg (Carpinus spp.), birk (Betula spp.), el (Alnus spp.), eg (Quercus spp.), elm (Ulmus spp.), lind (Tilia ssp.), kastanje (Castanea ssp.), almindelig bøg (Fagus sylvatica ssp.), valnød (Juglans ssp.) pil (Salix spp.) og poppel (Populus spp.) samt kirsebær (Prunus ssp.) dog undtaget glansbladet hæg (prunus serotina).
 6) Markblok: En geografisk sammenhængende enhed af arealer, der har varige ydre afgrænsninger, som i korttemaet markblok og tilhørende korttemaer i Internet Markkort indeholder registrerede oplysninger om arealernes karakter og det maksimale tilskudsberettigede areal.
 7) Omdriftsareal: Areal med produktion af afgrøder eller permanent græs, der ikke anses som permanente afgrøder, og arealer, der er til rådighed for produktion af afgrøder, men som ligger brak.
 8) Permanente afgrøder: Afgrøder, der holdes ude af omdriften, og som dyrkes på arealerne i fem år eller mere og giver udbytte i flere år.
 9) Permanent græs: Arealer, der dyrkes med græs og andet grøntfoder, og som er holdt udenfor omdriften i 5 år eller mere.
 10) Planteskole: Virksomhed, der på friland producerer planter beregnet til videresalg, herunder også vedplanter.
 11) Skovlandbrug: Areal, hvorpå der dyrkes frugt, bær eller nødder i kombination med mindst én anden tilskudsberettiget afgrøde, jf. bilag 2, dog ikke arealer, der anvendes til lavskov.
 12) Småbiotop: Små arealer, der kan friholdes for landbrugsaktiviteter, som med tilgroning, tilplantning eller vådgøring kan adskille sig i deres karakter fra de omkringliggende landbrugsjorder.
13) Tilskudsberettigede ha: Ethvert af bedriftens landbrugsarealer, der står til landbrugerens rådighed og anvendes til a) årlige landbrugsaktiviteter tilknyttet produktion eller til opretholdelse af arealer i landbrugsmæssig stand, b) blomster- og bestøverbrak, c) anden anvendelse end landbrug, så længe landbrugsaktiviteten ikke væsentligt hæmmes af den anden aktivitet, d) tilstedeværelse af andre landskabstræk i form af småbiotoper, så længe disse småbiotoper ikke er fremherskende, således at landbrugsaktivitetens præstation ikke i betydelig grad hæmmes, e) tilstedeværelse af markkrat, der indgår i opfyldelsen af GLM 8, jf. § 13, stk. 1, nr. 5 i bekendtgørelse om konditionalitet for 2023 eller senere bestemmelser, der måtte afløse den nævnte bestemmelse, eller f) aktiviteter og forpligtelser, der følger af artikel 4, stk. 4, litra c) i Europa-Parlamentets og Rådets forordning (EU) nr. 2021/2115, der ikke længere er omfattet af definitionen landbrugsareal.
Kapitel 2 Ansøgning m.v.
 § 3. Det er et kriterie for at opnå tilskud, at ansøger på tidspunktet for ansøgningsfristen for fællesskemaet, der fremgår af § 3 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelser, der måtte afløse den nævnte bestemmelse, råder over de arealer, der indgår i ansøgningen om tilskud.
 § 4. Ansøgning om tilskud skal ske i henhold til §§ 3-9, § 11, stk. 1, 2 og 4, og §§ 12-14 om henholdsvis fællesskema, Internet Markkort og fuldmagt i bekendtgørelse om ansøgninger m.v. til visse ordninger for landbrugere i Tast selv i 2023, eller senere bestemmelser, der måtte afløse de nævnte bestemmelser.
 Stk. 2. Ansøgning om tilskud til arealer med industrihamp skal ledsages af originale etiketter fra hampeudsædens frøpose, som skal indgives til Landbrugsstyrelsen senest den 30. juni 2023.
 § 5. Tilskuddet ydes for det tilskudsberettigede areal, som en landbruger søger om tilskud til efter reglerne i bekendtgørelse om ansøgninger m.v. til visse ordninger for landbrugere i Tast selv i 2023.
Stk. 2. Det er et kriterie for at få tilskud, at ansøgers tilskudsberettigede areal udgør mindst 2,00 ha.
For landbrugere, der modtager mindst 300 EUR i slagtepræmie eller ko-præmie, jf. bekendtgørelse om slagtepræmie for kvier, tyre og stude for 2023 og bekendtgørelse om ko-præmie for 2023, kan der dog ydes tilskud for et areal på mindre end 2,00 ha.
Stk. 3. Hvis det areal, der ansøges om tilskud for, er registreret som beliggende i en markblok af typen Permanent græs (PGR) i Internet Markkort, og markblokken indeholder permanente græsarealer med spredte naturarealer, der ikke er tilskudsberettigede, og som hver er under 0,05 ha, kan disse naturarealer indgå i det tilskudsberettigede areal.
Det tilskudsberettigede areal opgøres herefter som følger:
 1) Hvis de ikketilskudsberettigede områder højst udgør 10 pct. af markblokkens areal, medregnes hele markblokkens areal i det tilskudsberettigede areal i markblokken.
 2) Hvis de ikketilskudsberettigede områder i markblokken udgør mere end 10 pct., men højst 30 pct. af markblokkens areal, medregnes 80 pct. af markblokkens areal i det tilskudsberettigede areal i markblokken.
 3) Hvis de ikketilskudsberettigede områder i markblokken udgør mere end 30 pct., men højst 50 pct. af markblokkens areal, medregnes 60 pct. af markblokkens areal i det tilskudsberettigede areal i markblokken.
 4) Hvis de ikketilskudsberettigede områder i markblokken udgør mere end 50 pct., medregnes der ikke noget tilskudsberettiget areal i markblokken.
 § 6. Det er et kriterie for at opnå tilskud, at arealet, hvortil der søges tilskud, udgør et sammenhængende areal på mindst 0,30 ha, jf. dog stk. 2. Arealer betragtes som sammenhængende, hvis der mellem dem er en tilskudsberettiget passage, der er mindst 5 meter bred, og som anvendes landbrugsmæssigt.
 Stk. 2. Kriteriet i stk. 1 om et mindsteareal på 0,30 ha gælder ikke arealer i væksthuse.
 Stk. 3. Et areal med permanent græs under 0,30 ha kan ikke anses som sammenhængende med andre landbrugsarealer end arealer med permanent græs til opfyldelsen af stk. 1.
 Stk. 4. Et areal med lavskov under 0,30 ha kan ikke anses som sammenhængende med andre landbrugsarealer end arealer med lavskov til opfyldelsen af stk.1.
 § 7. Det er et kriterie for at få tilskud, at ansøger i kalenderåret er aktiv landbruger, jf. dog stk. 2. Ansøger er aktiv landbruger, hvis mindst ét af følgende kriterier er opfyldt:
 1) Ansøger søger og godkendes til tilskud for mindst 40 ha i tilskudsåret.
 2) Ansøger modtog direkte betalinger i 2022, der var højst 5.000 EUR.
 3) Ansøger er tilmeldt Register for Gødningsregnskab eller er certificeret til økologisk drift eller omfattet af ansøgning herom senest ved fristen for indsendelse af ansøgning om direkte betaling, jf. § 3 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelse, der måtte afløse den nævnte bestemmelse.
 4) Ansøger råder over tilskudsberettigede ha omfattet af artikel 4, stk. 4, litra c) i Europa-Parlamentets og Rådets forordning (EU) 2021/2115 og har minimum 0,30 ha, hvor der udføres en landbrugsaktivitet.
 5) Nye ansøgere, der ikke er omfattet af kriterierne 1, 2, 3 eller 4, kan opnå status som aktiv landbruger ved at erklære, at den pågældende hverken personligt eller igennem en juridisk enhed har modtaget landbrugsstøtte i form af direkte betalinger de seneste tre ansøgningsår.
 Stk. 2. En ansøger, hvis arealer samtidigt er omfattet af tilsagn efter bekendtgørelse nr. 1076 af 1. juni 2021 om pleje af græs- og naturarealer med senere ændringer, anses som aktiv landbruger, når der leves op til plejeforpligtelsen i tilsagnet.
§ 8. En ansøger er forpligtet til at anvende arealet til produktion af landbrugsprodukter eller til at opretholde arealet i en landbrugsmæssig stand, der gør det egnet til dyrkning eller afgræsning.
Tilskuddet fastholdes, hvis det ikke er muligt at opfylde forpligtelserne, jf. § 13, som led i foranstaltninger i medfør af gennemførelsen af habitatdirektivet, vandrammedirektivet, fuglebeskyttelsesdirektivet, landdistriktsprogrammer for skovtilplantning eller miljøvenligt landbrug eller nationale ordninger reduktion af drivhusgasudledning.
 Stk. 2. Ved produktion af landbrugsprodukter er ansøger forpligtet til at anvende arealet landbrugsmæssigt ved udførelse af mindst én af følgende landbrugsaktiviteter senest den 25. oktober:
 1) Pløjning.
 2) Tydelig slåning eller afgræsning af græsarealer.
 3) Opdræt og hold af landbrugsdyr.
 4) Dyrkning og tilstedeværelse af landbrugsprodukter, herunder lavskov med kort omdriftstid og paludikulturer.
 5) Opfyldelse af plejeforpligtelse under støtteordningen "Tilskud til pleje af græs- og naturarealer", dog foruden forpligtelse til fast græsningstryk.
 Stk. 3. Areal, der ikke anvendes til produktion, skal opretholdes i landbrugsmæssig stand i form af slåning senest den 25. oktober eller anden vedligeholdelse, der sikrer, at der ikke sker opvækst af træer og buske ud over, hvad der er angivet i §§ 11 og 12, § 20 og §§ 31-33.
 Stk. 4. Ansøger, der også anvender et areal til andet end landbrug, er forpligtet til at sikre, at den anden anvendelse ikke i væsentlig grad medfører, at landbrugsaktiviteten ikke kan udføres eller bliver hæmmet af den anden aktivitet på arealet i dyrkningsperioden 15. marts til og med 25. oktober.
Kapitel 3 Grundbetaling § 9. Ansøger er forpligtet til at sikre, at landbrugsarealerne under normale vejrforhold kan dyrkes eller høstes i dyrkningsperioden 15. marts til og med 25. oktober, jf. dog § 10, stk. 1.
 § 10. På arealer med græs, brak og permanente afgrøder er ansøger forpligtet til årligt at udføre mindst én landbrugsaktivitet inden for de perioder, der fremgår af §§ 22 og 23.
 Stk. 2. For arealer indberettet efter § 13, stk. 3, gælder forpligtelsen om en årlig landbrugsaktivitet efter stk. 1 ikke i det omfang, arealets beskaffenhed, som følge af foranstaltninger nævnt i § 13, stk. 1, eller formålet med disse, forhindrer det.
 Stk. 3. GLM-landskabstræk og småbiotoper, jf. §§ 12 og 13, stk. 1, nr. 7 i bekendtgørelse om konditionalitet for 2023 eller senere bestemmelser, der måtte afløse de nævnte bestemmelser, kan uden at opfylde forpligtelsen nævnt i stk. 1 indgå i det tilskudsberettigede areal.
 Stk. 4. Elementer, der indgår som en del af en bio-ordning, kan indgå i det tilskudsberettigede areal, uanset om forpligtelsen under en bio-ordning medfører, at arealet ikke længere kan leve op til definitionen af tilskudsberettiget ha, jf. § 2, nr. 13.
 § 11. På følgende arealer er ansøger forpligtet til at sikre, at der ud over afgrøden på arealet højst er 100 træer eller buske per ha:
 1) Omdriftsarealer, herunder braklagte arealer.
 2) Arealer med permanente afgrøder.
 3) Arealer med lavskov, jf. dog stk. 2.
 Stk. 2. På arealer med lavskov beplantet med poppelarter, jf. § 33, stk. 2, 2. pkt., er ansøger forpligtet til at sikre, at der højst er 400 andre enkeltstående træer og buske pr. ha.
 § 12. Arealer med klynger af træer og buske er ikke tilskudsberettigede, medmindre de er en del af afgrøden på arealet.
 Stk. 2. Ved klynger forstås grupper af træer og buske, hvor trækronerne eller buskene tilsammen overstiger et areal på 100 m², dog undtaget arealer, der er omfattet af § 5, stk. 3.
 § 13. Et areal, som der søges grundbetaling til, kan anerkendes som tilskudsberettiget efter bestemmelserne i artikel 4, stk. 4, litra c), i Europa-Parlamentets og Rådets forordning (EU) 2021/2115, hvis arealet er omfattet af foranstaltninger som led i gennemførelsen af mindst et af følgende:
 1) Habitatdirektivet (Rådets direktiv 92/43/EØF af 21. maj 1992 om bevaring af naturtyper samt vilde dyr og planter  Natura 2000).
 2) Vandrammedirektivet (Europa-Parlamentets og Rådets direktiv 2000/60/EF af 23. oktober 2000 om fastlæggelse af en ramme for Fællesskabets vandpolitiske foranstaltninger).
 3) Fuglebeskyttelsesdirektivet (Europa-Parlamentets og Rådets direktiv 2009/147/EF af 30. november 2009 om beskyttelse af vilde fugle  Natura 2000).
4) Landdistriktsprogrammerne, hvis foranstaltningen omhandler a) tilsagn om skovtilplantning, hvor tilsagnsforpligtelserne fortsat er gældende, eller b) tilsagn med miljøvenligt landbrug som formål, hvor tilsagnsforpligtelserne fortsat er gældende.
 5) Nationale ordninger for reduktion af drivhusgasudledning, der bidrager til målsætningerne i artikel 6, stk. 1, litra d), i Europa-Parlamentets og Rådets forordning (EU) nr. 2021/2115.
 Stk. 2. Det er et kriterie for at være omfattet af stk. 1, at arealet har været tilskudsberettiget under grundbetalingsordningen og har været omfattet af en ansøgning om direkte arealstøtte efter Europa-Parlamentets og Rådets forordning (EU) nr. 1307/2013 eller er omfattet af Europa-Parlamentets og Rådets forordning (EU) nr. 2021/2115.
Stk. 3. Det er et kriterie for at være omfattet af stk. 1, at ansøger i fællesskemaet har angivet arealet som tilskudsberettiget, i henhold til artikel 4, stk. 4, litra c), i Europa-Parlamentets og Rådets forordning (EU) nr. 2021/2115, senest på tidspunktet for indgivelse af ændring af fællesskemaet, jf. § 6 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelser, der måtte afløse den nævnte bestemmelse, og, hvis foranstaltningerne som nævnt i stk. 1, ikke tidligere er vurderet som medvirkende til gennemførelsen af stk. 1, nr. 1-3, at ansøger senest på samme frist har vedlagt en erklæring herom til fællesskemaet.
Erklæringen skal indgives på et særligt skema, der tilgås via Landbrugsstyrelsens hjemmeside eller kan fås ved henvendelse til Landbrugsstyrelsen.
 Stk. 4. Et areal, der ikke er angivet som et tilskudsberettiget areal i fællesskemaet, jf. artikel 4, stk. 4, litra c), i Europa-Parlamentets og Rådets forordning (EU) nr. 2021/2115, kan anerkendes som et tilskudsberettiget areal til direkte arealstøtte i det år, foranstaltningen igangsættes, hvis arbejde i forbindelse med foranstaltningen efter stk. 1 er iværksat på et landbrugsareal efter ændringsfristen for fælleskema, jf. § 6 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelse, der måtte afløse den nævnte bestemmelse.
 § 14. Der ydes ikke tilskud til arealer med skovdrift, herunder klippegrønt, pyntegrønt, juletræer samt frøproduktion til skovfrø.
 § 15. Det er et kriterie for at få tilskud til et areal, hvorpå der har været skov eller ikketilskudsberettigede permanente afgrøder, at rødderne er fjernet, og arealet fremstår som dyrkningsegnet landbrugsjord inden den 15. marts 2023.
 § 16. For at få tilskud til arealer på planteskoler med gartneriafgrøder og planteskolekulturer er ansøger forpligtet til at sikre, at gartneriafgrøderne og planteskolekulturerne plantes direkte i bundjorden uanset, om de dyrkes på friland eller under glas eller anden form for overdækning.
 § 17. For at få tilskud til arealer med elefantgræs og rørgræs er ansøger forpligtet til at drive arealerne landbrugsmæssigt i overensstemmelse med § 32.
 Stk. 2. Afregning for høst eller salg af afgrøder kan anvendes som dokumentation for udførelse af landbrugsaktivitet.
 § 18. Grøfter og grøblerender med en bredde på op til 2 meter, der er etableret på omdriftsarealer eller arealer med permanent græs, der traditionelt er blevet afvandet ved brug af grøfter eller grøblerender, anses som en del af det samlede tilskudsberettigede areal, når de dele af arealet, som ikke udgøres af grøfterne eller grøblerenderne, overholder § 6, stk. 1, § 9 og §§ 11-13.
Stk. 2. Grøfterne og grøblerenderne må ikke 1) gennemskære hele markblokken, 2) ligge i kanten af en mark, 3) være tilvokset med buske eller træer, eller 4) være tilhegnet fra begge sider.
Småbiotoper § 19. Småbiotoper etableret på et landbrugsareal fra 2023 er tilskudsberettigede, og ansøger er ikke forpligtet til at udføre landbrugsaktiviteter på småbiotoper.
 Stk. 2. Ved etablering af en småbiotop på et landbrugsareal er ansøger er forpligtet til at sikre følgende:
 1) En småbiotop må højst udgøre 1,00 ha.
 2) Afstanden mellem forskellige småbiotoper skal være mindst 5 meter.
 3) Det samlede omfang af småbiotoper på landbrugsarealet må ikke udgøre mere end 20 pct., jf. dog stk. 3 og 4.
 Stk. 3. Småbiotoper, der indgår i opfyldelse af GLM 8 om udlægning af mindst 4 pct. ikkeproduktive elementer på omdriftsarealer, jf. § 13, stk. 1, nr. 7 i bekendtgørelse om konditionalitet for 2023 eller senere bestemmelse, der måtte afløse den nævnte bestemmelse, kan udgøre op til 50 pct. af landbrugsarealet.
 Stk. 4. Småbiotoper, der indgår i bioordningen biodiversitet og bæredygtighed, jf. § 8 i bekendtgørelse om bioordningen biodiversitet og bæredygtighed for 2023 eller senere bestemmelse, der måtte afløse den nævnte bestemmelse, kan udgøre hele landbrugsarealet.
Arealer med markkrat § 20. Det kan ydes tilskud til arealer med markkrat.
Det er et kriterie for at opnå tilskud, at markkrattet er indberettet i ansøgningen i Tast selv til brug for opfyldelse af kravene til udlægning af mindst 4 pct. af bedriftens omdriftsareal til ikkeproduktive områder eller landskabstræk (GLM 8), jf. § 5, stk. 1, nr. 4 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelse, der måtte afløse den nævnte bestemmelse.
 Stk. 2. Ansøger er forpligtet til at sikre, at:
 1) Markkrattet er etableret senest i 2022.
 2) Markkrattet er mellem 0,01 og 0,50 ha.
 3) Markkrattet er mindst 10 meter på den korteste led.
 4) Afstanden mellem to markkrat er mindst 5 meter.
 5) Markkrattet er helt omsluttet af omdriftsareal på mindst 5 meter.
 6) Markkrattet er dækket af mindst 75 pct. træer eller buske eller en kombination heraf.
 Stk. 3. Uanset om omdriftsarealet efterfølgende bliver til permanent græs eller permanente afgrøder og ikke længere kan indgå i opfyldelse af krav til udlægning af mindst 4 pct. af bedriftens omdriftsareal til ikkeproduktive områder eller landskabstræk (GLM 8), jf. § 13, stk. 1, nr. 5 i bekendtgørelse om konditionalitet for 2023 eller senere bestemmelse, der måtte afløse den nævnte bestemmelse, fastholdes tilskud til areal med markkrat under denne bekendtgørelse.
Arealer med paludikultur § 21. Der kan ydes tilskud til våde arealer, der dyrkes med landbrugsprodukter, og hvor der udføres årlige landbrugsaktiviteter.
Græsarealer § 22. Ansøger er forpligtet til at slå arealer med permanent græs og græs i omdrift, som ikke anvendes til produktion af landbrugsprodukter, jf. § 8, stk. 3, inden for perioden 1. juni til 25. oktober.
Slåning kan erstattes af afgræsning.
 Stk. 2. Områder på marken større end 100 m², der ikke er slået eller afgræsset i ovennævnte periode, eller der ikke kan slås eller afgræsses som følge af manglende plantedække, er ikke tilskudsberettigede.
Braklagte arealer § 23. Der ydes tilskud til braklagte arealer i det kalenderår, hvor arealet er indberettet som brak.
På arealet skal der, jf. dog § 24, udføres mindst én af følgende landbrugsaktiviteter:
 1) Forårsslåning minimum én gang i perioden 1. april til 30. april.
 2) Sommerslåning minimum én gang i perioden 1. august til 25. oktober.
 3) Mekanisk jordbehandling og etablering af blomsterbrak eller en blanding af disse senest den 30. april.
Stk. 2. Mekanisk jordbehandling og etablering af enten blomsterbrak, der pr. m2 består af mindst to forskellige frø- og nektarproducerende plantearter, må ikke alene bestå af korn, raps eller majs eller en blanding af disse, eller bestøverbrak, der pr. m2 består af mindst tre forskellige plantearter, som er omfattet af bilag 1 til denne bekendtgørelse.
Den etablerede blomsterblanding skal udgøre mindst 50 pct. af plantedækket på arealet.
 Stk. 3. Jordbehandling og etablering af blomster- og bestøverbrak, skal mindst foregå hvert andet år, så den udsåede blomsterblanding på arealet til stadighed lever op til de angivne plantedækkekrav, jf. stk. 2.
 Stk. 4. Der må kun anvendes sprøjtemidler på braklagte arealer, hvis der er tale om selektiv bekæmpelse af flyvehavre og kæmpebjørneklo.
 Stk. 5. Plantemateriale fra marken må ikke fjernes efter slåning eller nedvisning, jf. stk. 1, nr. 1 og nr. 2 og stk. 4.
§ 24. Plantedækket på braklagte arealer må ikke slås i perioden 1. maj til og med 31. juli af hensyn til yngleperioden for markens vildt- og fuglebestand, medmindre 1) arealet er beliggende inden for de afstandsforpligtelser, der gælder efter den til enhver tid gældende bekendtgørelse om markfrø og den til enhver tid gældende bekendtgørelse om sædekorn, og landbrugeren har ansøgt om slåning for at undgå fremmed bestøvning fra plantedækket på de braklagte arealer af de frø eller sædekorn, der ønskes certificeret, eller 2) der foretages selektiv bekæmpelse i form af slåning eller anvendelse af sprøjtemidler i forbindelse med bekæmpelse af hejrearter, giftige arter eller aggressive ukrudtsarter, som f.eks. flyvehavre eller kæmpebjørneklo.
 Stk. 2. Plantemateriale fra marken må ikke fjernes efter slåning eller nedvisning, jf. stk. 1, nr. 2.
§ 25. Hvis brakarealet ikke indgår i målsætninger vedrørende opfyldelse af GLM 8 eller bio-ordninger, kan der dog etableres vinterafgrøder, hvor der forud for etableringen må ske nedvisning af plantedækket på det braklagte areal fra 1. juli.
Jordbehandling, såning og gødskning samt anvendelse af sprøjtemidler må først finde sted fra 1. august.
Ansøger skal have gennemført jordbehandling senest den 25. oktober.
 § 26. En ansøger, der ønsker at etablere vårafgrøder på braklagte arealer det kommende år, kan foretage jordbehandling indenfor de perioder og på de jordtyper, der fremgår af den til en hver tid gældende bekendtgørelse om næringsstofreducerende tiltag og dyrkningsrelaterede tiltag i jordbruget for den pågældende planperiode.
Bræmmer § 27. Der kan ydes tilskud til bræmmer, jf. § 2, nr. 3.
 § 28. Bræmmer skal slås i overensstemmelse med § 8, stk. 3.
 Stk. 2. Plantemateriale, jf. stk. 1, må ikke fjernes fra marken efter slåning.
Markbræmmer § 29. Der kan ydes tilskud til markbræmmer.
Markbræmmer må være mellem en og 20 meter brede.
Hvis markbræmmen ligger op ad en anden bræmme, må bredden ikke samlet overstige 20 meter.
 Stk. 2. Markbræmmer kan placeres på et tilskudsberettiget omdriftsareal.
 Stk. 3. Der skal ske en landbrugsaktivitet på markbræmmer, jf. §§ 23 og 24.
Stk. 4. Markbræmmer skal i hele deres længde ligge op ad et omdriftsareal tilhørende samme ansøger.
Bræmmerne skal kunne skelnes tydeligt fra det tilstødende landbrugsareal.
 Stk. 5. Der kan etableres vinterafgrøder på markbræmmer, jf. § 25.
 Stk. 6. Der kan foretages jordbehandling på markbræmmer med henblik på etablering af en vårafgrøde det efterfølgende år, jf. § 26.
 § 30. Der ydes tilskud til arealer med bræmmer og markbræmmer, der er indberettet i fællesskema til opfyldelsen af kravet om mindsteandel af landbrugsareal afsat til ikkeproduktive områder eller landskabstræk (GLM 8), jf. §§ 11-13 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelser, der måtte afløse de nævnte bestemmelser.
Flerårige afgrøder § 31. Hvis et areal ved ansøgningsårets begyndelse fremstår med en allerede etableret flerårig produktionsafgrøde, som ikke høstes i ansøgningsåret, er ansøger for at få tilskud forpligtet til at vedligeholde arealet med henblik på dyrkning af afgrøden, så hovedafgrøden ikke hæmmes væsentligt af ukrudt.
Permanente afgrøder § 32. Ansøger er forpligtet til at vedligeholde arealer, der dyrkes med permanente afgrøder, samt sørge for, at de fremstår i en god plantagemæssig stand, der sikrer, at hovedafgrøden ikke hæmmes væsentligt af ukrudt, buskads og andre træer.
Lavskov § 33. For at få tilskud til arealer med lavskov skal lavskoven være etableret på arealet senest den 15. maj.
Stk. 2. Ansøger er forpligtet til at sikre, at beplantninger med lavskov til enhver tid består af mindst 8.000 plantede træer pr. ha af de i § 2, nr. 6, nævnte slægter.
For beplantninger af poppelarter i renkultur skal plantetætheden til enhver tid bestå af mindst 1.000 plantede træer pr. ha.
Højst 20 pct. af arealet må udgøres af ubefæstede arbejdsarealer.
 Stk. 3. Ansøger er forpligtet til at plante lavskoven i en bredde på minimum 7,5 meter og til at sikre, at lavskovsplanterne er plantet i rækker som en plantage og ikke er selvsåede.
Stk. 4. Ansøger er forpligtet til at stævne lavskoven mindst hvert tiende år.
Ansøger er dog forpligtet til at stævne beplantninger af poppelarter, jf. stk. 2, 2. pkt., som er etableret eller stævnet i 2011 eller senere, mindst hvert tyvende år.
Etableringsåret eller stævningsåret medregnes i den tiårige eller tyveårige stævningsperiode.
 Stk. 5. Ansøger er forpligtet til at holde arealer med lavskov i en god plantagemæssig stand, der sikrer, at afgrøden ikke hæmmes væsentligt af ukrudt, buskads eller af andre træer på arealet.
 Stk. 6. Ansøger er forpligtet til at sikre, at stævning eller vedligehold af lavskovsafgrøden ikke er væsentligt hæmmet af ukrudt, buskads eller andre træers eller buskes tilstedeværelse på arealet.
Skovlandbrug § 34. Der kan gives tilskud til arealer med træer og buske med frugt, bær eller nødder, som nævnt i bilag 2, der i kombination med mindst én anden tilskudsberettiget afgrøde, jf. bilag 1 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bilag, der måtte afløse det nævnte bilag, kan udgøre et tilskudsberettiget areal med skovlandbrug.
§ 35. For at få tilskud efter § 34 er det et kriterie, at træerne står i række.
Rækker af træer eller buske med frugt, bær eller nødder må indgå i bælter bestående af højst tre rækker.
 Stk. 2. På et areal med skovlandbrug er ansøger forpligtet til at sikre, at der er mere end 100 træer eller buske med frugt, bær eller nødder pr. ha.
 Stk. 3. På ethvert sted på arealer med skovlandbrug, hvor der ikke er en afgrøde bestående af træer eller buske med frugt, bær eller nødder, er ansøger forpligtet til at sikre, at der højst er 40 meter hen til træer eller buske, jf. stk. 1, eller til kanten af marken.
 Stk. 4. På arealer med skovlandbrug med træer og buske med frugt, bær eller nødder er ansøger forpligtet til at vedligeholde arealet som en plantage, jf. § 32.
 Stk. 5. Ansøger er forpligtet til at sørge for, at områder på arealer med skovlandbrug, som ikke består af træer og buske med frugt, bær eller nødder, opfylder forpligtelserne for omdriftsafgrøder, jf. § 8, græs, jf. § 22, flerårige afgrøder, jf. § 31 eller permanente afgrøder, jf. § 32.
Kapitel 4 Tilskuddets størrelse m.v.
 § 36. Størrelsen på tilskuddet fastsættes på grundlag af den økonomiske ramme for tilskudsordningen og udgør 255,51 EUR pr. ha, jf. dog stk. 2.
 Stk. 2. Ved under- eller overansøgning om tilskud kan det i stk. 1 anførte tilskud blive forhøjet eller nedsat med op til 3 pct.
§ 37. Hvis et areal, hvortil der er søgt tilskud, bliver overdraget helt eller delvist i 2023, vil tilskuddet uanset overdragelsen blive udbetalt til ansøger.
Ansøger forbliver ansvarlig for overholdelse af forpligtelser og kriterier for tilskud.
 Stk. 2. Stk. 1 finder tilsvarende anvendelse, hvis rådigheden over et areal, hvortil der er søgt tilskud, overgår til en anden landbruger i 2023.
Kapitel 5 Kontrol, nedsættelse af tilskud, sanktioner m.v.
 § 38. Ordningen kontrolleres i henhold til §§ 3, 4 og 5, stk. 1, i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik eller senere bestemmelser, der måtte afløse de nævnte bestemmelser.
 § 39. Manglende opfyldelse af kriterier for tilskudsberettigelse, jf. § 3, § 5, stk. 2, § 6, stk. 1, § 7, stk. 1, § 13, stk. 2-3, § 15, § 20, stk. 1 og § 35, stk. 1, kontrolleres i henhold til reglerne i § 6, stk. 1 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik eller senere bestemmelse, der måtte afløse den nævnte bestemmelse.
 Stk. 2. Manglende opfyldelse af forpligtelser, jf. § 8, stk. 1-2 og 4, § 9, § 10, stk. 1, § 11, §16, § 17, stk. 1, § 19, stk. 2, § 20, stk. 2, § 22, stk. 1, §§ 31 og 32, § 33, stk. 2-6 og § 35, stk. 2-5, kontrolleres i henhold til reglerne i § 6, stk. 2, § 13, §§ 15-18, §§ 21-23 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik eller senere bestemmelser, der måtte afløse de nævnte bestemmelser.
 Stk. 3. Forsinket indsendelse af ansøgning om tilskud, jf. § 6 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelse, der måtte afløse den nævnte bestemmelse, kontrolleres i henhold til reglerne i § 7 i bekendtgørelse nr. 75 af 26. januar 2023 om kontrol og administrative sanktioner m.v. for visse tilskudsordninger under Den Europæiske Unions fælles landbrugspolitik eller senere bestemmelse, der måtte afløse den nævnte bestemmelse.
 Stk. 4. Manglende anmeldelse af alle bedriftens arealer, jf. § 4, stk. 1, nr. 1, i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelser, der måtte afløse den nævnte bestemmelse, kontrolleres i henhold til reglerne i § 8 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik eller senere bestemmelse, der måtte afløse den nævnte bestemmelse.
Kapitel 6 Obligatorisk digital kommunikation § 40. Afgørelser sendes digitalt til ansøger via Tast selv.
 § 41. Skriftlige partshøringer efter forvaltningslovens § 19 og skriftlige referater af telefoniske partshøringer efter forvaltningslovens § 19 sendes til ansøger via Tast selv, jf. dog § 42, stk. 2.
 Stk. 2. Ansøgers besvarelse af skriftlige partshøringer efter forvaltningslovens § 19 og ansøgers besvarelse af skriftlige referater af telefoniske partshøringer efter forvaltningslovens § 19 skal indgives via Tast selv, jf. dog § 42, stk. 2.
 § 42. Partshøringer efter forvaltningslovens § 19 om forhold, som konstateres ved satellitbaseret kontrol, skal ske i overensstemmelse med §§ 3 og 24 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
 Stk. 2. Besvarelse af partshøringen, jf. stk. 1, skal tilsvarende ske i overensstemmelse med §§ 3 og 24 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Kapitel 7 Ikrafttræden § 43. Bekendtgørelsen træder i kraft den 31. januar 2023.
