Skriftlig fremsættelse (13. december 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om folkeskolen, lov om friskoler og private grundskoler m.v., lov om efterskoler og frie fagskoler og lov om ungdomsskoler (Styrket praksisfaglighed m.v.) (Lovforslag nr.
L 126) Med lovforslaget foreslås, at folkeskoleelevernes valgfag i 7. og 8. klasse målrettes de praktiske/musiske fag, således at det gøres obligatorisk for alle elever at vælge mindst et toårigt praktisk/musisk valgfag i 7.-8. klasse.
Det foreslås endvidere, at alle folkeskoleelever skal tilbydes det praktiske/musiske valgfag håndværk og design, samt at eleverne derudover kan tilbydes et eller flere af de praktiske/musiske valgfag: billedkunst, madkundskab eller musik.
Eleverne vil skulle tage ét af de ovenstående fire toårige praktiske/musiske valgfag i 7.-8. klasse.
Det foreslås endvidere, at eleverne skal til prøve i de toårige praktiske/musiske valgfag (håndværk og design, billedkunst, musik og madkundskab) efter 8. klasse.
Prøven vil indgå i beregningen af, om eleven har bestået folkeskolens afgangseksamen.
Prøven vil derfor også skulle udbydes på prøveafholdende frie grundskoler, efterskoler og ungdomsskoler.
Det foreslås også, at folkeskoleeleverne i 8. klasse vil få standpunktskarakterer i det praktiske/musiske valgfag.
Herudover indeholder forslaget en præcisering af, at den nuværende obligatoriske projektopgave i folkeskolens 9. klasse ændres, så det fremover bliver udgangspunktet, at projektopgaven har et tydeligt praksisfagligt element.
Samtidig fjernes kravet om, at valgfag, der ikke indgår i prøverækken, og som eleven undervises i på 9. klassetrin, skal indgå i elevens projektopgave.
 Endelig foreslås det, at den eksisterende erhvervspraktikordning i folkeskolen bliver udvidet, så en elev får ret til at komme i erhvervspraktik i mindst en uge i både 8. og 9. klasse, også selvom skolebestyrelsen og skolelederen ikke bakker op om det.
 Det foreslås, at loven træder i kraft den 1. august 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
