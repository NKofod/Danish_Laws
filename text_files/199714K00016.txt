Nr BTL 16 Betænkning over Forslag til lov om ændring af lov om statsgaranterede  

 studielån og lov om tilskud til afvikling af studiegæld og om eftergivelse af  

 studiegæld (Lempelse af reglerne for tilbagebetaling og eftergivelse af  

 statsgaranterede studielån m.v.)   

 Nr L 16 1997-98. 1. samling Afgivet af Uddannelsesudvalget Afgivet: 19971212 Udvalget har behandlet lovforslaget i en række møder og har herunder  

 stillet spørgsmål til finansministeren og skatteministeren, som disse har  

 besvaret skriftligt.
Skatteministeren har desuden besvaret spørgsmål i  

 samråd.
 Nogle af udvalgets spørgsmål og finansministerens og skatteministerens  

 svar herpå er optrykt som bilag til betænkningen.
 Endvidere har udvalget modtaget skriftlige henvendelser fra:
Fonnesbech, Jens, Vanløse, Larsen, Erik A., Gentofte og Tudvad, Anne-Grete, og Lindow, Ulf, Haslev.
 Der er af finansministeren og af nogle mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Centrum-Demokraternes og Dansk  

 Folkepartis medlemmer af udvalget) lovforslaget til  vedtagelse med de  

 af finansministeren stillede ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse med de af  

 finansministeren og mindretallet stillede ændringsforslag.
 Et andet mindretal (Enhedslistens medlemmer af udvalget) indstiller  

 lovforslaget til vedtagelse med de under nr. 4-6 stillede  

 ændringsforslag.
 Mindretallet vil, såfremt mindretallets ændringsforslag (nr. 6) ikke  

 vedtages, stemme for finansministerens ændringsforslag nr. 7 og 8.
Mindretallet mener, at det vil være logisk, gennemskueligt og  

 ubureaukratisk, hvis alle gældsramte, der tidligere har fået afslag på  

 gældseftergivelse, får mulighed for at indsende en ny ansøgning om  

 eftergivelse, der behandles efter lovforslagets lempede regler.
Det har  

 indtil nu været fast praksis, at man kunne søge eftergivelse af studiegæld,  

 lige så tit det skulle være.
Det er i dag helt normalt, at en person, der har  

 søgt eftergivelse, men fået afslag, søger igen, når ansøgerens faktiske  

 forhold er forandrede.
Finansministerens ændringsforslag vil bl.a. betyde, at  

 ansøgere, der tidligere har søgt om gældseftergivelse, men ikke falder ind  

 under undtagelsesbestemmelserne beskrevet i § 3, stk. 3-6, skal have deres  

 sag bedømt på baggrund af et andet regelsæt end alle andre ansøgere.
Æ n d r i n g s f o r s l a g Af et mindretal (V og KF):
Til titlen 1) Titlen affattes således:
»Forslag til Lov om ændring af lov om tilskud til afvikling af studiegæld og om  

 eftergivelse af studiegæld (Lempelse af reglerne for tilbagebetaling og eftergivelse af  

 statsgaranterede studielån m.v.)» Til § 1 2) Paragraffen udgår.
Til § 2 3) Nr. 1-9 udgår.
 Af finansministeren, tiltrådt af udvalget:
 4) I den under nr. 10 foreslåede affattelse af § 15,  

 stk. 1, nr. 2, litra b, udgår »låntager«.
 5) I den under nr. 10 foreslåede affattelse af § 16  

 indsættes efter stk. 2. som nyt stykke:
»Stk. 3. Ved vurderingen efter stk. 1 kan Hypotekbanken tage  

 hensyn til sociale forhold m.v., som i særlig grad påvirker låntagers  

 mulighed for at tilbagebetale studiegælden.« Stk. 3-5 bliver herefter stk. 4-6.
Til § 3 Af et mindretal (EL):
 6) Stk. 2, affattes således:
»Stk. 2. § 2, nr. 10, træder i kraft den 1. januar  

 1998.« Af finansministeren, tiltrådt af et flertal (udvalget med  

 undtagelse af EL):
 7) I stk. 2 indsættes efter »regler«: », jf. dog  

 stk. 3-6«.
 8) Efter stk. 2 indsættes som nye stykker:
»Stk. 3. Låntagere med statsgaranterede studielån, som  

 tidligere har fået bedømt en ansøgning om eftergivelse af studiegæld, kan  

 uanset reglen i stk. 2 få bedømt deres ansøgning på ny efter reglerne i § 2,  

 nr. 10, på betingelse af, at 1) den tidligere afgørelse om eftergivelse af studiegæld er truffet den 1.  

 januar 1993 eller senere og 2) lånets restgæld pr. 1. januar 1998 udgør mindst 100.000 kr.
 Stk. 4. Hypotekbanken kan dispensere fra tidsfristen i stk. 3, nr.  

 1, hvis låntagers sociale forhold m.v. i særlig grad påvirker låntagers  

 mulighed for at tilbagebetale studiegælden.
 Stk. 5. En fornyet bedømmelse af en ansøgning efter stk. 3 kan  

 ikke resultere i tilbagebetaling af ydelser, som låntager allerede har betalt  

 på studiegælden.
Stk. 6. En ansøgning, som bedømmes på ny efter reglerne i stk. 3,  

 kan ikke imødekommes, hvis det beløb, der kan eftergives, er mindre end  

 50.000 kr.« B e m æ r k n i n g e r Til nr. 1 Ændringsforslaget er en konsekvens af de under nr. 2 og 3 foreslåede  

 ændringer.
Til nr. 2 og 3 Ændringsforslagene medfører, at forslaget om, at låntagere med  

 statsgaranterede studielån i pengeinstitutter skal have adgang til at  

 overføre deres lån til Hypotekbankens bankvirksomhed, udgår.
 Ændringsforslagene tager sigte på at forhindre, at Hypotekbanken gives  

 mulighed for at drive bankvirksomhed i konkurrence med private  

 bankvirksomheder.
Ændringsforslagene medfører, at de udgifter, der er angivet i  

 lovforslagets almindelige bemærkninger til lønsum og drift i Hypotekbankens  

 finansforvaltning, ikke skal afholdes.
Disse udgifter skal dog ifølge  

 lovforslaget ikke afholdes af statskassen, men af Hypotekbankens  

 bankvirksomhed.
 Ændringsforslagene har derfor ingen statsfinansielle konsekvenser.
Til nr. 4 Ændringen er alene af redaktionel karakter.
Til nr. 5 Det præciseres i ændringsforslaget, at Hypotekbanken kan lempe vurderingen  

 af en låntagers indkomstforhold m.v. i situationer, hvor låntagers sociale  

 forhold påvirker dennes mulighed for at tilbagebetale studiegælden.
Bestemmelsen tager først og fremmest sigte på at sikre, at enlige  

 forsørgere ikke stilles ringere end under den nugældende ordning.
Hvis  

 låntager er eneforsørger, vil Hypotekbanken kunne tage hensyn hertil.
Det  

 samme gør sig gældende, hvis låntager har omfattende udgifter i forbindelse  

 med et barns sygdom, handicap eller lignende, der ikke kompenseres ved  

 offentlig ydelse.
 Også andre sociale forhold vil dog alt efter den konkrete situation kunne  

 påvirke Hypotekbanken vurdering af låntagers betalingsevne.
 Reglerne om lempelse af vurderingen af en ansøgning om eftergivelse under  

 hensyn til låntagers sociale forhold m.v. skønnes kun at medføre yderligere  

 eftergivelse i beskedent omfang.
Til nr. 6 Med ændringsforslaget ligestilles låntagere, der tidligere har søgt om  

 eftergivelse af gæld, med låntagere, der ikke tidligere har fremsendt  

 ansøgning.
Til nr. 7 og 8 Den gruppe låntagere, der er mest belastede af deres studiegæld, er de  

 låntagere, som tidligere har optaget statsgaranterede studielån i  

 pengeinstitutterne.
Det skyldes blandt andet højrenteperioden i 1980'erne.  

 Der kan derfor være anledning til at åbne mulighed for, at netop denne gruppe  

 kan få genoptaget ansøgninger om eftergivelse, som tidligere har resulteret i  

 et afslag eller en delvis eftergivelse af gælden.
 En genoptagelse af disse ansøgninger bør dog ske efter et  

 væsentlighedskriterium, således at kun ansøgninger, hvor afgørelsen er af  

 større økonomisk betydning for låntager, tages op til fornyet vurdering.  

 Endvidere bør kun afgørelser af nyere dato kunne tages op til fornyet  

 behandling.
Det foreslås derfor, at ansøgninger fra denne gruppe låntagere skal kunne  

 genoptages på betingelse af, at den tidligere afgørelse i sagen som  

 udgangspunkt er truffet inden for den almindelige forældelsesfrist på 5 år,  

 idet Hypotekbanken dog vil kunne fravige denne tidsfrist, hvis låntagers  

 sociale forhold måtte tale for det.
Det vil endvidere være en betingelse, at  

 lånets restgæld udgør mindst 100.000 kr., og at det beløb, som kan  

 eftergives, udgør mindst 50.000 kr.
 Den fornyede afgørelse i disse sager vil ikke kunne medføre, at ydelser,  

 som låntager allerede har betalt, kan tilbagebetales.
 Såvel låntagere, der tilbagebetaler deres studiegæld til et pengeinstitut,  

 som låntagere, der får deres lån overført til Hypotekbankens bankvirksomhed,  

 og låntagere, der på grund af misligholdelse har fået deres lån overført til  

 inddrivelse i Hypotekbankens finansforvaltning, vil være omfattet af  

 muligheden for at få genoptaget deres ansøgninger.
Genoptagelse vil kunne ske efter ansøgning, og det er hensigten at  

 orientere låntagerne herom så vidt muligt ved direkte henvendelse til de  

 enkelte låntagere.
Ordningen vil i øvrigt blive bekendtgjort ved annoncering  

 i dagblade og faglige tidsskrifter m.v. samt ved offentliggørelse på  

 Internettet.
 Det skønnes, at ca. 2.000 ansøgninger vil skulle genoptages.
Administrative og økonomiske konsekvenser Det må forventes, at langt de fleste af den omhandlede gruppe låntagere  

 vil ansøge om genoptagelse af deres sager umiddelbart efter lovens  

 ikrafttræden.
Idet det forudsættes, at disse ansøgninger skal være behandlet  

 inden for en rimelig periode i løbet af 1998 og første halvdel af 1999, vil  

 det være nødvendigt at tilføre Hypotekbanken yderligere medarbejdere i et  

 omfang svarende til en lønsumsudgift på 4 mio. kr. i 1998, dalende til 2 mio.  

 kr. i 1999.
 Hertil kommer udgifter til porto og annoncering m.v. på ca. 0,5 mio. kr.  

 samt udgifter til ændring af Hypotekbankens edb-systemer for ca. 0,1 mio. kr.
Bestemmelserne om adgangen til nyvurdering af tidligere ansøgninger om  

 eftergivelse af studiegæld skønnes at medføre en yderligere eftergivelse for  

 ca. 50 mio. kr.
Heraf vedrører langt størstedelen studiegæld, som i forvejen  

 er misligholdt eller eftergivet delvis og dermed udgiftsført i  

 statsregnskabet.
Mereftergivelsen vil derfor kun påvirke statens drifts-,  

 anlægs- og udlånsbudget i beskedent omfang.
I øvrigt skønnes det, at ca.  

 halvdelen af gælden aldrig ville blive betalt, selv om den ikke var blevet  

 eftergivet.
Det reelle tab for statskassen udgør derfor kun ca. 25 mio. kr.
 Fremskridtspartiet havde ikke medlemmer i udvalget.
Bilag Nogle af udvalgets spørgsmål til finansministeren og skatteministeren  

 og disses svar herpå Finansministeriet Spørgsmål 13:
Hvor mange personer har fået fuldstændigt afslag på eftergivelse af  

 studiegæld efter den gældende lovgivning? Svar:
I perioden 1987-1997 har Hypotekbanken givet fuldstændigt afslag på ca.  

 3.600 ansøgninger om eftergivelse af studiegæld, hvilket svarer til ca. 16  

 pct. af alle afgjorte sager.
Heri er medregnet sager, hvor låntager  

 efterfølgende har indfriet sin gæld fuldt ud.
I opgørelsen er ikke medregnet ansøgninger, der er blevet afvist på grund  

 af, at låntager ikke har opfyldt lovens 12-års-krav.
Denne gruppe låntagere  

 har haft og vil fremover fortsat have mulighed for at søge om eftergivelse på  

 ny, når den tidsmæssige betingelse er opfyldt.
 Spørgsmål 14:
Hvor mange af disse vurderer ministeren vil have mulighed for at få  

 eftergivet gæld efter de regler, der nu indføres? Svar:
 Det vurderes, at ca. 1.500 låntagere, der tidligere har fået fuldstændigt  

 afslag på deres ansøgning om eftergivelse af studiegæld, kan få eftergivet  

 gælden helt eller delvis efter de regler, som nu foreslås indført.
 Spørgsmål 15:
Hvor store beløb vurderer ministeren vil blive eftergivet for denne  

 gruppe, hvis de fik mulighed for at søge om eftergivelse efter de nye regler? Svar:
Størrelsen af det gennemsnitlige beløb, der eftergives pr. låntager, er  

 ca. 100.000 kr.
Hvis låntagere, der tidligere har fået fuldstændigt afslag på  

 deres ansøgning om eftergivelse af studiegæld, efter en genoptagelse af deres  

 sag får eftergivet et tilsvarende beløb, vil det samlede eftergivelsesbeløb  

 for denne gruppe låntagere udgøre ca. 150 mill. kr.
Hertil kommer i en række  

 tilfælde direkte udgifter til tilbagebetaling af ydelser på gæld, som den  

 enkelte låntager måtte have foretaget efter afslaget.
 Det ville i givet fald først og fremmest være den ændrede  

 husstandsvurdering, der ville få indflydelse på det samlede  

 eftergivelsesbeløb, medens ændringen af formuevurderingen kun i begrænset  

 omfang ville få indflydelse på omfanget.
Lovforslaget medfører en omfordeling af mulighederne for og omfanget af  

 eftergivelse mellem de forskellige grupper af låntagere. Åbnes der adgang til  

 genoptagelse af tidligere afgjorte sager, ville Hypotekbanken dog ikke stille  

 en låntager ringere end den tidligere trufne afgørelse, selv om de nye regler  

 principielt måtte tilsige en indskrænkning af den pågældendes muligheder for  

 eftergivelse.
Det vil derfor kun være den udgiftsforøgende følge af det  

 ændrede husstandsprincip, som ville influere på eftergivelsesomfanget.
Skatteministeriet Spørgsmål 20:
»Kan ministeren bekræfte, at det ifølge lovforslaget ikke tillægges  

 betydning for gældssaneringen, at en person har afholdt sig fra at søge  

 tilskud, som personen var berettiget til? I bekræftende fald hvad er begrundelsen?» Svar:
 Da lovforslag L 16 henhører under finansministerens ressortområde, har jeg  

 modtaget bidrag til besvarelsen af samtlige spørgsmål herfra.
 I fremtiden vil låntagers tilskud til afvikling af studiegæld ikke indgå i  

 vurderingen af, om der er betalt tilstrækkeligt af på studiegælden.
Ved vurderingen af en ansøgning om eftergivelse af studiegæld vil et  

 eventuelt tilskud til afvikling af studiegæld således hverken indgå i  

 opgørelsen af ansøgers indkomst eller blive medregnet til de beløb, låntager  

 i tidens løb har indbetalt på gælden.
Det vil derfor også være uden  

 betydning, om en låntager har afholdt sig fra at søge tilskud, som den  

 pågældende ellers var berettiget til.
Herved ligestilles låntagerne i eftergivelsessammenhæng, uanset om de har  

 modtaget tilskud til afvikling af deres studiegæld eller ej.
Mange låntagere  

 har ikke mulighed for at opnå tilskud til afvikling af studiegæld, hvorfor  

 det ville være urimeligt - også i eftergivelsessammenhæng - at stille denne  

 gruppe låntagere dårligere end de låntagere, der modtager tilskud.
Det skal i  

 den forbindelse bemærkes, at visse låntagere fravælger tilskud til afvikling  

 af studiegæld, fordi tilskuddet er skattepligtigt.
 Spørgsmål 21:
»Kan ministeren bekræfte, at en person, der har indgået en ordning  

 med rentetilskud, kan trække sig ud af ordningen og alligevel opnå  

 gældssanering ifølge lovforslaget?» Svar:
For at opnå tilskud til afvikling af studiegæld skal låntager søge om  

 tilskud een gang årligt.
Der er ikke tale om, at låntager een gang for alle  

 forpligter sig til løbende at søge eller modtage tilskud.
En låntager, der modtager tilskud til afvikling af studiegæld, kan give  

 afkald på de tildelte tilskud og i stedet få eftergivet studiegælden, hvis  

 han opfylder betingelserne herfor.
Allerede bevilgede tilskud bortfalder dog  

 automatisk fra det tidspunkt, hvor låntager får en forhåndstilkendegivelse om  

 eller eftergivelse af studiegæld.
 Ordningen om tilskud til afvikling af studiegæld er således fuldstændig  

 uafhængig af ordningen om eftergivelse af studiegæld, hvorfor muligheden for  

 at få eftergivet studiegæld ikke påvirkes af, om låntager tidligere har  

 modtaget tilskud.
 Spørgsmål 22:
»Vil personer, der får rentetilskud, blive underrettet om, at dette  

 ikke er nødvendigt for at få gældssanering ifølge lovforslaget?» Svar:
 Det er fortsat udgangspunktet, at studiegæld primært skal tilbagebetales  

 fuldstændigt.
 Tilskud til afvikling af statsgaranterede studielån og eftergivelse af  

 studiegæld er som nævnt i besvarelsen af spørgsmål 21 to af hinanden  

 uafhængige ordninger.
Det er låntagers eget valg, om studiegælden skal tilbagebetales - herunder  

 i form af tilskud - eller eventuelt søges eftergivet.
Muligheden for at få  

 eftergivet studiegæld påvirkes ikke af, om låntager tidligere har modtaget  

 tilskud.
Denne oplysning vil blive indarbejdet i vejledningerne om  

 eftergivelse af studiegæld og om tilskud til statsgaranterede studielån.
Finansministeriet Spørgsmål 29:
Er det korrekt forstået, at ændringsforslagets tidsfrist betyder, at  

 ansøgerens sidst behandlede ansøgning skal være afgjort efter den 1. januar  

 1993? Svar:
 Det er korrekt, at tidsfristen i ændringsforslaget betyder, at den sidst  

 behandlede ansøgning skal være afgjort efter 1. januar 1993.
