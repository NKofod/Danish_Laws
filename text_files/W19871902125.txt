En studerende, der havde været under uddannelse til fritidspædagog fra  

 1983, havde sideløbende med studierne haft deltidsbeskæftigelse ved rengøring  

 15 timer ugenlig.
I januar 1985 blev hun sygemeldt fra sit arbejde, men  

 fortsatte sin uddannelse under sygemeldingen.
 Sikrede fandtes at være berettiget til dagpenge under sygemeldingen  

 beregnet i forhold til det deltidsarbejde, som hun var sygemeldt fra.
Ankestyrelsen lagde vægt på, at sikrede i forhold til deltidsarbejdet  

 havde haft et indtægtstab, at hun før sygemeldingen fra deltidsarbejdet havde  

 påbegyndt uddannelsen, samt at sygemeldingen kun gjaldt fysisk krævende  

 arbejde, hvorfor fortsættelsen af studierne ikke kunne antages at have  

 forsinket helbredelsen. (* 1) REDEGØRELSE FOR SAGEN En studerende, der var under uddannelse til fritidspædagog, havde  

 sideløbende med sine studier haft deltidsbeskæftigelse ved rengøring.
Sikrede  

 blev sygemeldt fra sit arbejde i januar 1985. Hun led af psoriasis, der var  

 lokaliseret til hud og led.
Som følge heraf var hun fuldt uarbejdsdygtig som  

 rengøringsassistent samt i andet fysisk krævende arbejde.
 Sikrede modtog dagpenge, indtil det sociale udvalg i marts 1986 blev  

 bekendt med, at sikrede fra august 1983 havde været under uddannelse til  

 fritidspædagog, samt at hun fortsatte denne uddannelse under sygemeldingen  

 fra sit deltidsarbejde.
Det sociale udvalg krævede tilbagebetaling af de udbetalte dagpenge med  

 henvisning til, at sikrede ikke kunne modtage dagpenge samtidig med, at hun  

 var igang med en kompetencegivende uddannelse.
Denne afgørelse ankede  

 sikrede.
 AFGØRELSEN, DER KLAGES OVER:
 Amtsankenævnet fandt i juli 1986, at sikrede var berettiget til fulde  

 dagpenge beregnet i forhold til det arbejde, som hun var sygemeldt fra.  

 Nævnet lagde ved sin afgørelse vægt på, at sikrede også forud for sin  

 sygemelding var studerende, og at hun alene var sygemeldt i forhold til sit  

 deltidsarbejde.
I august 1986 anmodede det sociale udvalg Amtsankenævnet om at genoptage  

 sagen, idet udvalget gjorde gældende, at sikrede var igang med et fuldtids  

 kompetencegivende studium, samt at hun ifølge de lægelige oplysninger kunne  

 passe sine studier på næsten fuld tid.
Socialudvalget mente som følge heraf,  

 at pågældende ikke var syg i relation til lov om dagpenge ved sygdom eller  

 fødsel, og at hun derfor ikke var berettiget til dagpenge.
 Amtsankenævnet har den 31. oktober 1986 fastholdt den tidligere trufne  

 afgørelse.
 KLAGEN TIL ANKESTYRELSEN:
Det sociale udvalg henviste til SM-meddelelse nr.
D-010-86, hvorefter en  

 sikret ikke fandtes berettiget til udbetaling af dagpenge under deltagelse i  

 undervisning på merkonomstudiet, idet pågældende ikke kunne anses for at være  

 uarbejdsdygtig i dagpengelovens forstand.
 SUPPLERENDE OPLYSNINGER EFTER ANKEN:
Amtsankenævnet bemærkede over for Ankestyrelsen, at den ovennævnte D- meddelelse afveg fra den foreliggende sag, idet sikrede her var studerende  

 og havde deltidsarbejde før sygemeldingen, hvorfor hun - uagtet den  

 sideløbende kompetencegivende uddannelse - af nævnet fandtes berettiget til  

 dagpenge, idet hun led et indtægtstab i forhold til deltidsarbejdet.
 LOVGRUNDLAG:
 Lov om dagpenge ved sygdom eller fødsel, § 17 og § 47.
 Sikringsstyrelsens vejledning af 31. juli 1986 om opfølgning af sager om  

 sygedagpenge.
 ANKESTYRELSENS AFGØRELSE:
 Ankestyrelsen finder, at sikrede har været berettiget til dagpenge  

 beregnet i forhold til det deltidsarbejde, som hun var sygemeldt fra.
 Ankestyrelsen har herved lagt vægt på, at sikrede i forhold til  

 deltidsarbejdet har haft et indtægtstab, at hun før sygemeldingen fra  

 deltidsarbejdet havde påbegyndt uddannelsen til fritidspædagog, samt at  

 sygemeldingen kun gjaldt fysisk krævende arbejde, hvorfor fortsættelsen af  

 studierne ikke kunne antages at have forhalet helbredelsen.
 Ankestyrelsen tiltræder således Amtsankenævnets afgørelse.
 Ankestyrelsen har ifølge sagens karakter ikke taget stilling til, om og i  

 bekræftende fald fra hvilket tidspunkt en opfølgning fra kommunens side efter  

 dagpengelovens § 47 ville have medført, at sikrede ikke længere ville have  

 kunnet anses for fuldt uarbejdsdygtig i forhold til sit hidtidige  

 deltidsarbejde.
 (* 1) Se endvidere SM D-004-87.
