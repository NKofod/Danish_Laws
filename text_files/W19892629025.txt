 Det lokale nævn giver afslag på ansøgning om sendetilladelse med den  

 begrundelse, at nævnet har truffet beslutning om, at nye ansøgninger  

 behandles en gang om året, efter at ansøgninger er indkaldt ved annoncering i  

 dagspressen.
 Udvalget fandt ikke grundlag for at tilsidesætte den af nævnet trufne  

 afgørelse, der ligger indenfor nævnets kompetence og bygger på saglige hensyn  

 vedrørende ordningens administration.
 Udvalget har på sit møde den 30. oktober 1989 behandlet en klage fra  

 foreningen Radio Skive/89 over en afgørelse om afslag på foreningens  

 ansøgning om sendetilladelse, som Lokalradionævnet for Sallingsund, Spøttrup,  

 Sundsøre og Skive kommuner har meddelt i skrivelse af 2. oktober 1989.
I skrivelsen fra nævnet angives som begrundelse for afslaget, at nævnet  

 allerede i 1986 traf beslutning om, at nye ansøgere behandles en gang om  

 året, efter at ansøgere er indkaldt ved annoncering i dagspressen i  

 slutningen af december måned og i begyndelse af januar måned.
Nævnet henviser  

 i den forbindelse til ministeriet for kulturelle anliggenders vejledning af  

 21.1.1986 om indførelsen af en varig ordning for lokal radiovirksomhed,  

 hvoraf det fremgår, at af hensyn til en samlet planlægning må nye ansøgninger  

 behandles samlet en gang om året.
 Endvidere oplyses det, at Foreningen Radio Skive vil blive underrettet,  

 når nævnet indkalder nye ansøgere til lokal radiovirksomhed.
I brev af 4. oktober 1989 har Radio Skive/89 klaget over nævnets  

 afgørelse.
Det anføres, at der er sket så store omvæltninger på radio-området  

 lokalt, at dette kan begrunde at nævnet tager sagen op, idet den tidligere  

 Radio Skive gik konkurs i juni 1989, hvorefter der kun eksisterer en  

 lokalradio i området med sporadisk programvirksomhed.
 I nævnets udtalelse af 18. oktober 1989 fastholdes beslutningen om at give  

 afslag til klageren.
 I supplerende udtalelse af 24. oktober 1989 fra Radio Skive/89 fastholdes  

 foreningens begrundelse for at klage over nævnets afslag.
Udvalget vedr.
Lokal Radio og TV finder ikke grundlag for at tilsidesætte  

 den af nævnet trufne afgørelse, der ligger inden for nævnets kompetence og  

 bygger på saglige hensyn vedrørende ordningens administration.
 Der kan ikke gives klageren medhold.
 Udvalgets afgørelse er enstemmig.
