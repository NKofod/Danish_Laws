Patentankenævnet afslog en ansøgning om registrering af et mønster for  

 bakker til brug ved afmontering af fjedre, idet det for ankenævnet fandtes  

 godtgjort, at de ansøgte bakker ikke er nye i forhold til klagerens tidligere  

 markedsførte bakker.
Herved omgjordes Patentdirektoratets afvisning af den af  

 klageren nedlagte indsigelse År 1992, den 31. januar afsagde Patentankenævnet (Grønning Nielsen, Hans Chr.
Thomsen, Finn Mikkelsen) følgende Den 29. september 1987 indleverede Niels Sørensen, Odense, en ansøgning om  

 registrering af et mønster for »bakker til brug ved afmontering af  

 fjedre«.
Ansøgningen blev den 17. marts 1989 bekendtgjort i Dansk  

 Mønstertidende.
Ved skrivelse af 11. april 1989 nedlagde klageren, Canvik A/S,  

 Vissenbjerg, i medfør af mønsterlovens § 18, stk. 2, indsigelse mod  

 registrering af det ansøgte mønster.
Som begrundelse for indsigelsen  

 anførtes:
»Nærværende indsigelse begrundes i manglende nyhed, idet ansøgeren  

 selv længe før ansøgningsdatoen, den 29. september 1987, har forhandlet  

 bakker til brug ved afmontering af fjedre, der er identiske eller i det  

 væsentlige identiske med de bakker, han har søgt mønsterbeskyttet i form af  

 nærværende danske mønsteransøgning.
Til dokumentation herfor kan vi henvise  

 til ansøgerens eget katalog fra 1985, mærket »Neuheiten »85«,  

 hvor der i kataloget på side MXI, øverst, er vist en fjederspænder, der  

 anvender et sæt bakker.
Desværre er kataloget trykt i farver, så det på  

 fotokopierne er vanskeligt helt at se, hvordan bakkerne er udformet.
Vi har  

 kun et eksemplar af kataloget, men er selvfølgelig villige til at fremvise  

 dette i mønsterafdelingen.
Herudover har vi en katalogside fra Niels K.
Sørensens danske katalog i  

 1985, der er trykt på rødt papir, så det næsten er umuligt at kopiere.
Vi  

 fremsender derfor vedlagt vort eksemplar heraf til Direktoratet.
Såvidt vi  

 kan se, er der tale om de samme bakker, selvom de dog i dette danske katalog  

 har fået andre løbenumre.
Det er således helt klart, at ansøgeren har overset nyhedskravet i  

 mønsterloven, og vi skal derfor venligst bede Direktoratet om at afslå dansk  

 mønsteransøgning nr. 1064-1987.' Ansøgeren imødegik indsigelsen i skrivelse af 26. juni 1989 og skrev:
 »Vi har ansøgt om mønsterbeskyttelse på »spec. bakker til  

 afmontering af fjedre på Scania førerhuse« - disse bakker er ikke (som  

 anført i den fremsendte indsigelsesbegrundelse) identiske eller i det  

 væsentlige identiske med bakker der tidligere og på nuværende tidspunkt  

 forhandles til afmontering af MC-Pherson fjedre på personvogne.
Vi skal også gøre opmærksom på, at Sauer-Werkzeug, Hamburg aldrig har haft  

 de mønsteransøgte bakker i deres katalog- og heller aldrig har forhandlet  

 disse, samt at den omtalte kopi af Niels K.
Sørensen katalog heller ikke  

 viser »spec. bakker til afmontering af fjedre på Scania førerhuse«,  

 men ligeledes som Sauer-kataloget bakker til afmontering af MC-Pherson fjedre  

 på personvogne.' Klageren fastholdt indsigelsen ved skrivelse af 7. august 1989.
 Ansøger skrev den 7. november 1989 således til Patentdirektoratet:
 »Vi gør opmærksom på at påspændingsmetoden af vore bakker er kendt,  

 da denne er lavet specielt til flere forskellige fjederspændere i Europa, men  

 at dette intet har med gribebakkens form og udførsel at gøre.
Bakkerne der er ansøgt om mønsterbeskyttelse for har en speciel form og  

 udførsel, så de ikke kan bruges på alle de kendte MC-Pherson-fjederben.
Til  

 gengæld kan alle de kendte bakker til MC-Pherson-fjederben ikke bruges til  

 fjedrene på Scania førerhus, hvortil vore bakker er specielt konstrueret.
Vi kan også til enhver tid fremsende dokumentation fra Tyskland på, at  

 vore bakker aldrig har været i Sauer-Werkzeug's katalog - som påstået af  

 Canvik A/S, det kan også dokumenteres at bakkerne heller ikke tidligere har  

 været i Niels K.
Sørensen Aps's katalog.« Efter opfordring fra Direktoratet fremsendte klageren den 19. april 1990  

 originalbrochure »Neuheiten »85«.
 Den 28. maj 1990 traf Patentdirektoratet afgørelse i sagen og afviste  

 indsigelsen med følgende begrundelse:
 »Det faktum, at de ansøgte mønstre er til et specielt køretøj er ikke  

 i sig selv afgørende for, om beskyttelse kan opnås, idet det alene er  

 udseendet, der skal sammenlignes med udseendet af tidligere kendte bakker.
Selve afbildningen på side MXII i originalbrochuren »Neuheiten  

 85« viser imidlertid ikke tydeligt bærebakkerne, da de dels er skjult af  

 fjederen, dels er påsat fjederspænderen.
På dette grundlag kan der derfor  

 ikke foretages en tilfredsstillende sammenligning.
Det kan som følge heraf  

 ikke anses for dokumenteret, at de ansøgte mønstre ikke adskiller sig  

 væsentligt fra, hvad der var kendt før ansøgningens indleveringsdag.' Denne  

 afgørelse har klageren ved skrivelse af 5. juli 1990 indbragt for  

 Patentankenævnet med påstand om, at ansøgningen afslås på grund af manglende  

 nyhed, og at klagegebyret tilbagebetales i henhold til Bekendtgørelse om  

 Patentankenævnet af 28. marts 1988, § 7, stk. 6, idet klagen ville have været  

 overflødig, hvis Direktoratet havde meddelt klageren, at man ikke kunne  

 foretage en tilfredsstillende sammenligning på grundlag af det fremsendte  

 materiale.
 Klageren har vedrørende spørgsmålet om nyhed bl.a. udtalt:
»Først skal vi henvise til den dokumentation, der blev indsendt ved  

 behandlingen af indsigelsen for Patentdirektoratet.
Vi mener fortsat, at  

 ansøgerens tidligere markedsføring af bakker er nyhedsskadelig for det nye  

 mønster.
Det er sikkert korrekt, at bakker til MC-Pherson-fjederben ikke  

 direkte passer på fjederben til førerhuse og omvendt, men dette ændrer jo  

 intet ved, at mønstrene i alt væsentligt er ens.
Vi skal henvise til ansøgerens brev af 7. november 1989, hvor ansøgeren  

 selv anfører »bakkerne, der er ansøgt om mønsterbeskyttelse for, har en  

 speciel form og udførsel, så de ikke kan bruges på alle alle de kendte  

 MC-Pherson-fjederben, til gengæld kan alle de kendte bakker til  

 MC-Pherson-fjederben ikke bruges til fjedre på Scania førerhuse, hvortil vore  

 bakker er specielt konstruerede.« Ansøgeren angiver således selv, at der  

 kendtes en lang række bakker, før ansøgningen blev indleveret, og alligevel  

 har Patentdirektoratet ikke taget imod ansøgerens tilbud, jf. sidste afsnit i  

 samme brev, om fremvisning af teknisk materiale.
Ved en sådan fremvisning  

 ville det klart fremgå, at ansøgerens egne tidligere bakker ikke afviger  

 væsentligt fra de nye i Mønsterlovens forstand.
Selvfølgelig er der enkelte  

 tekniske forskelle, men disse er ikke væsentlige for mønstrets udseende.
 Vi skal derfor opfordre Ankenævnet til at anmode ansøgeren om at fremsende  

 tegninger, billeder eller eksemplarer af egne tidligere bakker.
Vor klient har nemlig også i mange år markedsført bakker til  

 MC-Pherson-fjederben.
Disse bakker fremstilles i en række forskellige  

 størrelser og udformninger, afhængigt af, hvilket fjederben det skal anvendes  

 til.
På medsendte foto, der er mærket bilag 1, er vist 3 bakker.
De to bakker,  

 mærket 8701 og 8702, fremstilles og markedsføres af Canvik A/S, og den tredie  

 bakke er mærket NKS er en af os indkøbt bakke svarende til det ansøgte  

 mønster.
Det ses tydeligt, at bakkerne, bortset fra størrelsen, i alt væsentligt er  

 ens.
De eneste tekniske forskelle er, at de små forhøjninger i bunden af U'et  

 er udformet lidt forskelligt.
Disse forhøjninger er ikke udformet af hensyn  

 til bakkernes udseende, men har en teknisk funktion i forbindelse med  

 fastholdelse af fjedrene under afmontering og påmontering af disse.
 Som bilag 2 fremsendes vedlagt dokumentation for, at bakkerne 8701 og 8702  

 er tegnet længe før indlevering af nærværende ansøgning.
 Desuden fremsendes bilag 3, der viser, at bakkerne 8701 og 8702 ikke alene  

 er fremstillet, men leveret til klageren inden indlevering af nærværende  

 mønsteransøgning.
 Klageren, Canvik A/S markedsførte tidligere sine produkter fra firmaet  

 Conheat A/S, og bakkerne fremstilles af et underleverandørfirma ved navn  

 Folmer Svendsen ApS.
Arbejdstegningerne på bakkerne 8701 og 8702 viser alene det sænksmedede  

 emne.
Emnet færdigbearbejdes efter smedning ved eventuel boring af huller og  

 renslibning af holdenot.' Vedrørende klagegebyrets tilbagebetaling skriver klageren bl.a.:
»På vegne af klageren skal vi fremføre, at vi ikke mener, at det er  

 rimeligt, at klageren overhovedet skal føre denne sag for Ankenævnet.
Hvis  

 Patentdirektoratet blot havde meddelt os, der var fuldmægtig i  

 indsigelsessagen, at Direktoratet havde vanskeligheder med at foretage en  

 tilfredsstillende sammenligning, kunne vi formentlig have fremskaffet  

 materiale på daværende tidspunkt.
Vi har rekvireret materialet hos klagerens  

 underleverandør Folmer Svendsen ApS.
Direktoratet kunne jo også have  

 accepteret ansøgerens tilbud om fremvisning af teknisk materiale.
Nødvendigheden af denne klage skyldes således Patentdirektoratets  

 sagsbehandler og ikke sagens realiteter.
Patentdirektoratets sagsbehandler  

 har formentlig ikke kendskab til, hvordan et holdeorgan af den nævnte art  

 anvendes i praksis, og at sådanne har været på markedet i utallige år.
Patentdirektoratet sendte i øvrigt først en kopi af ansøgerens brev af 7.  

 november 1989 til os, efter at vi skriftligt havde begæret dette.
Inden  

 Direktoratets afgørelse den 28. maj 1990 havde vi således ikke kendskab til,  

 at ansøgeren selv i sit brev af 7. november 1989 tilkendegav, at han har  

 markedsført lignende bakker.
Vi kunne således ikke vide, at  

 Patentdirektoratet ikke var klar over, at bakker af den omhandlede art har  

 været anvendt i mange år forud for ansøgningens indleveringsdato.
Vi mener således, at det er urimeligt, at denne klage er nødvendig, og at  

 klageafgiften i fuldt omfang må tilbagebetales klageren.« Ansøgeren har trods opfordring hertil ikke ønsket at udtale sig skriftligt  

 i anledning af klagen.
 Ankenævnet har behandlet sagen i sit møde den 13. november 1991.
 For klageren mødte ingeniør Preben Lund.
 Ansøgeren gav ikke møde.
Ingeniør Preben Lund uddybede den skriftlige klagebegrundelse og foreviste  

 eksemplarer af bakker, som klageren i en årrække har markedsført til  

 MC-Pherson-fjederben, mærket 8701 og 8702. Der forevistes endvidere  

 arbejdstegninger vedrørende bakkerne samt faktura af 4. august 1987 til  

 dokumentation for salg af disse.
Endvidere foreviste klageren en indkøbt,  

 ikke tidligere modholdt bakke af ansøgerens eksemplar.
 Nævnet skal udtale:
 Efter en samlet vurdering af sagen, således som denne nu foreligger oplyst  

 for nævnet, finder klageren at have ført dokumentation for, at de ansøgte  

 bakker mangler nyhed i forhold til klagerens tidligere markedsførte bakker,  

 mærket 8701 og 8702.
 I forbindelse med Patentdirektoratets sagsbehandling findes der ikke at  

 være udvist noget forhold, som kan begrunde en tilbagebetaling af det  

 indbetalte klagegebyr.
Herefter bestemmes:
 Mønsteransøgning nr. 1064/87 afslås.
 Det indbetalte klagegebyr tilbagebetales ikke.
Grønning-Nielsen.
Hans Chr.
Thomsen.
Finn Mikkelsen.
