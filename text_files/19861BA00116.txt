Nr BSF 116 Forslag til folketingsbeslutning om offentlig produktion af halmfyr Fremsat af Tinning (VS) Albrechtsen (VS) Elisabeth Bruun Olesen (VS) den 30. januar 1987 Folketinget opfordrer regeringen til at etablere en offentlig produktion af halmfyr efter nedenstående retningslinjer:
1. Der oprettes et offentligt produktionsselskab af miljøvenlige halmfyr og elementer til udnyttelse af halm som energikilde.
2. Produktionen organiseres gennem et aktieselskab, hvor lokale kommuner optræder som aktionærer gerne i samarbejde med Lønmodtagernes Dyrtidsfond og A/ S Kooperativ Jobskabelse samt anden lønmodtagerkapital.
Selskabet placeres i et halmrigt område f.eks.
NAKSKOV, hvor der er ledig kapacitet.
3. Selskabets produkter afsættes til fjernvarmeværker, kommuner og energiforsyningsselskaber, der fungerer som led i en decentral energiforsyning byggende på lokale ressourcer.
Selskabet skal primært honorere den stigende efterspørgsel efter halmfyr, der er resultatet af forbudet mod halmafbrænding.
4. Selskabet fritstilles i øvrigt til at producere elementer, der kan indgå i en decentral, fleksibel energiforsyning byggende på lokale energiressourcer.
5. Staten sikrer projektets gennemførelse, dels gennem en ændring af kommunalfuldmagten, dels gennem udredning af en engangsbevilling til de involverede kommuner.
BEMÆRKNINGER TIL FORSLAGET BEMÆRKNINGER TIL FORSLAGETS ENKELTE PUNKTER Ad 1 Det er omdiskuteret, om det teknisk er muligt og ønskeligt at finsnitte og nedmulde overskudshalm efter høst.
Dette ville gavne jordens humusindhold og mindske nitratudvaskningen.
Halmen kunne på den måde anvendes som led i et mere økologisk præget landbrug med nøje planlagte sædskifter og et passende husdyrhold kombineret med en passende planteavlsdrift.
Et sådant projekt ligger ikke lige rundt om hjørnet, men med dette overordnede princip for øje finder vi det vigtigt, at halmen bindes til KOLLEKTIVE anlæg og ikke til individuelle anlæg.
Med de kollektive anlæg kan man trække på forskellige lokale ressourcer og mindske afhængigheden af den enkelte energikilde.
Der er i øvrigt en række problemer forbundet med fyring med halm, især i de individuelle fyr.
Disse problemer omtales nærmere i det samtidig hermed fremsatte forslag til folketingsbeslutning om prøvestation for halmfyr og halmforgasningsanlæg.
Her skal præciseres, at der er et vitalt behov for udvikling af avancerede filtre og en bedre temperaturstyring.
Under alle omstændigheder vil vi fastholde, at sådanne anlæg er et klart fremskridt i forhold til de kul- og oliefyrede anlæg.
Halm indeholder således betydeligt mindre svovl end selv de mest svovlfattige olie- og kultyper.
Svovlindholdet er faktisk mindre end 0,02 pct. (jf. »Anvendelse af overskudshalm«, Miljøstyrelsen 1986, side 46).
Tilbage står debatten om, hvorvidt halmafbrænding bidrager til dioxinudslip.
Teorien er, at der vil være rester af klorholdige bekæmpelsesmidler i halmen, som ved afbrænding kan danne dioxin.
Her gælder generelt, at jo mere styret forbrænding og jo højere forbrændingstemperatur, jo større miljøsikkerhed.
Målet er selvfølgelig at producere anlæg, som tilfredsstiller de miljømæssige krav i alle henseender.
I denne forbindelse kan et kommende produktionsselskab af halmfyr og halmanlæg hente nyttig information gennem de erfaringer, som Byggeriets Udviklingsråd har indhentet i eksperimentalboligbebyggelsen Tinggården i Herfølge.
Her har man insisteret på en række høje miljømæssige og sikkerhedsmæssige krav blandt andet gennem en vidtdreven beboerindflydelse i planlægningsfasen (jf. rapporten »Beboerdeltagelse - men hvordan?», Byggeriets Udviklingsråd, maj 1985). Samtidig er der opnået en besparelse ved anvendelse af halmfyr i forhold til oliefyring.
Hertil kommer de åbenbare positive samfundsmæssige virkninger (øget beskæftigelse, sparet olieimport, øget energiforsyningssikkerhed).
AD 2 Et fint eksempel på et offentligt selskab, der varetager en miljøvenlig produktion, er Genfiber A/ S, der forventer at påbegynde en produktion af afsværtet papirmasse i foråret 1987.
Det nuværende selskab, der er opstået på ruinerne af det gamle Genfiber A/ S tilhørende De forenede Papirfabrikker, er blandt andet oprettet med Assens Kommune, Århus Kommune, A/ S Kooperativ Jobskabelse og Lønmodtagernes Dyrtidsfond.
Odense Kommune og Fyns Amt inddrages eventuelt også som aktionærer.
Denne konstruktion fremstår som et klart eksempel på en målrettet investering, hvor det offentlige og lønmodtagerkapital i fællig investerer i en grøn produktion, der værner om de knappe ressourcer (jf.
Gendan-nyt nr.
 62, 1985, og nr. 66, 1986).
 Konstruktionen i Assens kunne overføres til det nye selskab.
VS finder det naturligt, at det nye selskab placeres i Nakskov.
Her er der ledige ressourcer, som venter på at indgå i en samfundsnyttig produktion, der er forankret i en samlet plan for halmens udnyttelse som energikilde.
Den nærmere placering aftales med de lokale kommuner i samarbejde med fagbevægelsen.
Såfremt Vestlolland - mod forventning - ikke ønsker at »modtage«  

 den her omtalte produktion, anbefales det, at den placeres i et andet halmrigt område, hvor der er nær forbindelse mellem producent og aftager.
VS betragter det i øvrigt som en selvfølge, at lønmodtagerpartierne i Folketinget henstiller til A/ S Dan Halm at tildele de ansatte en vital bestemmelsesret.
En anstændig tryghedsaftale for medarbejderne turde være et minimumskrav på en virksomhed ejet af det offentlige og lønmodtagerkapital (jf. f.eks. nr. 13 i SIDs Vækstkommissionens serie af arbejdsnotater, hvor arbejdsgivernes ledelsesret sættes i relation til andre lande).
AD 3 Den her omtalte offentlige produktionsvirksomhed har to yderst vigtige funktioner: dels skal den tilføre branchen en vigtig kvalitetskonkurrence, dels skal selskabet bidrage til en nødvendig forsyning af halmværker og elementer til udnyttelse af halm som energikilde på en miljømæssigt forsvarlig måde, når forbudet mod halmafbrænding træder i kraft.
Den her foreslåede virksomhed vil muligvis blive anklaget for at kunne virke konkurenceforvridende.
VS er imidlertid immun over for dette argument.
Der kan udmærket findes en løsning herpå.
Energiministeriet kan således indgå en aftale med de eksisterende producenter, der sikrer disse samme omsætning som hidtil, medens det nye selskab »kun« snupper stigningen i afsætningen af halmværker.
Hertil kommer i øvrigt, at det offentliges indgriben på området forhåbentlig kan forstærke en miljøvenlig produktudvikling, som igen kan danne udgangspunkt for en dansk eksport af know-how og halmudstyr (jf. i øvrigt herom interview med Lennart Larson, fjernvarmeværkernes formand i »amt og kommune Bladet«, september 1986, hvor eksportmuligheden også fremholdes, men uden tanke på et offentligt selskab).
Sluttelig bør nævnes, at selskabet gennem en placering i et udmarvet område som Vestlolland kan bibringe området varige arbejdspladser.
 Her er jo tale om en afsætningssikret produktion.
AD 4 Det er VS' mål, at den fortsatte udbygning af dansk energiforsyning ALENE sker ved etablering af lokale kraft/ varmeanlæg byggende på lokale energiressourcer som f.eks. halm, vind og biogas.
Endelig finder partiet det nødvendigt, at udslidte eksisterende energianlæg løbende erstattes af lokale kraft/ varmeanlæg.
Indledes en sådan udvikling, vil der opstå nye krav til en dansk produktion af vedvarende energianlæg.
AD 5 I dag sætter kommunalfuldmagten snærende grænser for kommunernes erhvervspolitiske initiativer.
VS ønsker denne tilstand ændret, så kommunerne får fuld ret til at etablere en offentlig produktion.
For at sikre en heldig gennemførelse af det her foreslåede projekt er det nødvendigt, at staten tildeler de involverede kommuner den nødvendige kapital.
