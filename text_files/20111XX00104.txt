Skriftlig fremsættelse (6. december 2011) Ministeren for sundhed og forebyggelse (Astrid Krag) Herved tillader jeg mig for Folketinget at fremsætte:
Forslag til lov om ændring af sundhedsloven (driftsoverenskomst og økonomisk ramme for specialiseret ambulant behandling på Øfeldt Centret) (Lovforslag nr.
L 48) Forslaget er en teknisk opfølgning på en lovændring, som Folketinget vedtog i april 2011. Den vedtagne lovændring medfører, at specialiseret ambulant behandling af patienter med varigt, svært, fysisk handicap på Øfeldt Centret pr. 1. januar 2012 bliver omfattet af sundhedslovens § 79 om sygehusbehandling.
Behandling på Øfeldt Centret af disse patienter er indtil den 1. januar 2012 en kommunal opgave i medfør af sundhedslovens § 140 b.
 Med dette opfølgende lovforslag fastsættes bestemmelser vedr. specialiseret ambulant behandling på Øfeldt Centret, som svarer til bestemmelserne om specialinstitutionerne omfattet af sundhedslovens § 79, stk. 2. Det foreslås således dels at fastsætte, at regionsrådet fra 1. januar 2012 indgår driftsoverenskomst med Øfeldt Centret om specialiseret ambulant behandling, dels at ministeren bemyndiges til at fastsætte en økonomisk ramme for denne behandling.
 Lovforslaget ønskes færdigbehandlet inden jul med henblik på ikrafttræden ved årsskiftet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
