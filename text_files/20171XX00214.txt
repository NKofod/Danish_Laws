Skriftlig fremsættelse (15. november 2017) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af lov om klage- og erstatningsadgang inden for sundhedsvæsenet (Udvidelse af patienterstatningsordningen, fredning af udbetalte erstatninger m.v.) (Lovforslag nr.
L 98) Med lovforslaget implementeres den aftale om udvidelse af patienterstatningsordningens dækningsområde og fredning af udbetalte erstatninger, som regeringen (Venstre, Liberal Alliance, Det Konservative Folkeparti), Socialdemokratiet, Dansk Folkeparti, Enhedslisten, Alternativet, Radikale Venstre og SF har indgået den 19. september 2017.
Der er fortsat patienter, som ikke kan søge erstatning efter patienterstatningsordningen, selv om de kommer til skade efter at være blevet behandlet af en sundhedsperson.
Det kan derfor være svært for patienter at gennemskue, om den person, der udfører behandlingen, er omfattet af ordningen.
Derfor foreslås det for det første at udvide ordningen således, at alle behandlingsskader påført af autoriserede sundhedspersoner og personer, der handler på disses vegne, omfattes.
Det foreslås desuden, at patienter, der får en psykisk skade efter brug af et lægemiddel, får mulighed for at søge erstatning efter patienterstatningsordningen.
I dag er kun fysiske skader efter brug af et lægemiddel omfattet.
For det andet foreslås det at indføre en fredning af udbetalte erstatninger, som patienten eller eventuelle efterladte til patienten har modtaget i god tro, og som hverken patienten eller den erstatningspligtige (regioner, kommuner, forsikringsselskaber eller staten) har anket til Ankenævnet for Patienterstatningen.
Det skal sikre, at patienter og deres eventuelle efterladte fremover kan indrette deres livsførelse i tiltro til, at en udbetalt erstatning eller godtgørelse kan beholdes.
Eventuelle klager til Ankenævnet for Patienterstatningen tillægges automatisk opsættende virkning, hvilket indebærer, at en eventuel erstatning eller godtgørelse først kommer til udbetaling, når ankenævnet har truffet afgørelse i sagen.
Endvidere reduceres den nuværende ankefrist fra 3 måneder til 1 måned.
 Det foreslås for det tredje at indføre en række ændringer, der skal sikres en mere smidig sagsbehandling i Patienterstatningen og styrke de juridiske kompetencer i Ankenævnet for Patienterstatningen.
 Som opfølgning på en tidligere lovændring foreslås det for det fjerde at sikre værnepligtige og indsatte lige muligheder for at få erstatning for en tandskade, uanset de er blevet behandlet i det militære forsvar eller redningsberedskabet, Kriminalforsorgens fængsler eller arresthuse eller hos en privatpraktiserende tandlæge.
 Endelig foreslås det for det femte at åbne mulighed for, at flere dele af lov om klage- og erstatningsadgang inden for sundhedsvæsenet kan sættes i kraft for Færøerne ved kongelig anordning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
