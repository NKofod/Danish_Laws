Ansættelsen af ejendomsværdien for en ejendom tilhørende en  

 andelsboligforening var af skyldrådet foretaget ved kapitalisering af en  

 beregnet normallejeindtægt.
Landsskatteretten fandt, at ejendomsværdien  

 skulle fastsættes ved kapitalisering af den leje, der lovligt ville kunne  

 opkræves under sædvanlige udlejningsforhold.
 Denne leje var højere end den beregnede normalleje, og ejendomsværdien  

 blev derfor forhøjet.
 A klagede som repræsentant for en andelsboligforening bl.a. over den af  

 skyldrådet ved 18. almindelige vurdering pr. 1. januar 1986 foretagne  

 ansættelse af ejendomsværdien til 1.600.000 kr. med påstand om forhøjelse.
 Klageejendommen omfattede et grundareal på 1.259 m2. Bebyggelsen var fra  

 1899 og bestod af en etageejendom med et bebygget areal på 580 m2 og et  

 samlet etageareal på 2.900 m2 samt en fabrik/værkstedsbygning på 80-100 m2.  

 Der var ialt 28 beboelseslejligheder og 4 erhvervslejligheder.
Til støtte for påstanden gjorde klageren bl.a. gældende, at stigningen i  

 ejendomsværdien fra 17. til 18. almindelige vurdering forekom uforholdsmæssig  

 lav under hensyn til, at der på ejendommen i mellemtiden var udført  

 forbedringsarbejder for i alt 627.000 kr.
Endvidere havde klageren anført, at  

 den omkostningsbestemte leje pr. 30. juni 1987 udgjorde 328.850 kr.
 Skyldrådet havde ansat ejendommen med udgangspunkt i en normallejeindtægt  

 på 258.919 kr., kapitaliseret med en lejefaktor på 6,2. Under behandlingen af  

 sagen havde rådet over for Landsskatteretten indstillet normallejeindtægten  

 opgjort til 274.240 kr., idet der ikke var medregnet en årlig lejeindtægt på  

 15.321 kr. fra fabriks- og værkstedsbygningen.
Landsskatteretten bemærkede, at ejendomme tilhørende andelsboligforeninger  

 skal vurderes ud fra den værdi, hvortil de lovligt kan overtages af en  

 andelsboligforening.
For ejendomme opført før den 1. januar 1981 gælder  

 ifølge lejelovens kapitel 16, at disse under visse betingelser kan overtages  

 til deres værdi som udlejningsejendomme.
 Da ejendommen således skulle vurderes som udlejningsejendom, bemærkede  

 Landsskatteretten endvidere, at der herefter ifølge vurderingslovens § 10,  

 stk. 3, ved ansættelsen skulle regnes med sædvanlige udlejningsforhold.
 Retten bemærkede endelig, at der til opfyldelse af vurderingslovens  

 bestemmelser om ansættelse af handelsværdien af den samlede faste ejendom på  

 vurderingstidspunktet foretages et skøn over samtlige de forhold, som har  

 betydning for prisdannelsen for udlejningsejendomme, bl.a. ejendommens  

 afkast, samt en afvejning af ejendommens rent bygningsmæssige værdi og de  

 økonomiske muligheder i øvrigt.
Retten fandt herefter, at den leje, der erlægges af andelshaverne, ikke  

 umiddelbart kan anses for at være udtryk for sædvanlige udlejningsforhold, og  

 lejefastsættelsen måtte som udgangspunkt foretages i overensstemmelse med de  

 i lejelovgivningen indeholdte retningslinier.
I det omfang det ikke var  

 muligt at fremlægge en beregning i overensstemmelse hermed, ville  

 lejeindtægten være at beregne efter et skøn baseret på erfaringen for  

 størrelsen af den i udlejningsejendomme af tilsvarende størrelse, alder m.v.  

 erlagte leje.
 Da Landsskatteretten endvidere kunne tiltræde den af klageren foretagne  

 beregning over størrelsen af den leje, der lovligt ville kunne opkræves under  

 sædvanlige udlejningsforhold, fandt retten - under hensyn til det oplyste om  

 ejendommens faktiske lejeindtægt, dens størrelse, beliggenhed og standard på  

 vurderingstidspunktet - at ejendomsværdien var for lav og burde forhøjes til  

 1.950.000 kr.
