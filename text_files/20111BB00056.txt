Fremsat den 23. marts 2012 af Ole Birk Olesen (LA), Simon Emil Ammitzbøll (LA), Mette Bock (LA), Villum Christensen (LA), Thyra Frank (LA), Leif Mikkelsen (LA), Joachim B.
Olsen (LA), Merete Riisager (LA) og Anders Samuelsen (LA) Forslag til folketingsbeslutning om mulighed for overførsel af bundfradrag for topskat mellem ægtefæller og registrerede partnere Folketinget pålægger regeringen at fremsætte lovforslag, der sikrer, at det med virkning fra indkomståret 2013 bliver muligt at overføre bundfradrag for topskat mellem ægtefæller og registrerede partnere.
Bemærkninger til forslaget I dag sker der en vis sambeskatning af ægtefæller i personbeskatningen ved eksempelvis overførsel af uudnyttet personfradrag for husstande, hvor hele indkomsten oppebæres af den ene ægtefælle, eller hvor indkomsterne er ulige fordelt mellem ægtefællerne.
Det er dog ikke tilfældet ved beregningen af topskat, hvor der ikke er adgang til at overføre et uudnyttet bundfradrag for topskat mellem ægtefæller.
Således kan et ægtepar, hvoraf den ene ægtefælle tjener betydeligt mere end den anden, betale markant mere i skat end et ægtepar med den samme husstandsindkomst, men hvor ægtefællernes årsindkomster er identiske.
Dette kan illustreres med følgende eksempel, hvor ægtefællerne i familie A begge har en årsløn på 400.000 kr. og altså en husstandsindkomst på 800.000 kr. før skat, mens ægtefællerne i familie B har en årsløn på henholdsvis 600.000 kr. og 200.000 kr. og altså også en husstandsindkomst på 800.000 kr. før skat.
Selv om familie A og B har den samme husstandsindkomst før skat, er der betydelig forskel på husstandsindkomsten efter skat, idet familie B betaler over 2.000 kr. mere i skat om måneden end familie A, fordi den ene ægtefælle opretholder en løn, der bliver beskattet med topskat.
 Denne indretning af skattesystemet diskriminerer familieformer, hvor den ene ægtefælle f.eks. har prioriteret at være hjemmegående og bruge mere tid med børnene.
Bundfradraget for topskat udgør 389.900 kr., efter at AM-bidrag er fratrukket, og muligheden for overførsel af bundfradrag for topskat mellem ægtefæller vil derfor overordnet indebære en skattelettelse, hvorfor provenuvirkningen vil være negativ.
Forslaget vil på den måde rette op på den skattemæssige forskelsbehandling, så ægtepar i forskellige familieformer behandles lige.
Skriftlig fremsættelse Ole Birk Olesen (LA) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om mulighed for overførsel af bundfradrag for topskat mellem ægtefæller og registrerede partnere.
(Beslutningsforslag nr.
B 56) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
