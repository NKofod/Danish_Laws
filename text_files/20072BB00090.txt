Fremsat den 4. april 2008 af Nick Hækkerup (S), John Dyrby Paulsen (S), Jesper Petersen (SF) og Ole Sohn (SF) Forslag til folketingsbeslutning om indhentelse af oplysninger i Tyskland om navne på danskere med formuer i banker i Liechtenstein Folketinget pålægger regeringen snarest muligt og inden udgangen af juni måned 2008 at kontakte de tyske myndigheder med henblik på at få indblik i de oplysninger om eventuelle danskere, som har formuer i banker i Liechtenstein, der fremgår af den cd-rom, som den tyske regering er kommet i besiddelse af.
Bemærkninger til forslaget Beslutningsforslaget pålægger regeringen at forsøge at indhente oplysninger i Tyskland om navne på eventuelle danskere, som har formuer i banker i Liechtenstein, der fremgår af den cd-rom, som den tyske stat er kommet i besiddelse af.
Det er via dagspressen blevet kendt, at den tyske stat er kommet i besiddelse af en cd-rom med navne på personer, der har konti og formuer i banker i Liechtenstein.
Den tyske stat har købt oplysningerne med henblik på at undersøge forholdene omkring formuerne og for at afsløre eventuelle skattesnydere.
Den tyske regering har ifølge dagspressen nydt bred opbakning i Tyskland i sit forsøg på at komme skattesnyd til livs.
En række af vore nabolande  herunder f.eks.
Storbritannien, Frankrig, Italien, Spanien, Holland, Belgien, Irland, Finland, Sverige og Norge  har allerede udvist interesse for at benytte sig af muligheden for at hente oplysninger hos tyskerne.
Forslagsstillerne er af den overbevisning, at alle danskere skal betale den skat, de er forpligtede til ifølge lovgivningen.
Det er en helt grundlæggende betingelse for en velfungerende velfærdsstat.
Herudover finder forslagsstillerne det ikke rimeligt, at helt almindelige mennesker risikerer at betale mere i skat, fordi nogle få af de allerrigeste danskere måske unddrager sig skattebetaling ved at flytte deres formuer i skattely.
Hvis der er tale om skatteunddragelse, er det ulovligt, usolidarisk og uetisk.
Derfor har den danske stat en forpligtelse til at indhente oplysningerne med henblik på at undersøge, om nogle danskere skulle have begået skattesnyderi.
Det skal sikres, at almindelige danskere ikke betaler mere i skat, fordi nogle få snyder og unddrager sig at betale skat.
Forslagsstillerne finder, at der bør tages skrappe midler i brug for at forhindre skatteunddragelse og skattesvindel, og at den danske stat aktivt bør opsøge oplysningerne, uagtet den tyske stat har betalt for dem.
For forslagsstillerne er oplysningerne på cd-rommen at sidestille med den information, staten benytter fra såkaldte meddelere i forbindelse med andre former for kriminalitetsopklarende virksomhed.
Forslagsstillerne tror på, at en benyttelse af oplysningerne fra den tyske cd-rom vil have en afskrækkende virkning på potentielle skattesnydere i fremtiden, og at der er en sandsynlighed for, at det her og nu vil kunne bidrage til at finde frem til store summer, der er unddraget skattebetaling.
Ved aktivt at opsøge oplysningerne hos den tyske stat og eventuelt betale for dem, hvis det viser sig nødvendigt, bør den danske stat derfor sende et klart signal til de potentielle forbrydere om, at skatteunddragelse og skattesnyderi er uacceptabelt.
Aktiv handling vil herudover også bidrage til, at den danske stat hurtigere vil kunne påbegynde afdækningen af de potentielle skatteunddragelsessager.
Skriftlig fremsættelse Nick Hækkerup (S):
 Forslag til folketingsbeslutning om indhentelse af oplysninger i Tyskland om navne på danskere med formuer i banker i Liechtenstein.
(Beslutningsforslag nr.
B 90).
