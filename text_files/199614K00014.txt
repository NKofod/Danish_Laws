Nr BTL 14 Betænkning over Forslag til lov om Arbejdsretten   

 Nr L 14 1996-97, 1. samling Afgivet af Arbejdsmarkedsudvalget Afgivet: 19970205 Udvalget har behandlet lovforslaget i flere møder og har herunder stillet spørgsmål til arbejdsministeren, som denne har besvaret skriftligt.
 Endvidere har udvalget modtaget en skriftlig og mundtlig henvendelse fra  

 Den Kristelige Fagbevægelse.
 Der er af arbejdsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med det af  

 arbejdsministeren stillede ændringsforslag.
 Et mindretal (Venstres medlemmer af udvalget) indstiller  

 lovforslaget til vedtagelse med de under nr. 9 og 10 stillede  

 ændringsforslag.
 Et andet mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til vedtagelse med de  

 stillede ændringsforslag.
Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget ved 2. behandling.
Mindretallet  

 kan dog stemme for de under nr. 8, 9 og 10 stillede ændringsforslag.
 ÆndringsforslagAf et mindretal (EL) tiltrådt af et mindretal  

 (SF):
 Til § 4 1) 2. pkt. udgår, og i stedet indsættes:
»Beskikkelsen, der gælder for 5 år regnet fra en 1. januar, foretages  

 hvert 5. år på grundlag af de fra retten modtagne indstillinger fra  

 organisationer og myndigheder.
Genbeskikkelse kan finde sted 1 gang.« Til § 8 2) Stk. 2 affattes således:
»Stk. 2. En part, som ikke er tilknyttet en af de i § 3, stk.  

 1, nævnte organisationer eller myndigheder, kan kræve sagen behandlet og  

 pådømt ved faglig voldgift i henhold til de berørte parters regler herfor,  

 jf. § 22.« Til § 12 3) Stk. 1 affattes således:
»I sager, der er nævnt i § 9, stk. 1, nr. 1 og 2, og stk. 4, kan  

 Arbejdsretten idømme den overenskomstpart, der har deltaget i det  

 overenskomststridige forhold, en bod, der skal tilfalde klageren.« 4) I stk. 4 indsættes efter 1. pkt. som nyt punktum:
»Deltagelse af et flertal af en organisations medlemmer kan ikke i  

 sig selv udløse organisationsansvar.« 5) Efter stk. 8 indsættes som nyt stykke:
»Stk. 9. Ved lønmodtagernes overenskomstbrud kan  

 arbejdsgiversiden ikke anvende bortvisning som middel til at forsøge at  

 normalisere arbejdet.
Såfremt arbejdsgiveren ikke ved organisationens hjælp  

 eller i Arbejdsretten kan få arbejdet normaliseret, kan der iværksættes en  

 retshåndhævende arbejdsstandsning i henhold til de almindelige arbejdsretlige  

 regler herom.« 6) Efter stk. 8 indsættes som nyt stykke:
»Stk. 10. Arbejdsretten kan ikke idømme faglige ledere bod  

 for organisationsansvar, hvis de under løbende overenskomststridige  

 konflikter alene refererer synspunkter, der ligger til grund for medlemmernes  

 strejker, eller på anden vis udtaler sig til offentligheden om politiske og  

 organisatoriske forhold af betydning for forbundets medlemmer.
Det  

 forudsættes, at de faglige ledere ikke udtrykker aktiv støtte til den løbende  

 konflikt.« 7) Efter stk. 8 indsættes som nyt stykke:
»Stk. 11. På minimallønsområdet kan lønmodtagerorganisationer  

 uden bodsansvar udtrykke deres opfattelse af lønforhold, når de reelle  

 lønforhandlinger via overenskomsterne er henlagt til lokale drøftelser på  

 virksomheden.« Af et mindretal (EL), tiltrådt af et mindretal (SF og FP):
 Til § 13 8) Stk. 1, 2. pkt., udgår.
 Af et mindretal (V og EL), tiltrådt af et mindretal (SF og  

 FP):
 Til § 19 9) I stk. 1 udgår », men ikke«, og i  

 stedet indsættes: »og«.
 Af arbejdsministeren, tiltrådt af udvalget:
 Til § 23 10) Stk. 4 affattes således:
»Stk. 4. De ved lovens ikrafttræden verserende sager skal  

 behandles efter de nye regler, jf. dog stk. 3.« Bemærkninger Til nr. 1 Enhedslisten er klar modstander af, at lovforslagets § 4  

 medfører, at Arbejdsrettens formand og næstformænd beskikkes på livstid frem  

 til udløbet af den måned, hvor den pågældende fylder 70 år.
Arbejdsretten er en særlig arbejdsmarkedsdomstol til afgørelse af  

 parternes aftaler og overenskomster.
Den særlige kompetence gør, at det bør  

 være muligt at foretage løbende ændringer i dommersammensætningen, således at  

 der er en sammenhæng mellem Arbejdsrettens dommersammensætning og udviklingen  

 i retsopfattelsen på arbejdsmarkedet.
 Det er uholdbart, at fagbevægelsen mister enhver mulighed for at ændre på  

 sammensætningen af de juridisk uddannede dommere, når de først er beskikket,  

 ikke mindst, når det tages i betragtning, at fagbevægelsen har denne mulighed  

 ved faglig voldgift.
Baggrunden for regeringens lovforslag er et forsøg på at efterkomme Den  

 Europæiske Menneskerettighedskonventions krav om uafhængighed.
Som det  

 fremgår af betænkningsarbejdet bag regeringens forslag (Betænkning nr.  

 1318/96, s. 19-20), så stilles der ikke krav om beskikkelse på livstid, men  

 om en udnævnelsesperiode på 5-6 år samt om uafsættelighed i denne periode.
 Enhedslistens ændringsforslag med automatisk rotation efter to  

 beskikkelsesperioder på hver 5 år medfører, at konventionens krav efterleves,  

 samtidig med at den i langt højere grad end i dag sikrer mulighed for  

 fornyelse og udvikling blandt de juridisk uddannede dommere.
Til nr. 2 Enhedslisten er enig med regeringen i, at Arbejdsrettens  

 sammensætning i dag kan skabe en juridisk uholdbar situation, når f.eks. en  

 organisation, der anlægger sag ved Arbejdsretten, skal repræsenteres af  

 organisationer, der har klart modsatrettede interesser i sagen.
I sådanne  

 situationer efterlever Arbejdsretten ikke habilitetskravet.
Dette var  

 eksempelvis tilfældet med den åbenlyst fejlagtige Prosadom i sag nr. 90.328  

 fra 21. marts 1991.
Enhedslisten kan imidlertid ikke tilslutte sig regeringens forslag til at  

 løse dette problem.
Regeringens forslag er at fjerne organisationernes  

 dommere, der har den relevante erfaring og viden, således at afgørelsen alene  

 overlades til en højesteretsdommer uden denne erfaring og viden.
Det skal her  

 understreges, at der kan være tale om sager med afgørende principielle  

 spørgsmål med store konsekvenser for hele arbejdsmarkedet.
Enhedslistens ændringsforslag sikrer derimod en løsning, hvor  

 upartiskheden efterleves, uden at de relevante parter mister enhver  

 indflydelse på afgørelsens udfald.
Faglig voldgift er en velfungerende og  

 bekendt instans, hvor arbejdsretslovens § 22 sikrer retstilstanden på områder  

 uden voldgiftsregler.
Til nr. 3 Enhedslistens ændringsforslag medfører, at Arbejdsrettens  

 kompetence til at idømme den enkelte lønmodtager bod bortfalder.  

 Ændringsforslaget svarer til den holdning, som LO indtog ved den forrige  

 revision af arbejdsretsloven i 1973, og som LO efterfølgende har bekræftet i  

 »Fremtidens Arbejdsret« - vedtaget på LO-kongresserne i 1991 og  

 1995. Enhedslisten skal her henvise til s. 28 i betænkning nr. 685/1973 fra  

 det af Arbejdsministeriet nedsatte arbejdsretsudvalg fra 1970: »Af  

 repræsentanter for Landsorganisationen i Danmark har det været påpeget, at  

 pålæggelse af bod næppe har den præventive virkning ved arbejdsstandsninger,  

 som man traditionelt har hævdet.
I konsekvens heraf har disse repræsentanter  

 stillet forslag om, at bod helt bortfaldt, idet lønmodtagernes løntab ved en  

 overenskomststridig arbejdsstandsning i sig selv udgør tilstrækkelig  

 begrundelse for ikke at gribe til en arbejdsstandsning uden alvorlig  

 baggrund.« Til nr. 4 Der har i Arbejdsrettens praksis udviklet sig en såkaldt 50  

 pct.-regel, der medfører, at en organisation pålægges bod for  

 organisationsansvar, alene fordi et flertal af organisationens medlemmer har  

 været involveret i et overenskomststridigt forhold.
Dette er åbenlyst  

 urimeligt, idet - organisationen bliver dømt, selv om den med alle midler har forsøgt at  

 forhindre eller modarbejde en overenskomststridig strejke - det bliver undertiden organisationsstrukturen, der bliver afgørende for  

 en beregning af flertallet og ved f.eks. en landsdækkende strejke bliver  

 dommene forskellige i hver by afhængig af de lokale afdelingsstrukturer.
 Til nr. 5 Enhedslistens ændringsforslag er hentet direkte fra LO's forslag  

 i »Fremtidens Arbejdsret« vedtaget på LO-kongresserne i 1991 og  

 1995. (Se s. 28 i 1995-udgaven). Der har i de seneste år udviklet sig en  

 yderst kritisabel praksis, hvor arbejdsgiverne forsøger at normalisere  

 arbejdet ved at anvende eller gennemføre trussel om bortvisning.
Enhedslisten skal som baggrund for ændringsforslaget henvise til  

 motiveringen til LO's forslag fra LO-udvalgsbetænkningen om »Fremtidens  

 Arbejdsret« fra 1991: »Af de her nævnte domme fremgår det, at  

 arbejdsgiverne har forpligtelse af et vist omfang til at forsøge at løse  

 stridsspørgsmålet ad fagretlig vej.
Udvalget finder på trods af retspraksis  

 angående bortvisning, at overenskomststridige arbejdsnedlæggelser udelukkende  

 bør få kollektive arbejdsretlige konsekvenser, hvilket vil sige, at  

 arbejdstagerne kan dømmes i Arbejdsretten til at normalisere arbejdet og  

 blive idømt bod for den foretagne arbejdsstandsning.
Kan arbejdsgiverne ikke  

 ved organisationernes hjælp eller en dom i Arbejdsretten få arbejdet  

 normaliseret, bør konsekvensen, som foreslået i programmet, alene være, at  

 der kan iværksættes en retshåndhævende arbejdsstandsning i henhold til de  

 almindelige arbejdsretlige regler herom.
De almindelige arbejdsretlige regler foreskriver således, at inden en  

 retshåndhævende arbejdsstandsning iværksættes, skal retsligt skridt være  

 forsøgt og have vist sig virkningsløst.
Endvidere skal den retshåndhævende  

 arbejdsstandsning varsles, jf.
Hovedaftalens § 2, stk. 3, 2. pkt.« Til nr. 6 Enhedslistens ændringsforslag svarer til LO's ændringsforslag  

 til arbejdsretsloven, vedtaget i »Fremtidens Arbejdsret« fra  

 LO-kongresserne i 1991 og 1995. Baggrunden er bl.a. den skandaløse  

 arbejdsretsdom under HT-konflikten, hvor SiD's formand blev idømt en bod på  

 20 mio. kr. for at udtale sig.
 Til nr. 7 Enhedslistens ændringsforslag svarer til LO's ændringsforslag  

 til arbejdsretsloven vedtaget i »Fremtidens Arbejdsret« fra  

 LO-kongresserne i 1991 og 1995. Enhedslisten skal henvise til s. 109 i  

 LO-udvalgsbetænkningen fra 1991:
»Bygger en kollektiv overenskomst på minimallønssystemet, indeholder  

 overenskomsten alene minimallønninger, der fungerer som den absolutte  

 bundgrænse for arbejdstagernes personlige lønninger.
Under  

 minimallønssystemet forudsættes det således, at der sker afvigelser fra de  

 fastlagte lønsatser.
Det er endvidere en klar forudsætning, at der foregår frie forhandlinger  

 om højere lønninger mellem arbejdsgiveren og den enkelte arbejdstager uden  

 indblanding fra organisationerne.
Organisationerne har imidlertid ret til at  

 vejlede og informere deres medlemmer om lønforholdene.
Relativt hyppigt forekommer der inden for minimallønssystemet sager, hvor  

 lønmodtagerorganisationerne i bestræbelserne på at forbedre deres medlemmers  

 forhold fremkommer med udtalelser, der kan forstås som opfordringer til  

 arbejdsnedlæggelser eller affolkning.
Eksempelvis kan det nævnes, at Dansk  

 El-Forbund i første halvår af 1986 indrykkede annoncer i aviserne med  

 oplysninger om lønniveauet i forskellige geografiske områder og med  

 opfordring til medlemmerne om at stille lønkrav.
Hvis lønkravene ikke blev  

 opfyldt, blev medlemmerne opfordret til at søge andet arbejde.
I  

 Arbejdsrettens dom (sag. nr. 86.149) blev Dansk El-Forbund pålagt  

 organisationsansvar, idet Arbejdsretten fandt, annoncekampagnerne var  

 overenskomststridige, idet de ikke opfyldte det krav til neutral orientering  

 og vejledning om lønforhold, herunder lønudviklingen, som efter praksis er  

 gældende inden for minimallønssystemet med løfteparagraf for at sikre, at den  

 individuelle lønfastsættelse sker ved fri forhandling uden nogen som helst  

 indblanding fra organisationernes side.« At en annoncekampagne som ovennævnte betragtes som et overenskomstbrud fra  

 lønmodtagerorganisationens side, må betegnes som et problem for  

 minimallønssystemet.
Det må anses for værende i begge overenskomstparters  

 interesse at opfatte annoncer af den nævnte karakter som en legitim ret for  

 organisationen til at udtrykke sin opfattelse om forhold, som alle er klar  

 over via overenskomsten er henlagt til lokale drøftelser på virksomheden.
Det  

 foreslås derfor i programmet, at den nuværende retspraksis vedrørende  

 organisationsansvar i forbindelse med lønmodtagerorganisationernes  

 lønkampagner ændres.
Til nr. 8 Konsekvensen af § 13 er, at Folketinget ved lov fratager den  

 direkte overenskomstpart retten til selv at anlægge og procedere en sag for  

 Arbejdsretten, idet loven tillægger eventuelt overordnede organisationer,  

 f.eks. et kartel eller en hovedorganisation, denne kompetence.
Herved  

 tillægger arbejdsretsloven den overordnede organisation procesmonopol.
Det følger heraf, at en hovedorganisation kan afvise at føre sagen eller  

 føre sagen på en måde, der ikke svarer til ønskerne hos den direkte  

 overenskomstpart - eksempelvis et forbund - i sagen.
Dette er i strid med  

 grundlæggende retssikkerhedsgarantier for den direkte part i sagen og må  

 antages at være i strid med ILO-konvention nr. 98 og muligvis Den Europæiske  

 Menneskerettighedskonventions artikel 11. Dertil kommer betydelige  

 fortolkningsproblemer på baggrund af den igangværende karteludvikling inden  

 for LO-området, hvor lovgivningen kan risikere at overdrage kompetencen til  

 karteller imod det enkelte forbunds ønske.
Den direkte overenskomstpart, f.  

 eks. et forbund, kan selvfølgelig gennem medlemskab af LO selv have været med  

 til at beslutte, at man ønsker at overdrage kompetencen i arbejdsretssager  

 til LO, men det er da i givet tilfælde en beslutning, der er taget internt i  

 fagbevægelsen i modsætning til et indgreb fra Folketinget i  

 kompetencefordelingen.
Til nr. 9 Venstres medlemmer af udvalget mener, at dissenser bør fremgå af  

 Arbejdsrettens domme.
Herved bliver det offentligt kendt, i hvilken  

 udstrækning væsentlige meningsforskelle har gjort sig gældende i  

 dommerkollegiet.
 Enhedslistens medlem af udvalget har følgende bemærkninger til  

 ændringsforslaget:
 Ændringsforslaget medfører, at der af arbejdsretdomme fremgår oplysning om  

 de forskellige meninger under afstemningen (dissens). På baggrund af  

 Arbejdsrettens sammensætning finder Enhedslisten, at det er mest betryggende  

 for udviklingen i retstilstanden og for det interne demokrati i  

 organisationen, at alle parter - herunder ikke mindst fagbevægelsens  

 medlemmer - har mulighed for at få kendskab til den enkelte dommers  

 afgørelse.
Til nr. 10 Bestemmelsen skal sikre, at de sager, der er indbragt for  

 Arbejdsretten før 1. marts 1997 og endnu ikke er færdigbehandlet, skal  

 behandles efter de nye regler.
Herved vil bl.a. uorganiserede arbejdsgivere  

 og lønmodtagerorganisationer, der ikke har indflydelse på valg af ordinære  

 dommere, have mulighed for at benytte det nye regelsæt, hvorefter en part kan  

 vælge, at formandskabet alene træffer afgørelsen.
Jan Petersen (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Addi Andersen (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Tom Behnke (FP) Dansk Folkeparti havde ikke medlemmer i udvalget.
Ændringsforslag Af arbejdsministeren:
 Til § 23 11) I stk. 1 ændres »1. marts« til:  

 »15. marts«.
Bemærkninger Til nr. 11 Det foreslås, at lovens ikrafttræden fastsættes til den 15.  

 marts 1997.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse i den affattelse,  

 hvori det foreligger efter 2. behandling.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til vedtagelse med de stillede  

 ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse.
 ÆndringsforslagAf et mindretal (EL), tiltrådt af et  

mindretal (SF):
 Til § 12 1) I stk. 2 indsættes efter 1. pkt. som nyt  

 punktum:
»Der foreligger alene bodspådragende systematiske aktioner, hvor der  

 på en virksomhed i en vis tidsmæssig sammenhæng forekommer mere end to ikke  

 spontane overenskomststridige arbejdsnedlæggelser med samme baggrund.
Hvor de  

 systematiske aktioner sammenlagt er på mindre end 15 timer, skal der som  

 hovedregel være bodsfritagelse.« 2) I stk. 6 indsættes efter 1. pkt. som nyt punktum:
»Arbejdsstandsninger begrundet i arbejdsgiverens overenskomstbrud  

 eller anden urimelig adfærd fra arbejdsgiverens eller dennes repræsentants  

 side medfører undtagelsesfrit bodsbortfald eller en mild dom.« 3) I stk. 6 indsættes efter 2. pkt., som bliver 3. pkt.,  

 som nyt punktum:
»Der skal endvidere ikke betales bod for politiske strejker, herunder  

 især ved arbejdsstandsninger begrundet i lovindgreb, der ændrer  

 forudsætningerne for de kollektive overenskomster eller tilsidesætter den fri  

 forhandlingsret.« Bemærkninger Til nr. 1 - 3 Enhedslisten ønsker med disse tre ændringsforslag til § 12  

 at fjerne de mest åbenlyse urimeligheder, der er i forbindelse med pålæggelse  

 af bod.
Alle tre ændringsforslag svarer til ændringsforslag vedtaget på  

 LO-kongressen i 1991 og 1995.
 Baggrunden for ændringsforslagene er i høj grad at den faktiske  

 domspraksis i realiteten har udhulet de lempelser i bodsspørgsmålet, der var  

 hensigten ved revisionen af arbejdsretsloven i 1973.
Ændringsforslag nr. 1 medfører, at der ved en systematisk aktion på mindre  

 end 15 timer gives bodsfritagelse.
Dette er i overensstemmelse med reglerne  

 for bodsfritagelse for kortvarige arbejdsstandsninger, hvor arbejdet  

 genoptages før eller i umiddelbar forlængelse af fællesmødet.
Det virker helt  

 urimeligt, at en meget kort arbejdsstandsning medfører bod.
Ændringsforslag nr. 2 medfører, at der er bodsfritagelse eller en meget  

 mild dom, når arbejdsstandsningen er begrundet i arbejdsgiverens  

 overenskomstbrud eller anden urimelig adfærd fra arbejdsgiverens eller dennes  

 repræsentants side.
I disse situationer er arbejdstagernes arbejdsnedlæggelse  

 fremprovokeret af arbejdsgiverens adfærd, og der er derfor klare formildende  

 omstændigheder, der i henhold til loven og dens forarbejder kan begrunde  

 bodsbortfald eller bodslempelse.
 Ændringsforslag nr. 3 ændrer ved den nuværende domspraksis, hvor  

 arbejdstagere, der har deltaget i politiske strejker, som ikke er vendt mod  

 arbejdsgiveren, idømmes bod.
Enhedslisten foreslår, at arbejdstagere, der deltager i politiske  

 strejker, ikke skal pålægges bod, hvilket især skal gælde ved  

 arbejdsstandsninger begrundet i lovindgreb, der undergraver de kollektive  

 overenskomster eller tilsidesætter den fri forhandlingsret.
Sådanne  

 arbejdsstandsninger kan være provokeret af lovgivningsmagtens indgriben i  

 overenskomstsituationen, eksempelvis hvor parternes overenskomstforhandlinger  

 ikke har ført til enighed om en ny overenskomst og der derfor trues med  

 arbejdsstandsninger.
Lovgivningsmagten har i sådanne situationer flere gange  

 grebet ind ved at forlænge de gældende overenskomster ved lov eller ved at  

 ophøje et af parterne forkastet mæglingsforslag til lov.
Lovgivningsmagtens  

 indgriben bringer det arbejdsretlige system og dermed også  

 overenskomstsystemet i fare, idet den fri forhandlingsret er uløseligt  

 forbundet med parternes fri aktionsret, der ved lovgivningsmagtens indgriben  

 bliver tilsidesat.
Politiske strejker iværksat med baggrund i et lovindgreb,  

 der undergraver de kollektive overenskomster eller tilsidesætter den fri  

 forhandlingsret, foreslås gjort bodsfri.
 Enhedslisten skal afslutningsvis understrege, at den eneste holdbare  

 løsning er at indskrænke fredspligten i ovennævnte situationer, men det  

 kræver ændringer i hovedaftalerne mellem organisationerne.
 Enhedslisten støtter derfor de aktuelle initiativer i fagbevægelsen med  

 henblik på at få opsagt og genforhandlet hovedaftalen, bl.a. med henblik på  

 at udvide konfliktretten således, at grundlaget for afgørende dele af  

 arbejdsretslovens bodsbestemmelser bortfalder.
Jan Petersen (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Addi Andersen (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Tom Behnke (FP) Dansk Folkeparti havde ikke medlemmer i udvalget.
