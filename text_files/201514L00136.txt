Betænkning afgivet af Energi-, Forsynings- og Klimaudvalget den 12. november 2015 Betænkning over Forslag til lov om ændring af lov om elforsyning og lov om Energinet.dk (Støtte til eksisterende naturgasfyrede industrielle kraft-varme-værker m.v.) [af energi-, forsynings- og klimaministeren (Lars Christian Lilleholt)]:
1. Ændringsforslag Energi-, forsynings- og klimaministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 7. oktober 2015 og var til 1. behandling den 23. oktober 2015. Lovforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og energi-, forsynings- og klimaministeren sendte den 7. september 2015 dette udkast til udvalget, jf. (folketingsåret 2014-15, 2. samling) EFK alm. del  bilag 43. Den 8. oktober 2015 sendte energi-, forsynings- og klimaministeren de indkomne høringssvar og et notat herom til udvalget.
Spørgsmål Udvalget har stillet 8 spørgsmål til energi-, forsynings- og klimaministeren til skriftlig besvarelse, som denne har besvaret bortset fra spørgsmål 8, som forventes besvaret inden 2. behandling.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med det stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
Enhedslisten bemærker, at lovforslaget handler om at implementere et øget tilskud til industriel kraftvarme; men det er uklart, om det er rimeligt at øge tilskuddet for 2013-2015 og 2016. Lovbehandlingen har indtil nu ikke fuldt ud klarlagt, om det ud fra elprisens og gasprisens udvikling siden 2012 er rimeligt at øge tilskuddet.
Af svar på spm. 7 fremgår, at de ændrede forudsætninger mellem produktionsomkostninger og elmarkedsprisen ikke er entydige.
 Vi mangler stadig den tilskuds- og afgiftsanalyse, som skulle have været færdig i 2014, og som energi-, forsynings- og klimaministeren ikke vil oplyse hvornår vil foreligge.
 Der fremgår af lovforslaget, at det er en udløber af både energiaftalen fra 2012 og vækstplanen fra 2013. Enhedslisten vedstår sig de dele, som er en del af energiaftalen, og som omfatter et tilskud på 3 øre pr. kilowatt-time.
Lovforslagets foreslåede tilskudsordninger udspringer af energiaftalen fra 2012, med henvisning til at NOx-afgiften belaster produktionsomkostningen på naturgasfyrede værker.
Regeringen har bebudet, at man vil foreslå at fjerne NOx-afgiften.
Konsekvenser for økonomien i de naturgasfyrede industrielle kraft-varme-værker, som lovforslaget omfatter, og NOx-afgiftens eventuelle afskaffelse, er estimeret til at have en effekt på ca. 2 øre pr. kilowatt-time.
 Fremadrettet for tilskuddet for 2016-2020 vil Enhedslisten gerne drøfte, om tilskuddet bør gives efter, om værker indgår i løsninger, hvor el- og varmeproduktionen styres under hensyn til produktionen af vindmøllestrøm, og om valg af brændsel også bør have indflydelse på tilskuddets størrelse, samt hvilke konsekvenser en eventuel afskaffelse af NOx-afgiften har på området.
EL noterer med tilfredshed, at ministeren i svar på spm. 1 stiller i udsigt, at energiforligskredsen i 2016 skal drøfte ordningen, når der foreligger et bedre beslutningsgrundlag.
Dette tilsagn er ikke indskrevet i lovforslaget.
Også derfor kan EL ikke støtte lovforslaget.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 1 Af energi-, forsynings- og klimaministeren, tiltrådt af udvalget:
 1) I den under nr. 2 forslåede § 58 c ændres i stk. 9 »tilskudsmodtagere efter stk. 1« til: »tilskudsordningen«.
[Sproglig præcisering] Bemærkninger Til nr. 1 Efter den foreslåede bemyndigelse i § 58 c, stk. 9, kan energi- forsynings- og klimaministeren fastsætte regler om offentliggørelse af oplysninger om tilskudsordningen, som ifølge EU's statsstøtteregler skal offentliggøres, herunder oplysninger om tilskudsmodtagere og størrelsen af udbetalte tilskud.
Det foreslås ved ændringsforslaget, at det sprogligt præciseres, at ministeren har bemyndigelse til at fastsætte regler om offentliggørelse af oplysninger om tilskudsordningen, og ikke som ved en fejl angivet oplysninger om tilskudsmodtagere efter stk. 1. Den indholdsmæssige forståelse af bestemmelsen ændres ikke herved.
Mikkel Dencker (DF) Jan Erik Messmann (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Thomas Danielsen (V) fmd.
Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Morten Løkkegaard (V) Carsten Bach (LA) Villum Christensen (LA) Mette Abildgaard (KF) Per Husted (S) Bjarne Laustsen (S) Erik Christensen (S) Jens Joel (S) Malte Larsen (S) Lea Wermelin (S) Karin Gaardsted (S) nfmd.
Søren Egge Rasmussen (EL) Maria Reumert Gjerding (EL) Christian Poll (ALT) Andreas Steenberg (RV) Rasmus Helveg Petersen (RV) Pia Olsen Dyhr (SF) Lisbeth Bech Poulsen (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
