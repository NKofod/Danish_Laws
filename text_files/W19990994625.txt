Ankestyrelsens principafgørelse D-10-99 om strejke - dagpenge Resume:
En lønmodtager havde ret til dagpenge fra kommunen fra 1. strejkedag, da han var gået hjem fra arbejde på grund af sygdom sidste arbejdsdag, før konflikten trådte i kraft.
Lønmodtageren havde således indledt sygefraværet inden den overenskomstmæssige arbejdskonflikt.
Lønmodtageren opfyldte beskæftigelseskravet.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 4, stk. 1, § 4, stk. 2 og § 8, stk. 4, nr. 3 Sagsfremstilling:
En lønmodtager blev syg fredag den 24. april 1998 om formiddagen og måtte forlade arbejdspladsen ifølge aftale med arbejdsgiveren.
Han blev indlagt på Hospital den 26. april 1998.
 Virksomheden var omfattet af overenskomstmæssig arbejdskonflikt fra mandag den 27. april 1998. Arbejdsgiveren udbetalte ikke løn eller dagpenge under sygdom.
 Lønmodtageren havde været ansat mere end 13 uger før sygdommens indtræden og i denne periode været beskæftiget i mere end 120 timer og var endvidere dagpengeberettiget medlem af en arbejdsløshedskasse.
 Kommunen gav afslag på sygedagpenge, idet første hele fraværsdag var den 27. april 1998, hvor strejke var iværksat.
 Afgørelse:
 Lønmodtageren havde ret til dagpenge fra kommunen fra den 27. april 1998, jf. dagpengelovens § 4, stk. 1 og 2.
 Efter dagpengelovens § 8, stk. 4, nr. 3 bortfalder retten til dagpenge fra arbejdsgiveren under strejke eller lockout.
 Dagpengeudvalget lagde ved afgørelsen vægt på, at lønmodtageren havde indledt sygefraværet inden den overenskomstmæssige arbejdskonflikt, idet han sygemeldte sig efter at være mødt på arbejde fredag den 24. april 1998.
 Der var endvidere lagt vægt på, at lønmodtageren opfyldte beskæftigelseskravet.
 Dagpengeudvalget ændrede således kommunens afgørelse.
