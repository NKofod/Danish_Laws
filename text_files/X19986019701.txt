Bindende forhåndsbesked ·  

  fratrædelsesgodtgørelse ·  

  pensionsindbetaling ·  

  efterbeskatning ·  

  PBL §§ 19 A og B LR af 12/5 1998, 99/98-4741-00001 Ligningsrådet har afgivet bindende  

 forhåndsbesked om den skattemæssige behandling af arbejdsgivers  

 indbetaling af den skattefrie del af en fratrædelsesgodtgørelse  

 til en ansats pensionsordning omfattet af PBL afsnit 1. Ligningsrådet  

 var af den opfattelse, at indbetalingen måtte anses for en  

 ekstraordinær indbetaling, der ved skatteyders fraflytning af Danmark  

 og samtidig ophør af den fulde skattepligt til Danmark indenfor en  

 periode af fem år efter indbetalingen vil medføre  

 efterbeskatning i henhold til reglerne i PBL §§ 19 A og B.
 Reference:
PBL §§ 19 A og B Cirkulære nr. 237 af 30/12 1987, afsnit D, pkt.  

 11-17.
Spørgsmål Vil den omstændighed at en tidligere arbejdsgiver  

 har indbetalt et ekstraordinært indskud på skatteyders  

 pensionsordning med løbende udbetalinger, i form af den skattepligtige  

 del af en fratrædelsesgodtgørelse, kunne give anledning til  

 efterbeskatning ved skatteyders senere udflytning fra Danmark? Svar Ja, se sagsfremstilling og begrundelse.
Sagsfremstilling og begrundelse I forbindelse med sin fratræden som direktør  

 i 1996 fik skatteyderen tildelt en fratrædelsesgodtgørelse.
Den  

 skattepligtige del heraf blev af arbejdsgiveren indbetalt som et  

 ekstraordinært indskud på skatteyders arbejdsgiveradministrerede  

 pensionsordning med løbende udbetalinger.
Under  

 ansættelsesforholdet har arbejdsgiveren løbende indbetalt 16 %  

 af lønnen til denne pensionsordning.
 Indskuddet udgjorde kr. 2.080.000, hvilket skal ses i  

 forhold til skatteyders årsløn, der i 1996 udgjorde kr.  

 1.500.000, eksklusiv bonus på kr. 260.000.
 Skatteyderen har tidligere opholdt sig i længere  

 perioder i udlandet, senest 7 år i Sverige fra 1990-96. Da skatteyder  

 ønsker også fremover at mulighed for at slå sig ned i  

 udlandet, ønsker han at få afklaret om nævnte disposition  

 vil kunne give anledning til efterbeskatning ved en fraflytning.
 I henhold til pensionsbeskatningsloven (PBL) § 19 A, skal  

 der ved ophør af den fulde skattepligt ved fraflytning til udlandet i  

 visse tilfælde ske efterbeskatning af arbejdsgivers indbetalinger til  

 pensionsordninger.
Omfattet af bestemmelsen er ratepensioner og  

 pensionsordninger med løbende udbetalinger.
Det gælder for disse  

 typer af pensionsordninger, at efterbeskatning vil skulle ske, hvor der  

 indenfor en 5-årsperiode før skattepligtens ophør er  

 foretaget indbetalinger, der på baggrund af reglerne i PBL §§ 19 B-C,  

 må karakteriseres som ekstraordinære forhøjelser af  

 indbetalingerne.
 PBL § 19 C vedrører tilsagnsordninger, mens PBL §  

 19 B vedrører pensionsordninger, hvor det i pensionsaftalen med  

 arbejdsgiver er bestemt, at arbejdsgivers årlige indbetalinger til  

 ordningen skal udgøre enten et fast beløb eller en vis  

 procentdel af lønnen.
I medfør af § 19 B anses forhøjelser af  

 indbetalinger i 5-årsperioden for ekstraordinære, hvis  

 indbetalingerne i det enkelte år overstiger 20 pct. af arbejdstagers  

 lønindtægt.
Dette gælder dog ikke, hvis  

 forhøjelserne er udslag af en aftale indgået forud for  

 5-årsperioden.
Ved opgørelsen heraf medregnes til  

 lønindtægten provision, tantieme og lignende samt arbejdsgivers  

 pensionsindbetalinger for den ansatte.
 Efterbeskatningsreglerne medfører, at  

 beløbene medregnes i arbejdstagers skattepligtige indkomst, og disse  

 beløb forhøjes desuden med et tillæg på 6 pct. for  

 hvert år fra udløbet af det indkomstår, hvori  

 beløbene skal medregnes og indtil udløbet af det år,  

 hvori skattepligten ophører.
Skatteyder mener ikke, at indbetalingen af  

 fratrædelsesgodtgørelsen kan omfattes af PBL §§ 19 A-E, idet §§  

 19 A-E kun omtaler "arbejdsgiver", hvilket efter hans opfattelse  

 må tolkes således, at efterbeskatningsreglerne ikke omfatter  

 indbetalinger af fratrædelsesgodtgørelser, eftersom disse af  

 skattemyndighederne er fastslået som hidrørende fra en tidligere  

 arbejdsgiver.
Han henviser i den forbindelse til, at PBL § 19 sondrer mellem  

 arbejdsgiver og tidligere arbejdsgiver, samt at skattemyndighederne har  

 fastslået, at fratrædelsesgodtgørelser hidrører fra  

 en tidligere arbejdsgiver, jf.
TfS 1993, 23. Endelig anfører tidligere  

 arbejdsgiver, at §§ 19 A-E tidsmæssigt er indsat i loven efter § 19,  

 hvorfor sondringen arbejdsgiver kontra tidligere arbejdsgiver allerede  

 eksisterede ved disse reglers indsættelse.
Ligesom sondringen  

 opretholdes i den senere indsatte § 5 B.
Ligningsrådet udtalte Reglerne om efterbeskatning af arbejdsgiveradministrerede  

 pensionsordninger ved skatteyderes fraflytning til udlandet skal ses i  

 sammenhæng med den måde, hvorpå indbetalinger til  

 pensionsordninger i øvrigt skattemæssigt behandles.
Formålet med indførslen af reglerne i §§ 19  

 A-E var således, at skabe overensstemmelse mellem behandlingen af  

 privat og arbejdsgiveradministrerede pensionsordninger, jf.  

 bemærkninger til lovforslag L 220 af 18. marts 1987. Der blev da lagt  

 vægt på, at der for privattegnede pensionsordninger omfattet af  

 PBL afsnit 1 som udgangspunkt er fuld fradragsret.
Fradragsretten for  

 privattegnede ratepensioner og pensionsordninger med løbende ydelser  

 er imidlertid undergivet visse begrænsninger.
Det gælder  

 således, at fradragene skal fordeles over 10 år, hvis  

  indbetalingsperioden er mindre end 10 år.
Kapitalindskud på  

 sådanne ordninger skal ligeledes fordeles over 10 år.  

 Såfremt pensionsopspareren har aftalt en indbetalingsperiode på  

 mindst 10 år, og dette indbetalingsforløb ikke overholdes, har  

 den pågældende fået for store fradrag.
Disse fradrag skal  

 efterbeskattes i fradragsårene med tillæg af 6 pct. pr. år,  

 jf.
PBL § 18 A.
 Som konsekvens heraf vil en person, der har foretaget  

 store indbetalinger til en privat ratepension eller en pensionsordning med  

 løbende ydelser, blive efterbeskattet, såfremt personen få  

 år efter ophører med at indbetale til ordningen, eksempelvis  

 fordi vedkommende er fraflyttet Danmark.
For arbejdsgiverordninger, dvs. pensionsordninger hvor  

 arbejdsgiver står for den faktiske indbetaling, er der ikke fradragsret  

 for indbetalingern.
Derimod indrømmes der en bortseelsesret for disse  

 indbetalinger, idet de ikke medregnes ved opgørelsen af  

 arbejdstagerens skattepligtige indkomst, jf.
PBL § 19. Der gælder ved  

 arbejdsgiverordninger ikke som ved de private ordninger regler om fordeling  

 af bortseelsesretten (fradragsretten).
 Ved indførslen af PBL §§ 19 A-E skabtes imidlertid  

 parallelitet mellem behandlingen af private og arbejdsgiverordninger i  

 efterbeskatningssituationen.
 Det følger heraf, at PBL §§ 19 A-E, der  

 vedrører arbejdsgiveradministrerede ordninger, knytter an til  

 betingelserne i PBL § 19. Aanvendelsen af efterbeskatningsreglerne  

 forudsætter med andre ord, at der er tale om indbetalinger, der er  

 opnået bortseelse for i henhold til PBL § 19.
Udgangspunktet for anvendelsen af § 19 er, at der er tale  

 om et bestående ansættelsesforhold.
Indbetalinger foretaget af  

 andre end arbejdsgiveren er således ikke bortseelsesberettigede, ejeren  

 vil imidlertid få fradrag i medfør af PBL § 18, jf.
PBL §  

 54.
Heraf følger i princippet, at indbetalinger fra  

 tidligere arbejdsgivere ikke kan behandles efter § 19. Bestemmelsen har dog  

 lige fra sin indførsel indeholdt en modifikation hertil, idet det i  

 bestemmelsens 2. punktum var fastsat, at en tidligere arbejdsgivers  

 indbetaling til pensionsordninger med løbende ydelser tillige omfattes  

 af bortseelsesretten.
I bemærkningerne til lovforslaget bag  

 bestemmelsen anførtes:
"Efter reglen i 2. punktum vil indkomstskattefriheden  

 også omfatte visse arbejdsgiverbidrag, der ydes efter at  

 ansættelsesforholdet er ophørt.
Dette gælder dog i  

 modsætning til bestemmelsen i 1. punktum kun såfremt  

 indbetalingen sker til en pensionsordning med løbende udbetalinger.  

 Som reglerne er formuleret vil gælde, hvor indbetalingen sker i  

 forbindelse med arbejdstagerens fratræden af stilling, ligesom det er  

 forudsat, at arbejdstageren ikke skal svare særlig indkomstskat af  

 sådan ydelse, selv om denne måtte kunne sidestilles med  

 godtgørelse i anledning af fratrædelse af stilling, jf. lov om  

 særlig indkomstskat § 2, nr. 9. "Jf. lovforslaget fremsat 7. okt.  

 1970, sp. 666.
På daværende tidspunkt var man således  

 opmærksom på problemstillingen vedrørende indbetalinger i  

 forbindelse med fratræden.
Det ses endvidere, at man ved ordvalget ikke  

 har fokuseret på, at arbejdsgiveren, der foretager en indbetaling i  

 forbindelse med den ansattes fratræden, i mange tilfælde formelt  

 set må opfattes som en tidligere arbejdsgiver.
Tidsfaktoren  

 tillægges således ikke afgørende betydning.
Departementets  

 har siden i TfS 1993, 23 fastslået, at indbetaling af  

 fratrædelsesgodtgørelser anses for foretaget af en tidligere  

 arbejdsgiver, jf.
PBL § 19, 2. pkt.
 Ved ændringen af § 19 foretaget ved lov nr. 306 af  

 24.4.1996, er der i relation til bortseelsesretten imidlertid ikke  

 længere forskel på om indbetaling til lønmodtagerens  

 pensionsordning foretaget af en nuværende eller en tidligere  

 arbejdsgiver.
 I PBL §§ 19 A-E sondres ikke mellem aktuel og tidligere  

 arbejdsgiver, på baggrund af det ovenfor anførte må det  

 imidlertid konkluderes, at §§ 19 A-E skal ses i kontekst med § 19, hvilket  

 medfører, at alle indbetalinger til arbejdsgiveradministrerede  

 ordninger, som der ved indkomstopgørelsen er bortset fra, er omfattet  

 af efterbeskatningsreglerne.
 Såfremt skatteyder indenfor en periode af 5 år  

 efter indbetalingen af fratrædelses godtgørelsen til  

 pensionsordningen fraflytter Danmark, og den fulde skattepligt dermed  

 ophører, vil der skulle ske efterbeskatning af indbetalingen, idet der  

 er tale om en ekstraordinær forhøjelse.
