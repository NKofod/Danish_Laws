Skriftlig fremsættelse (22. maj 2013) Klima-, Energi- og Bygningsministeren (Martin Lidegaard) ::
 Herved tillader jeg mig for Folketinget at fremsætte:
Forslag til lov om ændring af lov om afgift af elektricitet, lov om leje, lov om leje af almene boliger m.v. og lov om elforsyning (Lejeres mulighed for nettoafregning, herunder afgiftsfritagelse for elektricitet fremstillet på vedvarende energi-anlæg) (Lovforslag nr.
L 221).
 Lovforslaget indeholder ændringer af lov om afgift af elektricitet, lov om leje, lov om leje af almene boliger m.v. og lov om elforsyning.
Lovforslaget fremsættes med henblik på at give lejere eller udlejere på lejernes vegne i almene såvel som i private udlejningsejendomme mulighed for at kunne nettoafregne deres individuelle elforbrug.
Lovforslaget omfatter også erhvervslejere og erhvervsudlejere.
I direkte tilknytning til denne udvidelse af personkredsen, som kan få mulighed for nettoafregning af elektricitet fremstillet på VE-anlæg, foreslås, at afgiftsfritagelsen vedrørende nettoafregning i elafgiftsloven ændres i overensstemmelse hermed.
Det foreslås desuden præciseret i lejelov og almenlejelov, at ikke alene el til opvarmning, men tillige el til andre formål end opvarmning kan opkræves særskilt som tillæg til huslejen.
Lovforslaget skal ses i sammenhæng med den politiske aftale af 15. november 2012 mellem regeringen (Socialdemokraterne, Det Radikale Venstre, Socialistisk Folkeparti) og Venstre, Dansk Folkeparti, Enhedslisten og det Konservative Folkeparti om strategi for solcelleanlæg og øvrige små VE-anlæg.
Aftalen indeholdt en ny støtteordning for solceller, som blev udmøntet i lov nr. 1390 af 23. december 2012.
Det var en præmis for indgåelsen af den politiske aftale og vedtagelsen af lov nr. 1390, at den ny støtteordning skulle tilgodese og ensarte de økonomiske vilkår for etablering af solceller i forskellige boligformer.
Det var i den forbindelse et ønske, at de lovgivningsmæssige barrierer i elafgiftsloven, elforsyningsloven, lejeloven og almenlejeloven, der hindrede lejere i at nettoafregne på lige vilkår med ejere og andelshavere, skulle fjernes.
Et udvalg bestående af Ministeriet for By, Bolig og Landdistrikter, Klima-, Energi- og Bygningsministeriet og Skatteministeriet har haft til opgave at analysere mulighederne for at fjerne de lovgivningsmæssige barrierer, der hindrer lejere i at nettoafregne.
Lovforslaget er udarbejdet som led i dette udvalgsarbejde.
 Det foreslås, at lovforslaget træder i kraft 1. juli 2013.
 Idet der i øvrigt henvises til lovforslaget med bemærkninger, anbefales lovforslaget til Folketingets velvillige behandling.
