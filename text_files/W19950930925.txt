Ankestyrelsens principafgørelse O-61-95 om enkepension - tildelingsbetingelser - økonomisk behov - social fastlåst situation - revalidering Resume:
Ankestyrelsen fandt ikke grundlag for at tilsidesætte et af nævnet udøvet skøn i en sag, hvor nævnet ud fra en samlet vurdering af en kvindes helbredsmæssige og sociale forhold ikke havde fundet hende revalideringsberettiget.
Nævnet havde således ikke alene henvist til, at hun modtog enkepension.
 Hun fandtes i øvrigt ikke at være i en social fastlåst situation, idet hendes muligheder på arbejdsmarkedet ikke var tilstrækkeligt efterprøvede.
 Kassation:
Der er kommet nye regler på området Love:
Lov om social bistand - lovbekendtgørelse nr. 1024 af 13. december 1994 - § 43, stk. 2 Vejledninger:
Socialministeriets vejledning nr. 211 af 30. november 1994 om hjælp efter bistandslovens kapitel 10 (§§ 43-45) - pkt. 39, pkt. 6-8 Sagsfremstilling:
Sagen vedrørte en 54-årig kvinde, som havde været enke siden februar 1992. Hun modtog en privat enkepension på kr. 10.777 om måneden.
Hun var uddannet på et revisions- og bogføringskontor, men hun havde ikke arbejdet siden 1973. Efter ægtefællens død havde hun uden held forsøgt at komme i arbejde.
Hun havde i øvrigt inden ægtefællens død gennemført nogle HF-enkeltfag, og hun gennemførte herefter HF uden offentlig støtte.
Hun var ikke forsørger.
 I september 1993 påbegyndte hun en uddannelse til socialrådgiver, og hun søgte i den forbindelse om hjælp efter bistandslovens § 43. Kommunen gav hende afslag, da man ikke fandt, at hun kunne godkendes som revalidend.
Nævnet tiltrådte kommunens afgørelse, da der ikke var helbredsmæssige forhold, som nødvendiggjorde revalidering.
Nævnet lagde endvidere vægt på, at hun ikke var i en social fastlåst situation, da hun modtog enkepension og ikke var forsørger.
 Sagen blev behandlet i principielt møde med henblik på yderligere belysning af de økonomiske forholds betydning for vurderingen af, om en person er revalideringsberettiget.
 Afgørelse:
Ankestyrelsen tiltrådte ankenævnets afgørelse.
Ankestyrelsen lagde ved afgørelsen vægt på, at nævnet ud fra en samlet vurdering af pågældendes helbredsmæssige og sociale situation ikke havde fundet hende revalideringsberettiget.
Nævnet havde således ikke alene henvist til, at pågældende modtog enkepension.
 Ankestyrelsen havde ikke fundet grundlag for at tilsidesætte det af nævnet udøvede skøn.
 Ankestyrelsen lagde herved særligt vægt på, at hverken pågældendes fysiske eller psykiske tilstand medførte, at revalidering var nødvendig, ligesom hun ikke var forsørger og ikke kunne anses for at være i en social fastlåst situation, da hendes muligheder på arbejdsmarkedet ikke havde været tilstrækkeligt efterprøvet, før hun påbegyndte uddannelsen.
