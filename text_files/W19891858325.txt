Ved overdragelse af en fabrikationsvirksomhed blev for varelageret,  

 der først kunne opgøres ved overtagelsen, aftalt særskilt betalingsvilkår,  

 bl.a. udstedelse af veksler og gældsbrev.
Herpå var indrømmet kursnedslag og  

 de ved senere indfrielse opnåede kursgevinster blev ikke anset for  

 skattepligtige, idet der var tale om overdragelse af den samlede virksomhed.
Aktieselskabet A i likvidation klagede for skatteårene 1982/83 og 1983/84  

 over, at de stedlige skattemyndigheder havde forhøjet den selvangivne  

 indkomst med kursgevinster ved afdrag på veksler, henholdsvis 32.276 kr. og  

 64.752 kr.
For den almindelige indkomstansættelse for skatteåret 1984/85 og  

 den ekstraordinære indkomstansættelse for 1985/86 klagedes over, at selskabet  

 var anset for skattepligtig af kursgevinst ved afdrag på et gældsbrev med  

 henholdsvis 129.504 kr. og 194.256 kr.
Det fremgik af det oplyste, at selskabet i januar 1981 med overtagelse den  

 2. marts 1981 havde solgt sin fabrikationsvirksomhed.
Under overdragelsen var  

 medfulgt alt tilhørende driftsmateriel og inventar, herunder samtlige til  

 virksomheden hørende maskiner m.v., lejerettigheder, know-how og goodwill.  

 Endvidere var varelageret solgt.
For driftsmateriellet og for goodwill var aftalt bestemte salgssummer, men  

 for varelageret, der først kunne optælles ultimo februar og primo marts, var  

 kun aftalt betalingsmåden.
Foruden et kontantbeløb på 700.000 kr. indeholdt  

 denne en opdeling af restbeløbet, hvoraf den ene halvdel skulle erlægges i  

 seks lige store, successivt forfaldende veksler og den anden halvdel ved  

 udstedelse af et gældsbrev, der forfaldt i fem lige store afdrag fra 1983 til  

 1985.
 De stedlige skattemyndigheder, der i forbindelse med salget havde godkendt  

 kursnedskrivninger på vekslerne med 15% og på gældsbrevet med 50%, havde som  

 begrundelse for ikke at anse de ved erlæggelserne opnåede kursgevinster for  

 skattefri, henvist til, at det drejede sig om særskilt betaling for  

 overdragelse af varelageret.
 Selskabets advokat protesterede mod dette synspunkt og gjorde gældende, at  

 kursgevinsterne ved indfrielsen af vekslerne og ved afdragene på gældsbrevet  

 var indkomstskattefri som formuegevinster, jf. statsskattelovens § 5.
Under sagens behandling for Landsskatteretten indstillede  

 Statsskattedirektoratet, at de respektive ansættelser blev nedsat med  

 kursgevinsterne, idet der var tale om en overdragelse af den samlede  

 virksomhed.
Der var derfor ikke grundlag for at fravige den almindelige regel  

 om, at finansieringsaftaler vedrørende de enkelte aktiver ikke kunne  

 tillægges skattemæssig betydning.
 Landsskatteretten tiltrådte den af Statsskattedirektoratet afgivne  

 indstilling, og de respektive ansættelser blev herefter nedsat med de  

 tillagte kursgevinster på vekslerne og gældsbrevet.
 LV 1988, E 5.3.2.3.
