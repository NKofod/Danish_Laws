Kapitel 1   Oprettelse og formål Kapitel 2   Centerets ledelse Kapitel 3   Tilskud, regnskab, revision og nedlæggelse Kapitel 4   Ikrafttrædelses- og overgangsbestemmelser Fremsat den 26. februar 2009 af undervisningsministeren (Bertel Haarder) Forslag til Lov om oprettelse af et nationalt center for undervisning i natur, teknik og sundhed Kapitel 1 Oprettelse og formål § 1. Undervisningsministeren opretter et nationalt center for undervisning i natur, teknik og sundhed.
Centeret har til formål at styrke interessen for, rekrutteringen til og kvaliteten af undervisningen i natur, teknik og sundhed.
§ 2. Centeret arbejder for opfyldelsen af sit formål ved 1) at støtte læreres og institutionsledelsers arbejde med at styrke, forny og udvikle undervisningen i natur, teknik og sundhed samt relevante tilgrænsende fagområder i grundskolen, ungdomsuddannelserne og de relevante videregående uddannelser, herunder gennem it-baserede undervisningsmaterialer.
2) at indsamle og formidle forsknings-, udviklings- og praksisbaseret viden inden for undervisningen i natur, teknik og sundhed via en web-portal samt ved efter- og videreuddannelse af lærere, 3) at understøtte netværksdannelser for lærere og netværksdannelser mellem uddannelsesinstitutionerne og det omgivende samfund, herunder offentlige og private virksomheder, og 4) at yde støtte til udviklingsprojekter, der fremmer kvaliteten og fornyelsen af undervisningen i natur, teknik og sundhed samt tilgrænsende fagområder.
 Stk. 2. Centeret kan gennemføre andre aktiviteter, herunder konsulentbistand og rådgivning, i det omfang, det er foreneligt med varetagelsen af centerets opgaver efter stk. 1.
 § 3. Centeret er en selvejende institution inden for den offentlige forvaltning.
 § 4. Nærmere regler om centerets forhold, herunder centerbestyrelsens ansvar og opgaver samt centerets regnskabsføring og revision, fastsættes i en vedtægt i overensstemmelse med kapitel 2 og 3.
 Stk. 2. Centerets navn fastsættes i vedtægten.
 Stk. 3. Vedtægten fastsættes af undervisningsministeren efter indstilling fra centerbestyrelsen.
Kapitel 2 Centerets ledelse § 5. Centerets overordnede ledelse varetages af en centerbestyrelse på op til 7 medlemmer, der i deres personlige egenskab udpeges således:
 1) Op til 5 medlemmer udpeges af undervisningsministeren.
 2) 1 medlem udpeges af ministeren for videnskab, teknologi og udvikling.
3) 1 medlem udpeges af undervisningsministeren og ministeren for videnskab, teknologi og udvikling i forening.
Dette medlem skal så vidt muligt være tilknyttet et tilsvarende udenlandsk center.
Stk. 2. Centerbestyrelsens funktionsperiode er fire år.
Bestyrelsesmedlemmerne kan genudpeges én gang.
 Stk. 3. Centerbestyrelsen vælger sin formand af egen midte.
Stk. 4. Centerbestyrelsen fastlægger centerets organisation, herunder etableringen af decentrale enheder.
Bestyrelsen sikrer, at centeret deltager i nationale og internationale netværksdannelser med andre væsentlige interessenter inden for undervisning i natur, teknik og sundhed.
 § 6. Centerets daglige ledelse forestås af en centerdirektør, der ansættes og afskediges af centerbestyrelsen.
§ 7. Der nedsættes et rådgivende organ, som så vidt muligt sammensættes af personer tilknyttet tilsvarende udenlandske centre.
De nærmere vilkår for det rådgivende organ fastsættes i vedtægten.
§ 8. Der nedsættes et repræsentantskab, som sammensættes således, at bruger- og aftagerinteresser afspejles.
De nærmere vilkår for repræsentantskabet fastsættes i vedtægten.
Kapitel 3 Tilskud, regnskab, revision og nedlæggelse § 9. Undervisningsministeren yder tilskud til centerets drift.
Tilskuddets størrelse fastsættes på de årlige finanslove.
 Stk. 2. Undervisningsministeren kan fastsætte regler i vedtægten om udbetalingen af tilskud, og om at ministeren kan give påbud, tilbageholde tilskud, lade tilskud bortfalde og kræve tilskud tilbagebetalt.
 § 10. Centeret kan i overensstemmelse med sit formål oppebære indtægter i form af gaver, tilskud og lignende fra fonde, organisationer og virksomheder samt offentlige myndigheder.
 Stk. 2. Centeret kan have indtægter ved indtægtsdækket virksomhed, jf. § 2, stk. 2.
§ 11. Centerets regnskabsår er finansåret.
Ved regnskabsårets afslutning udarbejder centeret en årsrapport efter Undervisningsministeriets anvisninger. Årsrapporten skal underskrives af centerbestyrelsen og centerdirektøren.
 § 12. Rigsrevisor reviderer centerets regnskab, jf. § 2, stk. 1, i lov om revisionen af statens regnskaber m.m.
Stk. 2. Centerbestyrelsen udpeger en intern revisor, som skal være statsautoriseret eller registreret revisor, til at udføre revision i henhold til regler fastsat i vedtægten.
Centerbestyrelsen underretter undervisningsministeren og rigsrevisor om den udpegede interne revisor og om skift af intern revisor.
Stk. 3. Undervisningsministeren og rigsrevisor kan aftale, at revisionsopgaver varetages i et nærmere fastlagt samarbejde mellem rigsrevisor og den interne revisor.
Rigsrevisor kan pålægge centerbestyrelsen at udpege en anden intern revisor til at udføre revisionsopgaven, hvis den interne revisor ikke på tilfredsstillende måde opfylder de krav, der er fastsat i vedtægten, til revision eller i øvrigt ikke opfylder pligterne som intern revisor.
 Stk. 4. Opfylder den interne revisor ikke på tilfredsstillende måde kravene til revision i denne lov og regler fastsat i vedtægten, eller tilsidesætter revisor i øvrigt sine pligter som revisor, kan undervisningsministeren pålægge centerbestyrelsen inden for en nærmere angiven frist at udpege en anden intern revisor.
Stk. 5. Centerbestyrelsen påser, at den interne revisor opfylder bestemmelserne om uafhængighed i § 11 i lov om statsautoriserede og registrerede revisorer.
Bestyrelsen må ikke udpege en intern revisor, der samtidig er revisor for udlejer af ejendomme m.v., som centeret anvender, eller for fonde, selskaber, foreninger eller andre virksomheder, der kontrollerer udlejeren, med mindre lejeforholdet er af uvæsentligt omfang.
Undervisningsministeren fastsætter i vedtægten regler om, hvornår et lejeforhold er af uvæsentligt omfang.
§ 13. Nedlægges centeret, tilfalder den del af centerets nettoformue, der hidrører fra statstilskuddet, jf. § 9, stk. 1, staten.
Resten af nettoformuen anvendes efter undervisningsministerens godkendelse i overensstemmelse med centerets formål.
 Stk. 2. Undervisningsministeren fastsætter i vedtægten regler om, at afviklingen af centerets formue forestås af et likvidationsudvalg.
Kapitel 4 Ikrafttrædelses- og overgangsbestemmelser § 14. Loven træder i kraft den 1. maj 2009.
Stk. 2. . Undervisningsministeren kan udbetale tilskud til centerets drift, jf. § 9, stk. 1, når centerets vedtægt er fastsat.
Indtil centerbestyrelsen har ansat en centerdirektør, varetages sekretariatsfunktionen for centerbestyrelsen af Undervisningsministeriet.
 Stk. 3. Centerbestyrelsens første funktionsperiode udløber den 31. december 2012.
 § 15. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Lovforslagets formål og baggrund Det fremgår af regeringens (Venstre og Det Konservative Folkeparti) aftale om finansloven for 2009 med Dansk Folkeparti og Liberal Alliance, at der skal etableres et center for undervisning i natur, teknik og sundhed.
Det er en del af regeringens globaliseringsstrategi Fremgang, fornyelse og tryghed fra 2006, at flere unge skal gennemføre en videregående uddannelse inden for natur, teknik og sundhed.
På den baggrund besluttede regeringen at nedsætte en arbejdsgruppe, som fik til opgave at udarbejde forslag til en national strategi for styrkelse af undervisningen i natur, teknik og sundhed i hele uddannelsessystemet.
 Arbejdsgruppen blev nedsat af videnskabsministeren og undervisningsministeren i maj 2007 og afgav i februar 2008 rapporten Et fælles løft.
 Arbejdsgruppen peger i rapporten på en række udfordringer, hvoraf de vigtigste er:
 1) Af konkurrencemæssige hensyn skal flere vælge at uddanne og beskæftige sig inden for naturvidenskab, tekniske fag, ingeniørvidenskab og sundhedsområdet (velstandsudfordring).
2) Lande med et højt økonomisk udviklingsstade og med et højt fagligt niveau i naturvidenskab har særlig svært ved at stimulere interessen for naturfagene.
I Danmark er der ikke mindst blandt pigerne få, der interesserer sig for naturfagene (interesseudfordring).
 3) Elevinteressen, især blandt pigerne, er især centreret om biologi, hvilket ikke umiddelbart matcher optagelseskravene på videregående uddannelser, men til gengæld indeholder en række nye muligheder i forhold til f.eks. bioteknologi (faglighedsudfordring).
Arbejdsgruppen peger i sin rapport på behovet for en samlet strategi, som skal samtænke undervisningen i natur, teknik og sundhed.
Dels er der et væsentligt overlap i rekrutteringspotentialet inden for disse fagområder, dels er visse dele af faget biologi (primært sundhedsområdet) nøglen til mange elevers, ikke mindst pigernes, interesse for naturfagene.
Endelig ligger der en række nye erhvervs- og uddannelsesmuligheder ved at kombinere fagområder inden for natur, teknik og sundhed.
Arbejdsgruppen har fremlagt sine anbefalinger i ti punkter, herunder om udvikling og fornyelse af indhold og form af undervisningen, efteruddannelse af lærerne i grundskolen og nytænkning og samtænkning af målbeskrivelserne for natur, teknik og sundhed i hele uddannelsessystemet fra grundskolen over ungdomsuddannelserne til de videregående uddannelser.
På væsentlige punkter matcher anbefalingerne de tiltag, der allerede arbejdes med i Videnskabsministeriet og Undervisningsministeriet.
Arbejdsgruppen peger imidlertid på, at der til støtte for lærernes arbejde i grundskolen og i ungdomsuddannelserne og for at sikre en bedre synergi mellem eksisterende initiativer er behov for et nationalt center for undervisning i natur, teknik og sundhed til at løse en række opgaver, der i dag ikke løses ad anden vej.
2. Lovforslagets indhold Det foreslås, at undervisningsministeren opretter et nationalt center for undervisning i natur, teknik og sundhed, der har til formål at styrke interessen for, rekrutteringen til og kvaliteten af undervisningen i natur, teknik og sundhed i det danske uddannelsessystem.
2.1. Opgaverne for et nationalt center for undervisning i natur, teknik og sundhed Centeret skal formidle kontakter og information mellem kommuner, grundskoler, gymnasier, voksenuddannelsescentre, institutioner for erhvervsrettet uddannelse, erhvervsakademier, professionshøjskoler, universiteter, forskningsinstitutioner, virksomheder og uformelle læringsmiljøer.
Centeret skal som led heri skabe kontakt mellem virksomheder og uddannelsessystemet, bl.a. ved at danne netværk mellem personer fra uddannelsesinstitutioner og virksomheder og opsamle erfaringer fra skole/virksomhedssamarbejdet.
Centeret skal endvidere skabe sammenhæng mellem uddannelsesmålene og de aktiviteter, der gennemføres på museer, i naturvidenskabelige centre (science-centre) og i andre uformelle læringsmiljøer.
 Centeret skal endvidere understøtte initiativer med henblik på at skabe sammenhæng på langs i uddannelseskæden fra indskoling til videregående uddannelser med henblik på at reducere overgangsproblemer mellem grundskolen, ungdomsuddannelserne og de videregående uddannelser.
 Centerets opgaver kan sammenfattes således:
  At understøtte fornyelse af undervisningens form og indhold, herunder gennem it-baserede undervisningsmaterialer, og bidrage til at skabe bedre sammenhæng i uddannelsessystemet.
  At bidrage til at udvikle efteruddannelse af lærere og undervisere, så der sker en løbende kvalitetsudvikling af undervisningen, og så interessen blandt elever og studerende fremmes.
  At skabe et bedre samspil mellem forskellige sektorer, både mellem det formelle uddannelsessystem og uformelle læringsmiljøer (private og offentlige virksomheder, museer, oplevelsescentre mv.) og mellem forskellige dele af uddannelsessystemet.
  At bidrage til at skabe danske netværk for undervisere, kommuner, uformelle læringsmiljøer mv. med henblik på videndeling og struktureret erfaringsopsamling.
  At indgå i internationale netværk med tilsvarende udenlandske centre med henblik på videndeling.
  At indsamle og formidle erfaringer fra praksis og forskning i fagdidaktik med henblik på formidling af viden til brug for evidensbaseret udvikling af undervisningsforløb mv. i en dansk sammenhæng.
 At yde støtte til projekter, der fremmer kvaliteten og fornyelsen af undervisningen i natur, teknik og sundhed samt tilgrænsende områder.
Projekter kan samfinansieres med andre interessenter inden for natur, teknik og sundhed.
 Det foreslås, at centeret skal kunne gennemføre andre aktiviteter, herunder konsulentbistand og rådgivning, i det omfang dette er foreneligt med centerets kerneopgaver, jf. ovenfor.
2.2. Organisation og økonomi Det foreslås, at centeret oprettes som en selvejende institution inden for den offentlige forvaltning.
Det indebærer, at centeret vil være omfattet af bl.a. forvaltningsloven, offentlighedsloven og ombudsmandsloven.
 Centeret vil som en selvejende institution bedre end en statsinstitution kunne etablere et mere hensigtsmæssigt samarbejde med private virksomheder og fonde, herunder i forbindelse med finansiering af projekter m.v.
Centerets forhold reguleres i en vedtægt, der fastsættes af undervisningsministeren efter indstilling fra centerbestyrelsen.
I vedtægten vil der ud over de med lovforslaget foreslåede regler, bl.a. blive fastsat regler om,  at bestyrelsen over for undervisningsministeren er ansvarlig for centerets samlede virksomhed, herunder for forvaltningen af de statslige tilskud,  at bestyrelsen i særlige tilfælde kan afsættes,  at bestyrelsen skal forvalte centerets midler, så de bliver til størst mulig gavn for centeret,  hvorledes bestyrelsen skal anbringe likvide midler,  at centeret i sit virke skal være uafhængigt,  hvilke vilkår og betingelser for tilskud der skal gælde, herunder om budget- og bevillingssystem og om udbetaling af tilskud,  at centeret skal følge de af finansministeren indgåede eller aftalte bestemmelser om løn- og ansættelsesvilkår, herunder om pensionsforhold for centerets ansatte,  at bestyrelsen skal sikre, at centeret varetager sine opgaver i overensstemmelse med en årlig arbejdsplan og en 3-årig strategi, som er godkendt af undervisningsministeren,  at bestyrelsen skal vedtage det årlige budget efter indstilling fra direktøren.
Centerets overordnede ledelse foreslås varetaget af en centerbestyrelse på op til syv medlemmer, hvoraf op til fem medlemmer udpeges af undervisningsministeren, ét medlem udpeges af videnskabsministeren, og ét medlem, der så vidt muligt skal være tilknyttet et tilsvarende udenlandsk center, udpeges af videnskabsministeren og undervisningsministeren i fællesskab.
Bestyrelsesmedlemmerne udpeges i deres personlige egenskab og skal besidde høj faglig viden i forhold til centerets opgaver.
Centerbestyrelsen, vil være ansvarlig for centerets organisering og skal i den forbindelse etablere decentrale enheder spredt over landet.
Bestyrelsen skal endvidere sikre, at centeret deltager i nationale og internationale netværksdannelser med andre væsentlige interessenter inden for undervisning i natur, teknik og sundhed.
Centerets internationale orientering sikres endvidere ved etablering af et rådgivende organ, som så vidt muligt sammensættes af personer tilknyttet tilsvarende udenlandske centre.
Endvidere nedsættes et repræsentantskab, som sammensættes således, at bruger- og aftagerinteresser fra uddannelsesinstitutionerne, erhvervslivet, naturvidenskabelige centre (science centre), naturfagsdidaktiske miljøer, museer, besøgstjenester mv. afspejles.
Det rådgivende organ og repræsentantskabet skal bidrage med sparring og inspiration til centerets ledelse.
 Den daglige ledelse af centeret skal forestås af en centerdirektør, som centerbestyrelsen ansætter og afskediger.
 Centeret forudsættes ikke at eje bygninger og anlæg, men at dække sit lokalebehov m.v. ved at leje sig ind hos eksisterende relevante fagmiljøer.
Det foreslås, at centeret modtager tilskud fra Undervisningsministeriet til dets drift.
Tilskuddets størrelse fastsættes på de årlige finanslove.
Herudover vil centeret i overensstemmelse med sit formål kunne oppebære indtægter i form af gaver, tilskud og lignende fra fonde, organisationer og virksomheder samt offentlige myndigheder.
Centeret vil endvidere kunne have indtægter, der hidrører fra indtægtsdækket virksomhed, fx konsulentbistand og rådgivning.
Det forventes, at centeret i løbet af få år vil have en indkomst på mere end 40 mio. kr. årligt, hvoraf 20 mio. kr. vil stamme fra tilskud fra Undervisningsministeriet.
2.3. Ekstern evaluering Det foreslås, at der foretages en ekstern evaluering af centeret i 2013. Evalueringen vil bl.a. omfatte forhold som finansieringen af centerets virksomhed, centerets udvikling af faglige netværk, centerets støtte til udviklingsprojekter, centerets kvalitetsforbedring af praksis på skolerne, centerets indsamling og formidling af viden, herunder om best practice og reduktion af overgangsproblemer mellem de forskellige dele af uddannelsessystemet.
Evalueringen vil blive foretaget efter følgende succeskriterier:
  At lærerne i natur, teknik og sundhed oplever centerets formidling som inspirerende, relevant og praksisorienteret.
  At kommunerne oplever, at centeret bidrager til at udvikle kommunale strategier for undervisningen i natur, teknik og sundhed.
  At centeret formår at samarbejde med aktørerne i de formelle og uformelle læringsmiljøer samt offentlige og private virksomheder.
  At disse aktører oplever effektiv koordinering fra centeret af læringsmiljøernes indsats for at fremme undervisningen i natur, teknik og sundhed.
 Undervisningsministeren og Videnskabsministeren vil på baggrund af evalueringen tage stilling til, om centerets organisation og virksomhed har fungeret tilfredsstillende, eller om der skal ske ændringer, herunder ændringer der medfører behov for lovændring.
3. Økonomiske og administrative konsekvenser for stat, kommuner og regioner Der er på finansloven for 2009 afsat 15 mio. kr. i 2009, 10 mio. kr. i 2010 og 20 mio. kr. i 2011 og følgende år til tilskud til et nationalt center for natur, teknik og sundhed.
Det skønnes, at etableringsomkostningerne i 2009 udgør 5 mio. kr.
Herefter udgør de ordinære driftsudgifter 10 mio. kr. i 2009, 10 mio. kr. i 2010 og 20 mio. kr. i 2011 og følgende år.
Udnyttes den afsatte ramme ikke fuldt ud i 2009, vil mindreforbruget blive overført til 2010.
 Lovforslaget har ingen økonomiske konsekvenser for kommuner og regioner.
 Det forventes, at centerdannelsen vil bidrage til en øget tilgang af mere kvalificeret arbejdskraft inden for natur, teknik og sundhed til offentlige arbejdspladser i staten, kommunerne og regionerne.
4. Økonomiske og administrative konsekvenser for erhvervslivet Det forventes, at centerdannelsen vil bidrage til en øget tilgang af mere kvalificeret arbejdskraft inden for natur, teknik og sundhed til erhvervslivet dels ved at medvirke til øget tilgang til uddannelser inden for natur, teknik og sundhed, dels gennem en forbedret kvalitet af undervisningen.
 Lovforslaget har ikke i øvrigt økonomiske eller administrative konsekvenser for erhvervslivet.
5. Miljømæssige konsekvenser Lovforslaget har ingen miljømæssige konsekvenser.
6. Administrative konsekvenser for borgerne Lovforslaget har ingen administrative konsekvenser for borgerne.
7. Forholdet til EU-retten Forslaget har ingen EU-retlige aspekter.
8. Høring Lovudkastet har været i høring hos:
Aalborg Universitet, Aarhus Universitet, ACE Denmark  Akkrediteringsinstitutionen, Akademiet for de Tekniske Videnskaber, Akademikernes Centralorganisation, Akkrediteringsrådet, Børne- og Kulturchefforeningen, Center for Ligebehandling af Handicappede, Center for Skov, Landskab og Planlægning, Cirius, Danfoss Universe, Danmarks Evalueringsinstitut, Danmarks Forskningspolitiske Råd, Danmarks Grundforskningsfond, Danmarks Jurist- og Økonomforbund (DJØF), Danmarks Konservative Studerende, Danmarks Liberale Studerende, Danmarks Lærerforening, Danmarks Tekniske Universitet, Dansk Arbejdsgiverforening, Dansk Blindesamfund, Dansk Byggeri, Dansk Erhverv, Dansk Friskoleforening, Dansk Industri (DI), Dansk Laborantforening, Dansk Magisterforening, Dansk Naturvidenskabsformidling, Dansk Sygeplejeråd, Dansk Teknisk Lærerforbund, Danske Bioanalytikere, Danske Erhvervsskoler, Danske Fysioterapeuter Danske Regioner, Danske Studerendes Fællesråd, Danske Universiteter, De Samvirkende Invalideorganisationer (DSI), Det Centrale Handicapråd, Det Frie Forskningsråd, Det Kongelige Danske Videnskabernes Selskab, Det Strategiske Forskningsråd, Efterskoleforeningen, Experimentarium, Fagligt Fælles Forbund, Forbundet af Pædagoger og Klubfolk (BUPL), Foreningen af Studenterkursusrektorer, Foreningen til Unge Handelsmænds Uddannelse, Forskningsrådet for Natur og Univers, Forskningsrådet for Sundhed og Sygdom, Frie Grundskolers Fællesråd, Frie Skolers Lærerforening, Frit Forum  Socialdemokratiske Studerende.
Funktionærernes og Tjenestemændenes Fællesråd, Gymnasieskolernes Lærerforening, Gymnasieskolernes Rektorforening, Handelshøjskolen i København, Handelsskolernes Lærerforening, HK, Højteknologifonden, Ingeniørforeningen i Danmark (IDA), IT-Universitetet i København, KL, Københavns Universitet, Landbrugsrådet, Landsforbundet af Voksen- og Ungdomsundervisere (LVU), Landsorganisationen i Danmark (LO), Lederforeningen for VUC, Ledernes Hovedorganisation, Lærernes Centralorganisation, Lærerstuderendes Landskreds, Naturvidenskabernes Hus, Private Gymnasier og Studenterkurser, Professionshøjskolernes Rektorkollegium, PROSA, Pædagogstuderendes Landssammenslutning, Rigsrevisionen, Roskilde Universitetscenter, Rådet for de Grundlæggende Erhvervsrettede Uddannelser, Rådet for de Gymnasiale Uddannelser, Rådet for Erhvervsakademiuddannelser og Professionsbacheloruddannelser, Rådet for Erhvervsrettet Voksen- og Efteruddannelse, Rådet for Etniske Minoriteter, Rådet for Evaluering af Kvalitetsudvikling af Folkeskolen (Skolerådet), Rådet for Teknologi og Innovation, Skole og Samfund, Skolelederne, Studierådet for Ingeniørstuderende i Danmark, Syddansk Universitet og Sygeplejestuderendes Landsforbund.
8. Sammenfattende skema Bemærkninger til lovforslagets enkelte bestemmelser Til § 1 Det foreslås, at undervisningsministeren opretter et nationalt center for undervisning i natur, teknik og sundhed med det formål, at styrke interessen for, rekrutteringen til og kvaliteten af undervisningen i natur, teknik og sundhed.
Kvaliteten gælder såvel faglige mål som undervisningsmetoder og undervisningsforløb.
Centeret skal formidle kontakter og viden mellem uddannelsesinstitutionerne, kommuner, virksomheder og uformelle læringsmiljøer.
Til § 2 I stk. 1 stilles forslag til de overordnede opgaver til opfyldelsen af centerets formål.
Det foreslås i nr. 1, at centeret skal støtte lærerne og institutionslederne, der er de helt centrale aktører i forhold til undervisningen i natur, teknik og sundhed.
Støtten retter sig mod at styrke, forny og udvikle undervisningen i natur, teknik og sundhed og tilgrænsende fagområder herunder gennem it-baserede undervisningsmaterialer, i grundskolen og ungdomsuddannelserne, og de relevante videregående uddannelser.
Ved tilgrænsende fagområder tænkes først og fremmest på matematik og it.
De relevante videregående uddannelser omfatter ikke mindst læreruddannelserne.
Med nr. 2 foreslås det, at centeret skal indsamle og formidle forsknings-, udviklings- og praksisbaseret viden inden for undervisningen i natur, teknik og sundhed.
Formidlingen sker bl.a. ved etablering af en web-portal og ved efter- og videreuddannelse af lærere.
Med nr. 3 foreslås det, at centeret skal understøtte netværksdannelser.
Det kan fx være netværk for lærere i grundskolen i et geografisk område, netværk på tværs af institutionsformer og netværk mellem uddannelsesinstitutioner og forskningsinstitutioner, virksomheder og uformelle læringsmiljøer som museer og naturvidenskabelige centre (science-centre).
Med nr. 4 fastslås det, at centeret skal yde støtte til udviklingsprojekter, der fremmer kvaliteten og fornyelsen af undervisningen i natur, teknik og sundhed og tilgrænsende fagområder.
Ved tilgrænsende fagområder tænkes først og fremmest på matematik og it.
Projekter kan være samfinansierede af statslige og private midler afhængig af projektets karakter.
 Med stk. 2 foreslås det, at centeret får mulighed for at kunne gennemføre andre aktiviteter, herunder konsulentbistand og rådgivning, i det omfang det er foreneligt med varetagelsen af centerets opgaver efter stk. 1. Sådanne opgaver gennemføres som indtægtsdækket virksomhed, jf. også den foreslåede bestemmelse i § 10, stk. 2.
Til § 3 Det foreslås, at centeret etableres som en selvejende institution inden for den offentlige forvaltning.
Centeret vil hermed være omfattet af den generelle lovgivning for den offentlige sektor, herunder forvaltningsloven, offentlighedsloven og ombudsmandsloven.
Til § 4 Det foreslås i stk. 1, at nærmere regler om centerets forhold, herunder om bestyrelsens ansvar og opgaver og centerets regnskabsføring og revision, fastsættes i vedtægten.
Der vil i vedtægten bl.a. blive fastsat nærmere regler om det rådgivende organ, jf. § 7, om repræsentantskabet, jf. § 8, om udbetaling af tilskud m.v., jf. § 9, om krav til revision, jf. § 12, stk. 3, om hvad det vil sige, at et lejemål er af uvæsentligt omfang, jf. § 12, stk. 5, og om at afviklingen af centerets formue i tilfælde af centerets nedlæggelse forestås af et likvidationsudvalg.
I øvrigt henvises til afsnit 2.2. i de almindelige bemærkninger.
 Det foreslås i stk. 2, at centerets navn skal fastsættes i vedtægten.
Endelig foreslås det i stk. 3, at undervisningsministeren fastsætter vedtægten efter indstilling fra centerbestyrelsen.
Der vil i vedtægten bl.a. blive fastsat regler om, at bestyrelsen over for undervisningsministeren er ansvarlig for centerets samlede virksomhed, om at bestyrelsen skal forvalte centerets midler, så de bliver til størst mulig gavn for centeret, og om at bestyrelsen skal varetage sine opgaver i overensstemmelse med en årlig arbejdsplan og en 3-årig strategi, som er godkendt af undervisningsministeren.
I øvrigt henvises til afsnit 2.2. i de almindelige bemærkninger.
Til § 5 Det foreslås i stk. 1, at centerets overordnede ledelse varetages af en centerbestyrelse på op til 7 medlemmer, hvoraf op til 5 udpeges af undervisningsministeren, 1 medlem udpeges af videnskabsministeren og 1 medlem udpeges af begge ministre i forening.
Medlemmerne udpeges i deres personlige egenskab og skal besidde høj faglighed i forhold til centerets opgaver.
Det foreslås i stk. 2, at medlemmerne af centerbestyrelsen bliver udpeget for en fireårig periode.
Det bemærkes, at centerbestyrelsens første funktionsperiode udløber den 31. december 2012, jf. lovforslagets § 15, stk. 3. Det foreslås endvidere, at bestyrelsesmedlemmerne kun kan genudpeges én gang.
 Det foreslås i stk. 3, at centerbestyrelsen vælger formanden af egen midte.
Det foreslås i stk. 4, at centerbestyrelsen fastlægger centerets organisation.
Centeret etableres med en lille central enhed samt decentrale enheder fordelt over hele landet.
Bestyrelsen beslutter, hvor mange decentrale enheder der skal etableres, og deres placering.
Med henblik på at sikre centerets internationale og nationale orientering indgår centeret i netværksdannelser med andre væsentlige interessenter i Danmark og i udlandet inden for undervisning i natur, teknik og sundhed.
 Der henvises i øvrigt til afsnit 2.2. i de almindelige bemærkninger.
Til § 6 Det foreslås, at den daglige ledelse forestås af en centerdirektør, der ansættes og afskediges af centerbestyrelsen.
Centerbestyrelsen fastsætter retningslinjer for centerdirektørens arbejde.
Til § 7 Det foreslås, at der nedsættes et rådgivende organ af personer tilknyttet tilsvarende udenlandske centre, og at de nærmere vilkår for rådet fastsættes i vedtægten.
Det rådgivende organ skal medvirke til at sikre centerets internationale orientering.
Det rådgivende organ skal endvidere gennem sparring og rådgivning med bestyrelsen medvirke til at sikre, at centerets virksomhed holder høj international standard.
Til § 8 Det foreslås, at der nedsættes et repræsentantskab, der skal bidrage med inspiration inden for natur, teknik og sundhed til centerledelsen.
Repræsentantskabets sammensætning skal derfor afspejle de relevante bruger- og aftagerinteresser i forhold til undervisning i natur, teknik og sundhed.
De nærmere vilkår for repræsentantskabet foreslås fastsat i vedtægten.
Til § 9 Det foreslås i stk. 1, at undervisningsministeren yder et årligt tilskud til centerets drift, hvis størrelse fastsættes på de årlige finanslove.
Det foreslås i stk. 2, at undervisningsministeren i vedtægten kan fastsætte regler om udbetalingen af tilskud og om, at ministeren kan give påbud, tilbageholde tilskud, lade tilskud bortfalde og kræve tilskud tilbagebetalt.
Samme muligheder har undervisningsministeren i forhold til de selvejende uddannelsesinstitutioner på Undervisningsministeriets område.
Til § 10 Det foreslås i stk. 1, at centeret udover driftstilskuddet fra Undervisningsministeriet vil kunne modtage tilskud og gaver fra fonde, organisationer og virksomheder samt offentlige myndigheder.
Det foreslås i stk. 2, at centeret kan drive indtægtsdækket virksomhed.
Den indtægtsdækkede virksomhed vil navnlig være konsulent- og rådgivningsvirksomhed, der udføres i medfør af lovforslagets § 2, stk. 2.
Til § 11 Det foreslås, at centerets regnskabsår er finansåret, at der ved regnskabsårets afslutning skal udarbejdes en årsrapport efter Undervisningsministeriets anvisninger, og at årsrapporten skal underskrives af centerbestyrelsen og centerdirektøren.
Nærmere regler om centerets regnskabsføring vil blive fastsat i vedtægten, jf. lovforslagets § 4, stk. 1.
Til § 12 Det foreslås i stk. 1, at centerets regnskab revideres af rigsrevisor i overensstemmelse med § 2, stk. 1 i lov om revision af statens regnskaber m.m.
I stk. 2 foreslås det at bestyrelsen endvidere udpeger en intern revisor, der skal være statsautoriseret eller registreret revisor.
Den interne revision vil foregå løbende og i tæt og hyppig dialog med centerbestyrelsen og centerdirektøren.
Det foreslås i stk. 3, at undervisningsministeren og rigsrevisor kan aftale, at revisionsopgaver kan varetages i et nærmere samarbejde mellem rigsrevisor og den interne revisor.
Rigsrevisor kan pålægge centerbestyrelsen at skifte intern revisor, hvis denne ikke opfylder sine opgaver på tilfredsstillende måde.
I stk. 4 foreslås det, at undervisningsministeren kan pålægge bestyrelsen at antage en anden revisor inden for en nærmere frist, hvis revisor ikke på tilfredsstillende måde opfylder kravene til revision i loven og i vedtægten, eller revisor i øvrigt tilsidesætter sine pligter som revisor.
Efterkommer bestyrelsen ikke dette påbud, kan undervisningsministeriet iværksætte sanktioner ved at tilbageholde tilskud midlertidigt, lade tilskud bortfalde helt eller delvist eller kræve tilskud tilbagebetalt helt eller delvis.
Nærmere regler herom fastsættes i vedtægten, jf. herved lovforslagets § 9, stk. 2.
Endelig foreslås det i stk. 5, at bestyrelsen skal påse, at den interne revisor opfylder bestemmelserne i lov om statsautoriserede og registrerede revisorer om uafhængighed.
Bestyrelsen må ikke antage en revisor, der samtidig er revisor for udlejer af ejendomme m.v., som centeret anvender, eller for fonde m.v., der kontrollerer udlejer, med mindre lejeforholdet er af uvæsentligt omfang.
Undervisningsministeren vil i centerets vedtægt fastsætte regler om, hvornår et lejemål er af uvæsentligt omfang.
Til § 13 Med stk. 1 foreslås det, at den del af centerets nettoformue, der hidrører fra statstilskuddet, tilfalder staten i tilfælde af centerets nedlæggelse.
Den øvrige del af nettoformuen skal anvendes i overensstemmelse med centerets formål efter undervisningsministerens godkendelse.
Denne fordeling afspejler den blandede statslige og private finansiering af centerets virksomhed.
Det foreslås i stk. 2, at det i vedtægten fastsættes, at afviklingen af centerets formue skal forestås af et likvidationsudvalg.
Likvidationsudvalget vil blive nedsat af bestyrelsen, som skal fungere indtil likvidationsudvalget er nedsat.
Til § 14 Det foreslås, at loven træder i kraft den 1. maj 2009.
Det foreslås i stk. 2, at statstilskuddet først vil kunne udbetales, når centerets vedtægt er fastsat.
Ifølge lovforslagets § 4, stk. 3 fastsætter undervisningsministeren vedtægten efter indstilling fra bestyrelsen.
Det forventes, at den første centerbestyrelse indstiller vedtægten til undervisningsministerens godkendelse senest den 1. september 2009. Det foreslås endvidere, at Undervisningsministeriet yder bestyrelsen den fornødne sekretariatsmæssige bistand, indtil bestyrelsen har ansat centerdirektøren.
 I Stk. 3 foreslås en overgangsbestemmelse om, at den første bestyrelses funktionsperiode udløber med udgangen af 2012.
Til § 15 Det foreslås, at loven ikke gælder for Færøerne og Grønland.
