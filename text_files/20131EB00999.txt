Beretning afgivet af Socialudvalget den 27. juni 2014 Beretning om Forslag til folketingsbeslutning om opsættende virkning i klagesager for borgere med handicap [af Karina Adsbøl (DF) m.fl.]:
1. Udvalgsarbejdet Beslutningsforslaget blev fremsat den 4. april 2014 og var til 1. behandling den 8. maj 2014. Beslutningsforslaget blev efter 1. behandling henvist til behandling i Socialudvalget.
Møder Udvalget har behandlet beslutningsforslaget i 2 møder.
2. Politiske bemærkninger Udvalget mener, at den hjælp, som borgere med handicap er visiteret til af kommunen, har afgørende betydning for deres hverdag, og for at de kan leve et værdigt liv.
Hjælpen kan f.eks. bestå af personlig hjælp og pleje, hjælpemidler, praktisk hjælp og ledsagelse.
Hvis kommunen fratager, forringer eller nedsætter den hjælp, som borgere med handicap er visiteret til af kommunen, kan borgeren klage.
Men selv om borgeren klager over en afgørelse, gælder kommunens oprindelige afgørelse, indtil borgeren eventuelt får medhold i sin klage, og indtil kommunen får efterlevet afgørelsen.
I den periode må borgeren klare sig uden den hjælp og støtte, som den pågældende er blevet frakendt.
Samtidig er sagspuklen i Ankestyrelsen meget stor, efter at Ankestyrelsen i juli 2013 har overtaget ansvaret for behandling af klager over kommunale afgørelser fra de tidligere regionale sociale nævn.
Flere borgere og flere handicaporganisationer har gentagne gange påpeget problematikken.
Hverdagen for mennesker med handicap bliver besværliggjort i den periode, hvor de må undvære den hjælp, der er med til at opretholde deres almindelige livsførelse.
Det kan gå ud over deres livskvalitet, forringe deres funktionsevne, forringe deres jobsituation, gå ud over familielivet og slide hårdt psykisk.
Udvalget ønsker, at ministeren finder løsninger på disse udfordringer.
Medlemmer af Socialudvalget modtager dagligt henvendelser fra borgere med handicap, som enten har fået frataget eller forringet den hjælp, som de er visiteret til, eller som har en klagesag, der kører frem og tilbage mellem Ankestyrelsen og kommunen.  Disse borgere oplever, at de kommer i klemme i systemet.
Udvalget ønsker at finde løsninger på disse relevante udfordringer, så det sikres, at borgere, der har brug for hjælp i deres dagligdag, også får det.
Udvalget vil opfordre ministeren til hurtigst muligt at invitere Folketingets partier til en forstsat dialog om dette, så der i fællesskab kan findes holdbare løsninger.
 P. u. v.
Pernille Vigsø Bagge formand Bilag 1 Oversigt over bilag vedrørende B 101 Bilagsnr.
