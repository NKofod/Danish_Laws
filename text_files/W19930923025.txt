Ankestyrelsens principafgørelse O-53-93 om ny opholdskommune - ændring af erhvervsplan - flytning Resume:
 En tilflytningskommune kunne ikke ændre en af fraflytningskommunen fastlagt erhvervsplan for en 27-årig mand.
 Ankestyrelsen lagde vægt på, at der var givet et bindende tilsagn fra fraflytningskommunen om at yde hjælp til den fastlagte erhvervsplan, og at der ved flytningen ikke var sket individuelle eller generelle ændringer i mandens forhold, der kunne rejse tvivl om hans muligheder for at gennemføre erhvervsplanen.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 43, stk. 1 Vejledninger:
Socialministeriets vejledning nr. 155 af 6. august 1990 om hjælp efter bistandslovens kapitel 10 (§§ 43-45) - Sagsfremstilling:
En 27-årig mand flyttede fra en kommune til en anden.
Tilflytningskommunen ændrede den erhvervsplan, som fraflytningskommunen havde lagt.
 Det fremgik af bevillingen fra fraflytningskommunen, at han havdefået tilkendt støtte efter bistandslovens § 43 til 2 års HF uddannelse med henblik på videreuddannelse til teknikumingeniør.
 Denne erhvervsplan ændrede tilflytningskommunen til kun at omfatte 2 års HF-uddannelse, idet man fandt planen for lang i forhold til hans helbredsmæssige problemer, som man betragtede som beskedne.
 Ankenævnet fandt ved sin afgørelse ikke grundlag for at ændre kommunens afgørelse.
 Nævnet begrundede blandt andet sin afgørelse med, at fraflytnings kommunen i sin bevilling havde bevilget støtte til HF-uddannelse med henblik på senere uddannelse til teknikumingeniør, men ikke havde givet tilsagn om støtte ud over HF-uddannelsen.
Fraflytningskommunen oplyste senere til Ankestyrelsen, at bevillingen også omfattede støtte til teknikumingeniøruddannelsen.
Sagen blev behandlet i principielt møde med henblik på afklaring af, og i så fald hvornår en ny opholdskommune kan ændre en allerede fastlagt erhvervsplan, besluttet i fraflytningskommunen.
 Afgørelse:
 Ankestyrelsen fandt, at tilflytningskommunen ikke havde været berettiget til at ændre den af fraflytningskommunen fastlagte erhvervsplan.
 Ankestyrelsen lagde vægt på, at der efter det oplyste var givet manden et bindende tilsagn fra fraflytningskommunen om at yde hamrevalideringsydelse til en 5-årig uddannelse bestående af 2 års HF uddannelse samt 3 års studium til teknikumingeniøruddannelsen.
 Ankestyrelsen lagde yderligere vægt på, at der ved hans flytning ikke var sket individuelle eller generelle ændringer i hans forhold, der kunne rejse tvivl om hans muligheder for at gennemføre den af fraflytningskommunen fastlagte erhvervsplan.
 Ankestyrelsen ændrede således nævnets afgørelse.
 Det tilføjedes, at Ankestyrelsen ikke havde taget stilling til, om tilflytningskommunen kunne rejse krav om refusion fra fraflytningskommunen.
