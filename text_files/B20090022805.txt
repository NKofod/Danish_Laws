Kapitel 1   Anvendelsesområde Kapitel 2   Ansøgning om statsligt kapitalindskud Kapitel 3   Ansøgning om afgivelse af en statslig tegningsgaranti Kapitel 4   Indhold af redegørelse om udlånsudviklingen i kreditinstituttet Kapitel 5   Afholdelse af statens udgifter til ordningen Kapitel 6   Ikrafttræden Bilag 1 Bilag 2 Bekendtgørelse om ansøgningskrav, renteberegning samt dækning af statens udgifter til administration m.v. ved statsligt kapitalindskud eller tegningsgaranti I medfør af § 5, stk. 2, § 6, stk. 3, § 8, stk. 5, 6 og 8, i lov nr. 67 af 3. februar 2009 om statsligt kapitalindskud i kreditinstitutter fastsættes:
Kapitel 1 Anvendelsesområde § 1. Denne bekendtgørelse finder anvendelse på kreditinstitutter i Danmark, jf. § 1, stk. 1 og 3, i lov nr. 67 af 3. februar 2009 om statsligt kapitalindskud i kreditinstitutter, der ansøger om statsligt kapitalindskud i form af hybrid kernekapital eller om statslig tegningsgaranti for kapitalrejsning.
Kapitel 2 Ansøgning om statsligt kapitalindskud § 2. Til brug for ansøgning om statsligt kapitalindskud skal det af Økonomi- og Erhvervsministeriet udarbejdede ansøgningsskema og dataark anvendes.
Ansøgningsskemaet og dataarket findes på Økonomi- og Erhvervsministeriets hjemmeside eller kan rekvireres ved henvendelse til ministeriet.
 Stk. 2. Ansøgningen skal fremsendes behørigt underskrevet enten elektronisk ved brug af krypteret e-mail og elektronisk signatur eller pr. almindelig post til Økonomi- og Erhvervsministeriet.
 Stk. 3. Ansøgningen skal tillige med udfyldt ansøgningsskema indeholde følgende:
 1) En revideret årsrapport for 2008 og, såfremt der ansøges den 1. maj 2009 eller senere, det seneste kvartalsregnskab fra 2009, som ligeledes skal være revideret.
2) En redegørelse fra kreditinstituttet om instituttets økonomiske stilling og fremtidsudsigter.
Redegørelsen skal være godkendt af bestyrelsen, og redegørelsen skal indeholde henvisninger til de steder i årsrapporten eller kvartalsregnskabet, hvor oplysningerne i henhold til stk. 3 og stk. 4, fremgår.
Kreditinstituttet skal endvidere komme med eventuelle supplerende oplysninger om ændringer, der har betydning i forhold til de oplysninger, der fremgår af årsrapporten og kvartalsregnskabet.
Oplysninger i henhold til stk. 3 og stk. 4, der ikke fremgår af årsrapporten eller kvartalsregnskabet, skal skrives ind i redegørelsen.
Redegørelsen skal indeholde oplysninger om følgende:
 a) En beskrivelse af kreditinstituttets økonomiske stilling.
 b) En begrundet angivelse af den forventede økonomiske udvikling frem til den 31. december 2010 omfattende drifts- og balancebudgetter og -fremskrivninger med tilhørende beskrivelse af væsentligste forudsætninger, forklarende noter samt stresstest af væsentligste forudsætninger.
 c) En vurdering af kreditinstituttets fremtidsmuligheder med oplysninger om, hvilke initiativer der forventes foretaget under hensyn til den forventede, økonomiske udvikling samt en vurdering af kreditinstituttets likviditetssituation med oplysning om forventet refinansieringsbehov i 2009 og 2010 og politik for refinansiering af behovet.
 d) En vurdering af konsekvenserne af kapitalindskuddet, herunder i forhold til rentabilitet, effektivitet, solvens- og kernekapitalkrav.
 e) En oversigt over kreditinstituttets udlån og garantier opdelt på typer af låntagere, herunder private og erhvervskunder, brancher, erhverv og geografi samt på kredittyper og lånestørrelser.
 f) En beskrivelse af kreditinstituttets udlånspolitik, herunder ændringer i udlånsbetingelser og vilkår.
 g) En beskrivelse af kreditinstituttets indtjening, omkostninger, tabsrisici, nedskrivninger og den generelle udvikling i ind- og udlån.
 h) En beskrivelse af hvorledes tilbagebetaling af den hybride kernekapital forventes at ske.
 i) En beskrivelse af planlagte eller godkendte transaktioner eller lignende, der sandsynligvis vil have en væsentlig betydning for kreditinstituttets nuværende og fremtidige økonomiske situation, herunder fusioner, udskillelse eller frasalg af væsentlige aktiver, andre kapitalfremskaffelser eller lignende.
 j) En oversigt over udstedt hybrid kernekapital og ansvarlig lånekapital, herunder samlet gæld, udstedelsesdato, rentevilkår og eventuelle step-up klausuler og seneste noterede kurs og effektive rente, hvis udstedelsen er noteret på et reguleret marked.
 k) Oplysninger om potentielle risici, garantier og andre eventualforpligtelser, herunder væsentlige søgsmål, skattemæssige forhold, ikke-realiseret kapitaltab, valuta-, rente- og kursrisici samt andre forpligtelser, der ikke er optaget i kreditinstituttets balance m.v.
 l) En oversigt over kreditinstituttets aktiver fordelt på valuta.
 m) En opgørelse over forventede tab på udlån og garantier i 2009 og 2010.
 n) En oversigt over kreditinstituttets beholdning af værdipapirer opdelt på kreditvurdering fra kreditvurderingsbureauerne, udsteder og geografi, herunder om muligt med angivelse af bogført værdi og markedspris.
o) En oversigt over kreditinstituttets samlede beholdning af strukturerede produkter, der er finansielle instrumenter, der består af to eller flere komponenter, hvoraf mindst et af disse er et finansielt instrument.
Hvis beholdningen overstiger 0,5 pct. af kreditinstituttets samlede aktiver, skal der udarbejdes en oversigt med opdeling efter produkttype, kreditvurdering og geografi, herunder om muligt med angivelse af bogført værdi og markedspris.
p) En oversigt over rentebærende aktiver og passiver opdelt på restløbetid; mindre end 1 måned til forfald, 1-3 måneder til forfald, 3-12 måneder til forfald, 1-5 år til forfald, mere end 5 år til forfald.
De ikke-efterstillede passiver opdeles i sikrede og usikrede poster.
 q) Kopi af seneste kreditvurderingsrapport fra kreditvurderingsbureauer som har kreditvurderet kreditinstituttet, hvis sådanne findes, samt forventningerne til fremtidige kreditvurderinger (ratings) og eventuelle fremtidsvurderinger (outlooks) fra kreditvurderingsbureauerne.
 r) Organisationsdiagram, koncerndiagram, gældende vedtægter, sammenskrevet resumé fra Erhvervs- og Selskabsstyrelsen, samt oplysning om eventuelle vedtagne men endnu ikke registrerede ændringer hertil.
3) En opgørelse af kreditinstituttets individuelle solvensbehov med den underliggende dokumentation.
Opgørelsen skal foretages i henhold til bilag 1 i Finanstilsynets bekendtgørelse om kapitaldækning, jf. nærmere bilaget til bekendtgørelsens pkt. 97-99.
 4) En udtalelse fra kreditinstituttets godkendte revisor, jf. stk. 5.
 5) Kopi af de til Finanstilsynets senest indgivne indberetninger eller opgørelser vedrørende store engagementer, opgørelse af likviditet, kapitaldækningsopgørelse og opgørelse af lån med nedskrivninger.
 6) Oplysninger om kapitaldækning, herunder:
 a) Solvensprocenten før og efter tilførsel af hybrid kernekapital.
 b) Kernekapitalprocenten før og efter tilførsel af hybrid kernekapital.
 c) Størrelsen af instituttets samlede hybride kernekapital opgjort som en procentdel af den samlede kernekapital før og efter tilførsel af hybrid kernekapital.
d) Kreditinstituttet skal forklare grundlaget for opgørelsen af kapitaldækningen, herunder hvilken metode der er anvendt, om der anvendes en standardmetode eller mere avancerede metoder (IRB, Value at risk, AMA mv.), samt i hvilket omfang overgangsordninger som følge af overgangen til nye kapitaldækningsregler begrænser et eventuelt fald i kapitalkravet.
Derudover skal kreditinstituttet bekræfte, at det anvendte grundlag er i overensstemmelse med Finanstilsynets regler.
Endvidere skal kreditinstituttet fremlægge det anvendte grundlag for beregningen af kapitaldækning, herunder risikovægtede poster, kernekapital, ansvarlig kapital, fradrag m.v.
 7) Skønnede oplysninger under nr. 6, litra a-c, med opgørelsesdato pr. 30. juni 2009 og 31. december 2009 med forklaring af udviklingen.
8) En erklæring fra kreditinstituttets bestyrelse om, at der i relation til de historiske oplysninger, der er fremlagt i henhold til nr. 6, ikke er sket nogen væsentlige ændringer i instituttets kapitalforhold eller i øvrigt i kreditinstituttets økonomiske situation, siden datoen for afgivelsen af årsrapporten for 2008, henholdsvis det seneste kvartalsregnskab for 2009, såfremt der søges den 1. maj 2009 eller senere.
Såfremt der er sket væsentlige ændringer i kreditinstituttets kapitalforhold eller økonomiske situation, skal sådanne ændringer specificeres, herunder med angivelse af ændringens karakter og konsekvenserne for oplysningerne afgivet i henhold til nr. 6.
Stk. 4. Redegørelsen, jf. stk. 3, nr. 2, skal endvidere indeholde de i nr. 1-9 anførte økonomiske nøgletal, i det omfang det er relevant i forhold til det enkelte kreditinstitut.
Oplysningerne skal opgøres henholdsvis pr. 31. december 2008 og, såfremt der søges den 1. maj 2009 eller senere, pr. datoen for det seneste kvartalsregnskab samt indeholde skønnede oplysninger for regnskabsårene 2009 og 2010 (både med og uden tilførsel af hybrid kernekapital). Kreditinstitutter klassificeret i Finanstilsynets gruppe 3 og 4 kan undlade at fremlægge estimater for 2010, hvis sådanne estimater ikke er tilgængelige.
I medfør af stk. 8, kan der dog kræves estimater tillige for 2010. Redegørelsen skal indeholde økonomiske nøgletal (før og efter indskuddet af hybrid kernekapital):
 1) Egenkapitalprocent: Egenkapital i procent af samlede aktiver.
 2) Udlån plus nedskrivninger herpå i forhold til indlån.
 3) Forrentning af egenkapitalen.
 4) Indtjening pr. omkostningskrone.
 5) Udlån og garantier med nedskrivninger/hensættelser i forhold til samlede udlån og garantier.
 6) Periodens nedskrivningsprocent.
 7) Nedskrivninger i procent af udlån med nedskrivninger.
 8) Summen af store engagementer.
 9) Vækst i udlån og garantier.
 Stk. 5. Udtalelsen fra revisor, jf. stk. 3, nr. 4, skal i al væsentlighed være affattet i overensstemmelse med erklæringen i bilag 1. Desuden skal revisors erklæring på perioderegnskabet, jf. stk. 3, nr. 1, i al væsentlighed være affattet i overensstemmelse med erklæringen i bilag 2.
 Stk. 6. I det omfang de i § 2, stk. 3, nr. 2, litra b og m, samt i stk. 4, nævnte oplysninger forefindes for 2011, skal de ligeledes oplyses i ansøgningen.
 Stk. 7. Såfremt der er oplysninger, som kreditinstituttet ikke kan tilvejebringe, eller som tilvejebringes på anden vis end foreskrevet i bekendtgørelsen grundet det enkelte kreditinstituts individuelle forhold, skal instituttet angive dette i ansøgningen med begrundelse af, hvorfor oplysningerne ikke kan tilvejebringes eller er tilvejebragt på den pågældende måde.
 Stk. 8. Økonomi- og Erhvervsministeriet kan i forbindelse med behandlingen af ansøgningen kræve yderligere oplysninger og dokumentation fra kreditinstituttet.
 § 3. Et kreditinstitut, som har en eller flere dattervirksomheder, skal afgive samtlige oplysninger i § 2 for såvel kreditinstituttet selv som på konsolideret basis, det vil sige inklusiv instituttets dattervirksomheder, i det omfang, oplysningerne skal konsolideres i henhold til lov om finansiel virksomhed.
 Stk. 2. Oplysninger skal afgives om såvel finansielle som ikke-finansielle dattervirksomheder.
 Stk. 3. Et kreditinstitut, der selv er en dattervirksomhed, skal i sin ansøgning medsende information om kreditinstituttets ejer- og koncernstruktur samt den seneste konsoliderede årsrapport for instituttets ultimative modervirksomhed. Økonomi- og Erhvervsministeriet kan i forbindelse med behandlingen af ansøgningen kræve yderligere oplysninger afhængigt af kreditinstituttets koncernforhold.
Indgåelse af aftale om statsligt kapitalindskud § 4. Økonomi- og Erhvervsministeriet udarbejder standardvilkår og betingelser (Term Sheet), der vil danne grundlag for den konkrete forhandling med det enkelte kreditinstitut. Økonomi- og erhvervsministeren kan efter disse forhandlinger indgå endelig aftale med det enkelte kreditinstitut.
 Stk. 2. Når økonomi- og erhvervsministeren og kreditinstituttet har underskrevet en aftale om kapitalindskud, anses økonomi- og erhvervsministeren at have afgivet endeligt tilsagn.
 Konvertering af kapitalindskud og ophævelse af stemmeretsbegrænsninger og ejerlofter m.v.
 § 5. Udgør et kreditinstituts hybride kernekapital på tidspunktet for aftaleindgåelsen mere end 35 pct. af den samlede kernekapital, kan Finanstilsynet kræve den del af kapitalen, der udgør mere end 35 pct. af den samlede kernekapital, omdannet til aktie-, garanti- eller andelskapital, såfremt kreditinstituttet kommer i vanskeligheder, hvor kreditinstituttet ikke længere opfylder lovens solvenskrav, eller hvor Finanstilsynet vurderer, at der er nærliggende risiko herfor, jf. § 8, stk. 6, i lov nr. 67 af 3. februar 2009 om statsligt kapitalindskud i kreditinstitutter.
 Stk. 2. Udgør et kreditinstituts hybride kernekapital mere end 35 pct. af den samlede kernekapital på tidspunktet for aftaleindgåelsen, skal samtlige stemmeretsbegrænsninger og ejerlofter m.v. ophæves af kreditinstituttets generalforsamling eller repræsentantskab. 1 pkt. finder anvendelse på alle kreditinstitutter, der er omfattet af lov om statsligt kapitalindskud, jf. § 1, stk. 3, i lov nr. 67 af 3. februar 2009 om statsligt kapitalindskud i kreditinstitutter.
 Stk. 3. Ophævelse af stemmeretsbegrænsninger og ejerlofter m.v. skal være besluttet og registreret i Erhvervs- og Selskabsstyrelsen før aftaleindgåelsen og skal senest have virkning fra konverteringstidspunktet, jf. § 5, stk. 2.
 Stk. 4. Uanset eventuelle vedtægtsmæssige omsættelighedsbegrænsninger, kan hybrid kernekapital, som er tilført et kreditinstitut frit sælges og disponeres over, jf. § 8, stk. 7 i lov nr. 67 af 3. februar 2009 om statsligt kapitalindskud i kreditinstitutter.
Stk. 5. På anmodning af et kreditinstitut, hvis aktier er optaget til omsætning på et reguleret marked, kan økonomi- og erhvervsministeren indgå aftale om, at det statslige kapitalindskud kan konverteres til aktiekapital, i tilfælde af at kreditinstituttets samlede hybride kernekapital skulle komme til at udgøre mere end 35 pct. af kreditinstituttets kernekapital.
Eventuelle stemmeretsbegrænsninger og ejerlofter skal være ophævet og registreret, jf. stk. 3.
Stk. 6. Konvertering efter stk. 5 skal ske på kreditinstituttets anmodning.
Konvertering kan ske med 20 pct. af det oprindelige statslige kapitalindskud og kan gentages, hvis kreditinstituttets samlede hybride kernekapital på ny udgør mere end 35 pct. af kreditinstituttets kernekapital.
 Stk. 7. Provision for retten til konvertering efter stk. 5 fastsættes i forbindelse med indgåelse af aftale herom.
Tilsagnsprovision for statsligt kapitalindskud § 6. Et kreditinstitut, der har indgået aftale om statsligt kapitalindskud, skal betale tilsagnsprovision til staten.
Tilsagnsprovisionen skal betales for en periode, der løber fra 30 kalenderdage efter datoen for aftaleindgåelsen, jf. § 4, stk. 2, til og med udstedelsesdatoen eller datoen for kreditinstituttets meddelelse om, at kreditinstituttet ikke ønsker at gøre brug af kapitalindskuddet.
 Stk. 2. Tilsagnsprovision betales månedsvis forud, opgjort på daglig basis.
 Stk. 3. Eventuel for meget betalt tilsagnsprovision refunderes.
 Stk. 4. Tilsagnsprovisionen beregnes som en rente (pro anno) af udstedelsens totale beløb på følgende måde: tilsagnsprovision = 0,40 x (Fast rente  RFR). Den faste rente er den aftalte rente, jf. § 7. RFR er den risikofri rente, der fastsættes som den 5-årige statslige nulkuponrente.
Beregning af rentebetaling til staten § 7. Kreditinstituttet skal betale individuelt fastsatte renter til staten, jf. § 8, stk. 2, nr. 10, i lov nr. 67 af 3. februar 2009 om statsligt kapitalindskud i kreditinstitutter.
Stk. 2. Økonomi- og Erhvervsministeriet fastsætter på dagen for indgåelsen af aftalen renten individuelt for de enkelte kreditinstitutter ud fra deres kvalitet målt ved bl.a. kapitaloverdækning og risikoprofil.
Der lægges i den forbindelse vægt på anerkendte kreditvurderingsbureauers kreditvurdering.
Kreditinstitutterne indplaceres i følgende kategorier:
 1) Kategori I: Institutter der vurderes at have en god kreditvurdering.
 2) Kategori II: Institutter der vurderes at have en middel kreditvurdering.
 3) Kategori III: Institutter der vurderes at have en lavere kreditvurdering.
 Stk. 3. Kreditinstitutter i kategori II, jf. stk. 2, nr. 2, vil blive opdelt i yderligere tre underkategorier, der afspejler spredningen i kvalitet og risiko.
 Stk. 4. Ikke-kreditvurderede kreditinstitutter vil blive indplaceret i en af de tre kategorier ved sammenligning med allerede kreditvurderede institutter ud fra en række parametre, herunder kernekapital, forholdet mellem egen- og fremmedkapital (gearing), indlånsunderskud, adgang til kapitalmarkederne, likviditetsrisiko, indtjening, kreditkvalitet, ejerforhold og institutionstype.
Stk. 5. Individuelt fastsatte renter, jf. stk. 1, vil blive fastlagt på baggrund af en referencerente i form af statens 5-årige nulkuponrente på sidste handelsdag før indgåelsen af aftalen, en fast risikopræmie på 6 pct. point, samt et for hvert kreditinstitut fastsat yderligere rentetillæg.
Institutter i kategori II og III, jf. stk. 2, nr. 2 og 3, vil få et rentetillæg på henholdsvis 0,75 pct. point og 2,25 pct. point i forhold til institutter i kategori I, jf. stk. 2, nr. 1. Det vil således for eksempel gælde, at med en referencerente på 3, vil den faste rente for kreditinstitutter i kategori 1, jf. stk. 2, nr. 1, udgøre 9 pct., for kreditinstitutter i kategori II, jf. stk. 2, nr. 2, vil den faste rente udgøre henholdsvis 9,375 pct., 9,75 pct. og 10,5 pct. i de tre underkategorier, jf. stk. 3, og for kreditinstitutter i kategori III, jf. stk. 2, nr. 3, vil den faste rente udgøre 11,25 pct.
Stigning eller fald i Statens 5-årige nulkuponrente vil frem til dagen for aftaleindgåelsen medføre tilsvarende ændringer i den fastsatte rente.
 Stk. 6. I tilfælde, hvor den hybride kernekapital udgør mere end 35 pct. af den samlede kernekapital på tidspunktet for aftaleindgåelsen og derfor kan konverteres, jf. § 5, vil de individuelle renter blive fastsat således, at der fastsættes en rente for den del af den hybride kernekapital, der ikke kan konverteres, og en rente for den del af den hybride kernekapital, der kan konverteres.
Kapitel 3 Ansøgning om afgivelse af en statslig tegningsgaranti § 8. Til brug for ansøgning om statslig tegningsgaranti skal Økonomi- og Erhvervsministeriets ansøgningsskema og dataark anvendes, hvori ansøgeren skal anmode om en tegningsgaranti.
Ansøgningsskemaet og dataarket findes på Økonomi- og Erhvervsministeriets hjemmeside eller kan rekvireres ved henvendelse til ministeriet.
 Stk. 2. Ansøgningen skal fremsendes behørigt underskrevet enten elektronisk ved brug af krypteret e-mail og elektronisk signatur, eller pr. almindelig post til Økonomi- og Erhvervsministeriet.
 Stk. 3. Ansøgningen skal tillige med udfyldt ansøgningsskema indeholde følgende:
 1) En revideret årsrapport for 2008 og, såfremt der ansøges den 1. maj 2009 eller senere, det seneste kvartalsregnskab fra 2009, som ligeledes skal være revideret.
2) En redegørelse fra kreditinstituttet om instituttets økonomiske stilling og fremtidsudsigter.
Redegørelsen skal være godkendt af bestyrelsen, og redegørelsen skal indeholde henvisninger til de steder i årsrapporten eller kvartalsregnskabet, hvor oplysningerne i henhold til stk. 3 og stk. 4, fremgår.
Kreditinstituttet skal endvidere komme med eventuelle supplerende oplysninger om ændringer, der har betydning i forhold til de oplysninger, der fremgår af årsrapporten og kvartalsregnskabet.
Oplysninger i henhold til stk. 3 og stk. 4, der ikke fremgår af årsrapporten eller kvartalsregnskabet, skal skrives ind i redegørelsen.
Redegørelsen skal indeholde oplysninger om følgende:
 a) En beskrivelse af kreditinstituttets økonomiske stilling.
 b) En begrundet angivelse af den forventede økonomiske udvikling frem til den 31. december 2010 omfattende drifts- og balancebudgetter og -fremskrivninger med tilhørende beskrivelse af væsentligste forudsætninger, forklarende noter samt stresstest af væsentligste forudsætninger.
 c) En vurdering af kreditinstituttets fremtidsmuligheder med oplysninger om, hvilke initiativer der forventes foretaget under hensyn til den forventede, økonomiske udvikling samt en vurdering af kreditinstituttets likviditetssituation, herunder likviditetsbudget, med oplysning om forventet refinansieringsbehov i 2009 og 2010 og politik for refinansiering af behovet.
 d) En vurdering af konsekvenserne af kapitalindskuddet, herunder i forhold til rentabilitet, effektivitet, solvens- og kernekapitalkrav.
 e) En oversigt over kreditinstituttets udlån og garantier opdelt på typer af låntagere, herunder private og erhvervskunder, brancher, erhverv og geografi samt på kredittyper og lånestørrelser.
 f) En beskrivelse af kreditinstituttets udlånspolitik, herunder ændringer i udlånsbetingelser og vilkår.
 g) En beskrivelse af kreditinstituttets indtjening, omkostninger, tabsrisici, nedskrivninger og den generelle udvikling i ind- og udlån.
 h) En beskrivelse af hvorledes tilbagebetaling af den hybride kernekapital forventes at ske.
 i) En beskrivelse af planlagte eller godkendte transaktioner eller lignende, der sandsynligvis vil have en væsentlig betydning for kreditinstituttets nuværende og fremtidige økonomiske situation, herunder fusioner, udskillelse eller frasalg af væsentlige aktiver eller aktiviteter, andre kapitalfremskaffelser eller lignende.
 j) En oversigt over udstedt hybrid kernekapital og ansvarlig lånekapital, herunder samlet gæld, udstedelsesdato, rentevilkår og eventuelle step-up klausuler og seneste noterede kurs og effektive rente, hvis udstedelsen er noteret på et reguleret marked.
 k) Oplysninger om potentielle risici, garantier og andre eventualforpligtelser, herunder væsentlige søgsmål, skattemæssige forhold, ikke-realiseret kapitaltab, valuta-, rente- og kursrisici samt andre forpligtelser, der ikke er optaget i kreditinstituttets balance m.v.
 l) En oversigt over kreditinstituttets aktiver fordelt på valuta.
 m) En opgørelse over forventede tab på udlån og garantier i 2009 og 2010.
 n) En oversigt over kreditinstituttets beholdning af værdipapirer opdelt på kreditvurdering fra kreditvurderingsbureauerne, udsteder og geografi, herunder om muligt med angivelse af bogført værdi og markedspris.
o) En oversigt over kreditinstituttets samlede beholdning af strukturerede produkter, der er finansielle instrumenter, der består af to eller flere komponenter, hvoraf mindst et af disse er et finansielt instrument.
Hvis beholdningen overstiger 0,5 pct. af kreditinstituttets samlede aktiver, skal der udarbejdes en oversigt med opdeling efter produkttype, kreditvurdering og geografi, herunder om muligt med angivelse af bogført værdi og markedspris.
p) En oversigt over rentebærende aktiver og passiver opdelt på restløbetid; mindre end 1 måned til forfald, 1-3 måneder til forfald, 3-12 måneder til forfald, 1-5 år til forfald, mere end 5 år til forfald.
De ikke-efterstillede passiver opdeles i sikrede og usikrede poster.
 q) Kopi af seneste kreditvurderingsrapport fra kreditvurderingsbureauer som har kreditvurderet kreditinstituttet, hvis sådanne findes, samt forventningerne til fremtidige kreditvurderinger (ratings) og eventuelle fremtidsvurderinger (outlooks) fra kreditvurderingsbureauerne.
 r) Organisationsdiagram, koncerndiagram, gældende vedtægter, sammenskrevet resumé fra Erhvervs- og Selskabsstyrelsen, samt oplysning om eventuelle vedtagne men endnu ikke registrerede ændringer hertil.
 s) Oplysninger om økonomiske, juridiske eller andre rådgivere, som kreditinstituttet anvender i forbindelse med den foreslåede kapitalfremskaffelse.
3) En opgørelse af kreditinstituttets individuelle solvensbehov med den underliggende dokumentation.
Opgørelsen skal foretages i henhold til bilag 1 i Finanstilsynets bekendtgørelse om kapitaldækning, jf. nærmere bilaget til bekendtgørelsens pkt. 97-99.
 4) En udtalelse fra kreditinstituttets godkendte revisor, jf. stk. 6.
 5) Kopi af de til Finanstilsynets senest indgivne indberetninger eller opgørelser vedrørende store engagementer, opgørelse af likviditet, kapitaldækningsopgørelse og opgørelse af lån med nedskrivninger.
 6) Oplysninger om kapitaldækning, herunder:
 a) Solvensprocenten før og efter tilførsel af hybrid kernekapital.
 b) Kernekapitalprocenten før og efter tilførsel af hybrid kernekapital.
 c) Størrelsen af instituttets samlede hybride kernekapital opgjort som en procentdel af den samlede kernekapital før og efter tilførsel af hybrid kernekapital.
d) Kreditinstituttet skal forklare grundlaget for opgørelsen af kapitaldækningen, herunder hvilken metode der er anvendt, om der anvendes en standardmetode eller mere avancerede metoder (IRB, Value at risk, AMA mv.), og hvilke overgangsordninger, samt i hvilket omfang overgangsordninger som følge af overgangen til nye kapitaldækningsregler begrænser et eventuelt fald i kapitalkravet.
Derudover skal kreditinstituttet bekræfte, at det anvendte grundlag er i overensstemmelse med Finanstilsynets regler.
Endvidere skal kreditinstituttet fremlægge de anvendte nøgletal ved beregningerne af kapitaldækning, herunder risikovægtede poster, kernekapital, ansvarlig kapital, fradrag m.v.
 7) Skønnede oplysninger under nr. 6, litra a-c, med opgørelsesdato pr. 30. juni 2009 og 31. december 2009 med forklaring af udviklingen.
8) En erklæring fra kreditinstituttets bestyrelse om, at der i relation til de historiske oplysninger, der er fremlagt i henhold til nr. 6, ikke er sket nogen væsentlige ændringer i instituttets kapitalforhold eller i øvrigt i kreditinstituttets økonomiske situation, siden datoen for afgivelsen af årsrapporten for 2008 henholdsvis det seneste kvartalsregnskab for 2009, såfremt der søges den 1. maj 2009 eller senere.
Såfremt der er sket væsentlige ændringer i kreditinstituttets kapitalforhold eller økonomiske situation, skal sådanne ændringer specificeres, herunder med angivelse af ændringens karakter og konsekvenserne for oplysningerne afgivet i henhold til nr. 6.
 9) Dokumentation for at der kan tiltrækkes andre investorer.
Stk. 4. Redegørelsen, jf. stk. 3, nr. 2, skal endvidere indeholde de i nr. 1-9 anførte økonomiske nøgletal, i det omfang det er relevant i forhold til det enkelte kreditinstitut.
Oplysningerne skal opgøres henholdsvis pr. 31. december 2008 og, såfremt der søges den 1. maj 2009 eller senere, pr. datoen for det seneste kvartalsregnskab samt indeholde skønnede oplysninger for regnskabsårene 2009 og 2010 (både med og uden tilførsel af hybrid kernekapital). Kreditinstitutter klassificeret i Finanstilsynets gruppe 3 og 4 kan undlade at fremlægge estimater for 2010, hvis sådanne estimater ikke er tilgængelige.
I medfør af stk. 8 kan der dog kræves estimater tillige for 2010. Redegørelsen skal indeholde økonomiske nøgletal (før og efter indskuddet af hybrid kernekapital):
 1) Egenkapitalprocent: Egenkapital i procent af samlede aktiver.
 2) Udlån plus nedskrivninger herpå i forhold til indlån.
 3) Forrentning af egenkapitalen.
 4) Indtjening pr. omkostningskrone.
 5) Udlån og garantier med nedskrivninger/hensættelser i forhold til samlede udlån og garantier.
 6) Periodens nedskrivningsprocent.
 7) Nedskrivninger i procent af udlån med nedskrivninger.
 8) Summen af store engagementer.
 9) Vækst i udlån og garantier.
Stk. 5. Dokumentationen for at der kan tiltrækkes andre investorer, jf. stk. 3, nr. 9, skal bestå af positive tilkendegivelser fra andre investorer om, at de vil være interesserede i at investere i hybrid kernekapital i form af obligationer.
De positive tilkendegivelser fra andre investorer behøver ikke bestå i juridisk bindende tilsagn.
Derudover skal kreditinstituttet vedlægge en detaljeret beskrivelse af det foreslåede udbud af obligationer, herunder f.eks. størrelsen af udbuddet, forventet tidsplan, forventet kreditvurdering, markedet for obligationerne, forventede investorer og renteindikationer afgivet af sådanne investorer.
 Stk. 6. Udtalelsen fra revisor, jf. stk. 3, nr. 4, skal i al væsentlighed være affattet i overensstemmelse med erklæringen i bilag 1. Desuden skal revisors erklæring på perioderegnskabet, jf. stk. 3, nr. 1, i al væsentlighed være affattet i overensstemmelse med erklæringen i bilag 2.
 Stk. 7. I det omfang de i § 8, stk. 3, nr. 2, litra b og m, samt i stk. 4, nævnte oplysninger forefindes for 2011, skal de ligeledes oplyses i ansøgningen.
 Stk. 8. Såfremt der er oplysninger, som kreditinstituttet ikke kan tilvejebringe, eller som tilvejebringes på anden vis end foreskrevet i bekendtgørelsen grundet det enkelte kreditinstituts individuelle forhold, skal instituttet angive dette i ansøgningen med begrundelse af, hvorfor oplysningerne ikke kan tilvejebringes eller er tilvejebragt på den pågældende måde.
 Stk. 9. Til brug for behandlingen af en ansøgning kan Økonomi- og Erhvervsministeriet indhente enhver yderligere oplysning, der anses som relevante for vurderingen af kreditinstituttet og dets ansøgning.
 § 9. Et kreditinstitut, som har en eller flere dattervirksomheder, skal afgive samtlige oplysninger i § 8 for såvel kreditinstituttet selv som på konsolideret basis, det vil sige inklusiv instituttets dattervirksomheder, i det omfang, oplysningerne skal konsolideres i henhold til lov om finansiel virksomhed.
 Stk. 2. Oplysninger skal afgives om såvel finansielle som ikke-finansielle dattervirksomheder.
 Stk. 3. Et kreditinstitut, der selv er en dattervirksomhed, skal i sin ansøgning medsende information om kreditinstituttets ejer- og koncernstruktur samt den seneste konsoliderede årsrapport for instituttets ultimative modervirksomhed. Økonomi- og Erhvervsministeriet kan i forbindelse med behandlingen af ansøgningen kræve yderligere oplysninger afhængigt af kreditinstituttets koncernforhold.
Indgåelse af aftale om statslig tegningsgaranti § 10. Økonomi- og Erhvervsministeriet udarbejder standardvilkår og betingelser (Term Sheet), der vil danne grundlag for den konkrete forhandling med det enkelte kreditinstitut.
 Stk. 2. Når Økonomi- og Erhvervsministeriet og kreditinstituttet har underskrevet en tegningsgarantiaftale, anses Økonomi- og Erhvervsministeriet at have afgivet endeligt tilsagn.
 Stk. 3. Kreditinstituttet skal snarest muligt indenfor en af Økonomi- og Erhvervsministeriet fastsat frist indsende den forventede tidsplan for udbuddet til Økonomi- og Erhvervsministeriet.
 Stk. 4. Kreditinstituttet skal udbyde obligationerne til andre investorer inden for en bestemt periode.
 Stk. 5. I det omfang samtlige obligationer ikke aftages af andre investorer vil den af økonomi- og erhvervsministeren afgivne tegningsgaranti kunne blive udløst i overensstemmelse med aftalegrundlaget.
 Stk. 6. Udstedelsesdagen for obligationerne skal senest være den 31. december 2009. Økonomi- og erhvervsministeren kan fastsætte regler om, at fristen for udstedelse i 1. pkt. forlænges.
 Stk. 7. Obligationerne skal, medmindre andet er aftalt, tilbydes andre investorer på identiske vilkår med de, der indgår i aftalen mellem kreditinstituttet og Økonomi- og Erhvervsministeriet.
§ 11. Økonomi- og Erhvervsministeriet kan efter anmodning og efter drøftelse med Danmarks Nationalbank afgive en statslig tegningsgaranti for obligationsudstedelser i anden valuta end danske kroner, herunder f.eks.
Euro.
§ 12. Kreditinstituttet er fuldt og helt ansvarlig for gennemførelsen af obligationsudbuddet.
Staten eller statens rådgivere påtager sig intet og har intet ansvar overfor kreditinstituttet, investorer eller andre for gennemførelsen af obligationsudbuddet eller resultatet heraf.
Tegningsgarantiprovision for statslig tegningsgaranti § 13. Kreditinstituttet skal i perioden fra 30 dage efter datoen for aftaleindgåelsen og indtil datoen for udstedelsen af obligationerne, eller datoen for kreditinstituttets meddelelse om, at kreditinstituttet ikke ønsker at benytte tegningsgarantien, betale tegningsgarantiprovision efter samme principper som gælder for tilsagnsprovision, jf. § 6.
Kapitel 4 Indhold af redegørelse om udlånsudviklingen i kreditinstituttet § 14. Et kreditinstitut, der modtager statsligt kapitalindskud, skal hvert halve år offentliggøre en redegørelse om udlånsudviklingen i instituttet, jf. § 8, stk. 2, nr. 2, i lov nr. 67 af 3. februar 2009 om statsligt kapitalindskud i kreditinstitutter.
Redegørelsen skal bestå af følgende:
 1) En redegørelse for instituttets udlånspolitik og ændringer i udlånspolitikken, herunder priser og vilkår.
 2) En beskrivelse af udviklingen i virksomhedsudlånene, herunder en opdeling på henholdsvis eksisterende kunder og nye kunder samt en brancheopdeling af virksomhedskunder, og udlån til private kunder, herunder en opdeling på henholdsvis eksisterende kunder og nye kunder samt en opdeling på henholdsvis boligfinansiering og anden forbrugsfinansiering.
 3) En beskrivelse af ændringer i praksis med hensyn til kreditvurdering af kreditinstituttets kunder.
 Stk. 2. Danmarks Skibskredit A/S skal efter samme retningslinjer som anført i stk. 1 udfærdige en redegørelse, der består af følgende:
 1) En redegørelse for virksomhedens overordnede udlånspolitik og ændringer i udlånspolitikken.
 2) En generel beskrivelse af udviklingen i udlånet og opdeling af udlånsporteføljen på skibstypeniveau.
 3) En beskrivelse af ændringer i praksis med hensyn til kreditvurdering af virksomhedens kunder.
Stk. 3. Redegørelsen skal offentliggøres samt indsendes til Økonomi- og Erhvervsministeriet ved udgangen af hvert halvår.
Første redegørelse skal offentliggøres og indsendes til Økonomi- og Erhvervsministeriet ved udgangen af første halvår efter udbetalingen af det statslige kapitalindskud.
Kapitel 5 Afholdelse af statens udgifter til ordningen § 15. Et kreditinstitut, der tilføres hybrid kernekapital eller opnår statslig tegningsgaranti, skal i tillæg til gebyrerne efter §§ 6 og 13 betale en individuel stiftelsesprovision, som skal dække alle statens omkostninger til udarbejdelse, planlægning og administration af de to ansøgningsordninger, herunder brug af eksterne rådgivere.
Stiftelsesprovisionen dækker ikke den løbende administration af ordningen i Økonomistyrelsen, da udgifter hertil dækkes af staten.
Stiftelsesprovisionen vil bestå af et grundbeløb samt et tillægsbeløb, der afhænger af størrelsen af det statslige kapitalindskud eller af den statslige tegningsgaranti.
 Stk. 2. Et kreditinstitut, der planlægger at søge om statsligt kapitalindskud eller statslig tegningsgaranti, kan forinden indsendelse af ansøgning indhente en indikativ opgørelse af de budgetterede omkostninger, der skal afholdes overfor staten.
 Stk. 3. I tilfælde af at der opkræves for meget i stiftelsesprovision, jf. stk. 1, i forhold til de faktiske afholdte udgifter, vil dette blive tilbagebetalt til kreditinstitutterne.
 Stk. 4. Stiftelsesprovisioner, jf. stk. 1, skal betales til Økonomi- og Erhvervsministeriet senest 1 uge efter aftaleindgåelsen.
Kapitel 6 Ikrafttræden § 16. Bekendtgørelsen træder i kraft den 29. marts 2009.
Økonomi- og Erhvervsministeriet, den 26. marts 2009 Lene Espersen / Jens Lundager Bilag 1 Uafhængig revisors udtalelse om kreditinstituttets fremtidsudsigter og opgørelse af det individuelle solvensbehov (for IRB-institutter) Til Økonomi- og Erhvervsministeriet Som en del af instituttets ansøgning til Økonomi- og Erhvervsministeriet om statsligt kapitalindskud af # har instituttet, jf. bekendtgørelse om ansøgningskrav, renteberegning samt dækning af statens udgifter til administration m.v. ved statsligt kapitalindskud eller tegningsgaranti [§ 2, stk. 3, nr. 2, litra b alt § 8, stk. 3, nr. 2, litra b] udarbejdet en redegørelse for instituttets forventede økonomiske udvikling, i form af budget og fremskrivninger for perioden 1. april 2009 - 31. december 2010 samt en opgørelse af instituttets individuelle solvensbehov.
Vi har efter aftale undersøgt de i redegørelsen indeholdte økonomiske fremtidsudsigter omfattende drifts- og balancebudgetter og -fremskrivninger med tilhørende beskrivelse af væsentligste forudsætninger, forklarende noter samt stresstest af væsentligste forudsætninger.
Vi har endvidere undersøgt kreditinstituttets likviditetssituation med oplysning om forventet refinansieringsbehov i 2009 og 2010.
 Instituttets ledelse har ansvaret for de i redegørelsen indeholdte oplysninger om fremtidsudsigterne herunder budget og fremskrivninger samt for de anførte forudsætninger, som redegørelsen er baseret på.
Instituttets interne modeller for kreditrisici og markedsrisici er gennemgået og godkendt af Finanstilsynet til brug for opgørelsen af de risikovægtede poster (søjle 1 kapitalkravet) og er endvidere omfattet af løbene stikprøvevis kontrol af instituttets interne revision.
Vor gennemgang har omfattet modellernes resultater og beregningsforudsætningerne i forhold til anvendelsen til opgørelse af solvensbehovet, men ikke modellernes opsætning.
Instituttets ledelse har ansvaret for opgørelsen af det individuelle solvensbehov, herunder de forudsætninger, som er grundlag for opgørelsen af det individuelle solvensbehov.
Vort ansvar er på grundlag af vore undersøgelser at udtrykke en konklusion herom.
De udførte undersøgelser Vi har udført vores undersøgelser i overensstemmelse med den danske revisionsstandard om undersøgelse af fremadrettede finansielle oplysninger.
Denne standard kræver, at vi tilrettelægger og udfører undersøgelserne med henblik på at opnå begrænset sikkerhed for, at de anvendte forudsætninger, herunder vedrørende kreditrisici og markedsrisici, er velbegrundede og ikke indeholder væsentlig fejlinformation samt en høj grad af sikkerhed for, at redegørelsen i form af budget og fremskrivninger og solvensbehovsopgørelsen er udarbejdet på grundlag af forudsætningerne.
Desuden har vi for så vidt angår instituttets udlån og garantier samt beholdning af værdipapirer [pr. 31. december 2008 eller pr. 31 marts 2009 afhængigt af, om der søges før eller efter, der foreligger et revideret perioderegnskab for 2009] tilrettelagt og udført vores undersøgelse med henblik på at opnå høj grad af sikkerhed for at solvensbehovsopgørelsen er baseret på [den reviderede årsrapport pr. 31. december 2008 eller det reviderede perioderegnskab pr. 31. marts 2009 afhængigt af, om der søges før eller efter, der foreligger et revideret perioderegnskab for 2009].
Vores undersøgelser har omfattet en gennemgang af redegørelsen med henblik på at vurdere, om de af ledelsen opstillede forudsætninger er dokumenterede og velbegrundede.
Vi har endvidere efterprøvet, om budget, fremskrivninger og solvensbehovsopgørelsen er udarbejdet i overensstemmelse med de opstillede forudsætninger, ligesom vi har efterprøvet den indre talmæssige sammenhæng i budget og fremskrivninger samt efterprøvet, at der ved opgørelsen af solvensbehovet er taget hensyn til de forhold, der er fastlagt i bekendtgørelse om kapitaldækning § 5, stk.1.
 Det er vores opfattelse, at de udførte undersøgelser giver et tilstrækkeligt grundlag for vores konklusion.
Konklusion Ved vores undersøgelse er vi ikke blevet bekendt med forhold, der afkræfter, at forudsætningerne giver et rimeligt grundlag for redegørelsen for den forventede økonomiske udvikling samt for solvensbehovsopgørelsen.
Vi er endvidere ikke bekendt med forhold der afkræfter, at de af ledelsen opstillede forudsætninger er dokumenterede og velbegrundede.
Det er vores opfattelse, at budget, fremskrivninger og solvensbehovsopgørelsen er udarbejdet på grundlag af de opstillede forudsætninger samt, at der ved opgørelsen af solvensbehovet er taget hensyn til de forhold, der er fastlagt i bekendtgørelse om kapitaldækning § 5, stk. 1. Desuden er det vores opfattelse, at solvensbehovsopgørelsen, for så vidt angår instituttets udlån og garantier samt beholdning af værdipapirer, er baseret på [den reviderede årsrapport pr. 31. december 2008 eller det reviderede perioderegnskab pr. 31. marts 2009 afhængigt af, om der søges før eller efter, der foreligger et revideret perioderegnskab for 2009].
 Vi skal supplerende oplyse, at de faktiske resultater og solvensbehovet for instituttet sandsynligvis vil afvige fra det forventede, idet forudsatte begivenheder sjældent indtræder som forventet, og afvigelserne kan være væsentlige.
#, den [dato] Revisionsvirksomhed XX Statsautoriseret revisionsvirksomhed For ikke IRB-institutter Til Økonomi- og Erhvervsministeriet Som en del af instituttets ansøgning til Økonomi- og Erhvervsministeriet om statsligt kapitalindskud af # har instituttet, jf. bekendtgørelse om ansøgningskrav, renteberegning samt dækning af statens udgifter til administration m.v. ved statsligt kapitalindskud eller tegningsgaranti [§ 2, stk. 3, nr. 2, litra b alt § 8, stk. 3, nr. 2, litra b] udarbejdet en redegørelse for instituttets forventede økonomiske udvikling, i form af budget og fremskrivninger for perioden 1. april 2009 - 31. december 2010 samt en opgørelse af instituttets individuelle solvensbehov.
Vi har efter aftale undersøgt de i redegørelsen indeholdte økonomiske fremtidsudsigter omfattende drifts- og balancebudgetter og -fremskrivninger med tilhørende beskrivelse af væsentligste forudsætninger, forklarende noter samt stresstest af væsentligste forudsætninger.
Vi har endvidere undersøgt kreditinstituttets likviditetssituation med oplysning om forventet refinansieringsbehov i 2009 og 2010.
 Instituttets ledelse har ansvaret for de i redegørelsen indeholdte oplysninger om fremtidsudsigterne herunder budget og fremskrivninger samt for de anførte forudsætninger, som redegørelsen er baseret på.
Instituttets ledelse har ansvaret for opgørelsen af det individuelle solvensbehov, herunder de forudsætninger, som er grundlag for opgørelsen af det individuelle solvensbehov.
Vort ansvar er på grundlag af vore undersøgelser at udtrykke en konklusion herom.
De udførte undersøgelser Vi har udført vores undersøgelser i overensstemmelse med den danske revisionsstandard om undersøgelse af fremadrettede finansielle oplysninger.
Denne standard kræver, at vi tilrettelægger og udfører undersøgelserne med henblik på at opnå begrænset sikkerhed for, at de anvendte forudsætninger, herunder vedrørende kreditrisici og markedsrisici, er velbegrundede og ikke indeholder væsentlig fejlinformation samt en høj grad af sikkerhed for, at redegørelsen i form af budget og fremskrivninger og solvensbehovsopgørelsen er udarbejdet på grundlag af forudsætningerne.
Desuden har vi for så vidt angår instituttets udlån og garantier samt beholdning af værdipapirer [pr. 31. december 2008 eller pr. 31 marts 2009 afhængigt af, om der søges før eller efter, der foreligger et revideret perioderegnskab for 2009] tilrettelagt og udført vores undersøgelse med henblik på at opnå høj grad af sikkerhed for at solvensbehovsopgørelsen er baseret på [den reviderede årsrapport pr. 31. december 2008 eller det reviderede perioderegnskab pr. 31. marts 2009afhængigt af, om der søges før eller efter, der foreligger et revideret perioderegnskab for 2009] Vores undersøgelser har omfattet en gennemgang af redegørelsen med henblik på at vurdere, om de af ledelsen opstillede forudsætninger er dokumenterede og velbegrundede.
Vi har endvidere efterprøvet, om budget, fremskrivninger og solvensbehovsopgørelsen er udarbejdet i overensstemmelse med de opstillede forudsætninger, ligesom vi har efterprøvet den indre talmæssige sammenhæng i budget og fremskrivninger samt efterprøvet, at der ved opgørelsen af solvensbehovet er taget hensyn til de forhold, der er fastlagt i bekendtgørelse om kapitaldækning § 5, stk.1.
 Det er vores opfattelse, at de udførte undersøgelser giver et tilstrækkeligt grundlag for vores konklusion.
Konklusion Ved vores undersøgelse er vi ikke blevet bekendt med forhold, der afkræfter, at forudsætningerne giver et rimeligt grundlag for redegørelsen for den forventede økonomiske udvikling samt for solvensbehovsopgørelsen.
Vi er endvidere ikke bekendt med forhold der afkræfter, at de af ledelsen opstillede forudsætninger er dokumenterede og velbegrundede.
Det er vores opfattelse, at budget, fremskrivninger og solvensbehovsopgørelsen er udarbejdet på grundlag af de opstillede forudsætninger samt, at der ved opgørelsen af solvensbehovet er taget hensyn til de forhold, der er fastlagt i bekendtgørelse om kapitaldækning § 5, stk. 1. Desuden er det vores opfattelse, at solvensbehovsopgørelsen, for så vidt angår instituttets udlån og garantier samt beholdning af værdipapirer, er baseret på [den reviderede årsrapport pr. 31. december 2008 eller det reviderede perioderegnskab pr. 31. marts 2009 afhængigt af, om der søges før eller efter, der foreligger et revideret perioderegnskab for 2009] Vi skal supplerende oplyse, at de faktiske resultater og solvensbehovet for instituttet sandsynligvis vil afvige fra det forventede, idet forudsatte begivenheder sjældent indtræder som forventet, og afvigelserne kan være væsentlige.
#, den [dato] Revisionsvirksomhed XX Statsautoriseret revisionsvirksomhed Bilag 2 Den uafhængige revisors erklæring vedrørende perioderegnskabet Til Økonomi- og Erhvervsministeriet Vi har revideret perioderegnskabet for <Institut NN> for perioden 1. januar -31. marts 2009 omfattende hoved- og nøgletal, resultatopgørelse, balance, egenkapitalopgørelse, pengestrømsopgørelse og noter.
Perioderegnskabet aflægges i overensstemmelse med [IAS 34 »Præsentation af delårsregnskaber« som godkendt af EU samt yderligere danske oplysningskrav til børsnoterede finansielle virksomheder / lov om finansiel virksomhed].
 Vi har endvidere revideret [instituttets/koncernens] indregning og måling af udlån, garantier og værdipapirer pr. 31. marts 2009 i overensstemmelse med [IFRS som godkendt af EU / lov om finansiel virksomhed].
Ledelsens ansvar for perioderegnskabet Ledelsen har ansvaret for at udarbejde og aflægge perioderegnskabet, herunder at sikre korrekt indregning og måling af udlån, garantier og værdipapirer pr. 31. marts 2009, i overensstemmelse med [IAS 34 »Præsentation af delårsregnskaber« som godkendt af EU samt yderligere danske oplysningskrav til børsnoterede finansielle virksomheder / lov om finansiel virksomhed].
Dette ansvar omfatter udformning, implementering og opretholdelse af interne kontroller, der er relevante for at udarbejde og aflægge et perioderegnskab uden væsentlig fejlinformation, uanset om fejlinformationen skyldes besvigelser eller fejl samt valg og anvendelse af en hensigtsmæssig regnskabspraksis og udøvelse af regnskabsmæssige skøn, som er rimelige efter omstændighederne.
Revisors ansvar og den udførte revision Vores ansvar er at udtrykke en konklusion om perioderegnskabet, herunder indregning og måling af udlån, garantier og værdipapirer pr. 31. marts 2009 på grundlag af vores revision.
Vi har udført vores revision i overensstemmelse med danske revisionsstandarder.
Disse standarder kræver, at vi lever op til etiske krav samt planlægger og udfører revisionen med henblik på at opnå høj grad af sikkerhed for, at perioderegnskabet ikke indeholder væsentlig fejlinformation.
En revision omfatter handlinger for at opnå revisionsbevis for de beløb og oplysninger, der er anført i perioderegnskabet.
De valgte handlinger afhænger af revisors vurdering, herunder vurderingen af risikoen for væsentlig fejlinformation i perioderegnskabet, uanset om fejlinformationen skyldes besvigelser eller fejl.
Ved risikovurderingen overvejer revisor intern kontroller, der er relevante for virksomhedens udarbejdelse og aflæggelse af et perioderegnskab, med henblik på at udforme revisionshandlinger, der er passende efter omstændighederne, men ikke med det formå at udtrykke en konklusion om effektiviteten af virksomhedens interne kontrol.
En revision omfatter endvidere stillingtagen til, om den af ledelsen anvendte regnskabspraksis er passende, om de af ledelsen udøvede regnskabsmæssige skøn er rimelige og en vurdering af den samlede præsentation af perioderegnskabet.
 Det er vores opfattelse, at det opnåede revisionsbevis er tilstrækkeligt og egnet som grundlag for vores konklusion.
 Revisionen har ikke givet anledning til forbehold.
Konklusion Det er vores opfattelse, at  Perioderegnskabet for perioden 1. januar - 31. marts 2009 er aflagt i overensstemmelse med [IAS 34 »Præsentation af delårsregnskaber« som godkendt af EU og yderligere danske oplysningskrav til delårsregnskaber for børsnoterede finansielle virksomheder / lov om finansiel virksomhed].
  Indregning og måling af udlån, garantier og værdipapirer pr. 31. marts 2009 er i overensstemmelse med [IFRS som godkendt af EU / lov om finansiel virksomhed].
