Ankestyrelsens principafgørelse O-57-88 om førtidig udskiftning - el-kørestol - udvidet støtte - trailer - bil - hjælpemidler Resume:
 Ankestyrelsen fandt, bilbekendtgørelsens § 7 ikke var til hinder for udskiftning før udløbet af 6-årsperioden, idet det ved bevilling af den bil, der ønskedes udskiftet, ikke var forudset, at ansøgeren ville få el-kørestol.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 171 af 25. marts 1987 - § 58 Sagsfremstilling:
En 16-årig ansøger havde et vidtgående psykisk handicap og spastisk lammelse med nogen muskelstivhed og udtalt muskelsvaghed.
Der var bevilget bil på normale vilkår i 1974, 1978 og 1984.
 Ved den seneste udskiftning havde ansøgeren ikke el-kørestol, og det var ikke forudset, at han ville få en sådan.
 Ansøgeren fik imidlertid tildelt en el-kørestol, som ikke kunne være i familiens bil, og forældrene søgte herefter om førtidig udskiftning og udvidet støtte.
Revaliderings- og pensionsnævnet meddelte afslag på såvel almindelig som udvidet støtte til førtidig udskiftning af bil.
Nævnet fandt, at familiens bil fortsat ville være egnet efter påmontering af en trailer, som nævnet samtidig bevilgede.
 Sagen blev anket af ansøgerens forældre, der henviste til kørselsbehovets omfang, til at bil med trailer på grund af parkeringsforholdene ikke ville kunne anvendes, til at det i vinterhalvåret var usundt at sætte sig i en kold kørestol, og til at elinstallationerne i kørestolen ville lide under befordring i trailer.
 Afgørelse:
 Ankestyrelsen finder, at ansøgeren efter tildeling af el-kørestol er berettiget til støtte i henhold til bilbekendtgørelsens ' 6, da udvidet støtte skønnes nødvendig for at kunne medbringe nødvendige hjælpemidler i bilen.
 Da det ved udskiftningen af bil i 1984 ikke var forudset, at ansøgeren ville få el-kørestol, finder Ankestyrelsen ikke bekendtgørelsens ' 7 til hinder for udskiftning før udløbet af 6-års-perioden.
 Ankestyrelsen ændrer således nævnets afgørelse.
 Ankestyrelsen hjemviser sagen til revaliderings- og pensionsnævnet til afgørelse af, hvilken bil der findes billigst og bedst egnet, og om der eventuelt er behov for særlig indretning af bilen eller supplerende hjælpemidler samt til fastsættelse af de nærmere vilkår for lånet.
