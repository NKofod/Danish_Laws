 Ankestyrelsens principafgørelse R-5-02 om opholdskommune - mellemkommunal refusion - midlertidigt ophold - forældreevneundersøgelse - anbringelse i plejefamilie - ubrudt forløb.
 Resume:
En yngre kvinde blev sammen med datteren optaget på en amtskommunal institution med henblik på undersøgelse af kvindens forældreevne.
Da A kommune ikke havde ledige pladser, blev hun visiteret til et 3 måneders institutionsophold i B kommune.
B kommune vurderede efterfølgende, at barnet måtte anbringes i familiepleje.
 Ankestyrelsen fandt, at B kommune var ny opholdskommune for kvinden fra opholdets start, da hun ikke havde bevaret nogen tilknytning til A kommune.
Ankestyrelsen fandt endvidere, at A kommune var refusionspligtig overfor B kommune.
Ankestyrelsen lagde herved vægt på, at A kommune havde medvirket ved optagelsen af kvinden og barnet på institutionen, at institutionen og anbringelsen i plejefamilie begge var boformer nævnt i retssikkerhedsloven og at ophold derfor var omfattet af institutionskommunens refusionsret, samt at der var tale om et ubrudt forløb.
 Love:
Lov om retssikkerhed og administration på det sociale område - lovbekendtgørelse nr. 267 af 12. april 2000 - § 9 og § 9a Lov om retssikkerhed og administration på det sociale område - lovbekendtgørelse nr. 877 af 3. september 2008 - § 9c Vejledninger:
Socialministeriets vejledning nr. 90 af 7. juni 2000 om lov om retssikkerhed og administration på det sociale område - Sagsfremstilling:
 B kommune anmodede i april 2001 A Kommune om refusionstilsagn for de iværksatte hjælpeforanstaltninger vedrørende en ung kvinde, der sammen med sin datter havde ophold  i et børn & unge center i B kommune.
A kommune svarede, at kommunen ikke kunne efterkomme B kommunes anmodning, idet A kommune i en for barnet uopsættelig situation udelukkende havde handlet på B kommunes vegne.
A kommune anførte i den forbindelse, at B kommune havde været opholdskommune for kvinden siden dennes indflytning på børn & unge centret, idet hun vedvarende havde anført, at hun ikke ønskede at returnere til A kommune.
 B kommune fastholdt kravet om, at A kommune gav refusionstilsagn og B kommune henvendte sig derfor til det sociale nævn med henblik på at få afklaret uenigheden.
Af A kommunes journal fremgik det bl.a., at A kommune i oktober 2000 besluttede, at kvinden blev anbragt sammen med sit spædbarn på et familiebehandlingssted, og at det ville kunne blive nødvendigt at anbringe barnet, hvis kvinden ikke indvilgede i dette.
Kvinden meddelte medio oktober 2000, at hendes boligsituation var forværret, idet hun var blevet bedt om at fraflytte sin hidtidige bolig pr. 1. december 2000. Kvinden og datteren flyttede ind på børn & unge centret i B kommune den 1. december 2000. A kommune fortsatte med at være handlekommune i sagen efter aftale med B kommune og kvinden.
I marts 2001 anbefalede børn & unge centret, at barnet blev anbragt i en plejefamilie.
Efter orientering om indholdet af anbefalingen blev det medio marts 2001 akut nødvendigt at anbringe barnet på centrets spædbørneafdeling, hvilket kvinden efterfølgende accepterede.
Det blev herefter overvejet hvilken boligløsning, der kunne findes til kvinden, som ønskede at bo i B kommune.
A kommune besluttede herefter at oversende sagen til B kommune.
Sagen blev primo april 2001 oversendt til B Kommune.
Endelig var det oplyst, at barnet medio juli 2001 blev anbragt i familiepleje.
 Det sociale nævn fandt, at A kommune var forpligtet til at give refusion til B kommune i forbindelse med at kvindens barn blev anbragt uden for hjemmet.
 Nævnet lagde ved afgørelsen vægt på, at der var tale om et ubrudt forløb fra kvinden i december 2000 under medvirken fra A kommune tog ophold med sin nyfødte datter på børn & unge centret i B kommune (jf. servicelovens § 51) til det i marts 2001, akut blev nødvendigt at anbringe datteren på centrets spædbørneafdeling.
 Nævnet fandt endvidere, at B kommune, da den blev anmodet herom, burde have påtaget sig opgaven som handle- og opholdskommune, da kvinden opholdt sig i B kommune.
I klagen til Ankestyrelsen anførte A kommune bl.a., at nævnets afgørelse var juridisk inkonsekvent.
Nævnet pålagde således A kommune at bære betalingsforpligtelsen for en anbringelse, som B kommune burde have iværksat.
A kommune fandt det principielt væsentligt at få afklaret, om det var den tidligere eller den aktuelle opholdskommune, der bar betalingsforpligtelsen, når anbringelsen af et barn efter servicelovens § 40, stk. 2, nr. 11 blev forudgået af en undersøgelse, der blev iværksat af den tidligere opholdskommune efter servicelovens § 40, stk. 2, nr. 4, jf. § 38.
Sagen blev behandlet i principielt møde med henblik på afklaring af spørgsmålet om opholdskommune og mellemkommunal refusion i en situation, hvor en kvinde med henblik på afklaringen af forældreevnen, under medvirken af A kommune, tog ophold med sin nyfødte datter på et amtskommunalt børn og unge center i B kommune, og hvor det 3 1/2 måned senere blev nødvendigt at anbringe datteren på centrets spædbørneafdeling.
Sagen blev desuden behandlet med henblik på belysning af, om der i denne situation var tale om et ubrudt anbringelsesforløb, og om B kommune i en sådan situation kun kunne anses for at være midlertidig opholdskommune.
 Afgørelse:
Ankestyrelsen fandt, at B kommune var opholdskommune, jf. retssikkerhedslovens § 9, for kvinden og dennes datter fra indflytningen på børn & unge centret.
Ankestyrelsen fandt endvidere, at A kommune var refusionspligtig, jf. retssikkerhedslovens § 9a, overfor B kommune i forbindelse med anbringelsen af barnet på børn & unge centret og i forbindelse med kvindens ophold samme sted.
Såfremt der i forlængelse af anbringelsen på børn & unge centret var foranstaltet en anbringelse af barnet efter servicelovens § 40, stk. 2, nr. 11, ville A kommune ligeledes være refusionspligtig i den forbindelse overfor B kommune.
 Begrundelsen for afgørelsen om opholdskommune var, at kvinden ved indflytningen på børn & unge centret havde ophold i B kommune, og at hun efter det oplyste ikke havde bevaret nogen tilknytning til A kommune, jf. herved Socialministeriets vejledning om lov om retssikkerhed og administration på det sociale område af 7. juni 2000, pkt. 72 og SM R-14-00.
 Ankestyrelsen lagde vægt på, at kvinden medio oktober 2000 oplyste, at hun var bedt om at fraflytte den hidtidige lejlighed pr. 1. december 2000. Der forelå endvidere ikke en handlingsplan, der forudsatte, at der skulle findes en bolig til hende i A kommune efter opholdet på børn & unge centret.
 Begrundelsen for afgørelsen om mellemkommunal refusionspligt var, at A kommune medvirkede ved optagelsen af kvinden og barnet i børn & unge centret og at centret var en amtskommunal institution oprettet i henhold til servicelovens § 51, jf. herved retssikkerhedslovens § 9 a, stk. 1, nr. 2. Begrundelsen var endvidere, at anbringelsen af barnet hos en plejefamilie efter servicelovens § 40, stk. 2, nr. 11 i umiddelbar forlængelse af opholdet i centret udgjorde et ubrudt forløb, jf. eksempelvis SM O-98-97, og det ville derfor ikke være af betydning for A kommunes betalingsforpligtelse, om denne beslutning blev truffet af B kommune eller af A kommune som handlekommune, jf. retssikkerhedslovens § 9, stk. 7.
Ankestyrelsen lagde vægt på, at A kommune foranstaltede optagelsen på centret af kvinden og datteren.
Der blev endvidere lagt vægt på, at både opholdet i centret og efterfølgende foranstaltninger efter servicelovens § 40, stk. 2, nr. 11, eksempelvis i form af anbringelse af barnet i en plejefamilie, jf. servicelovens § 49, var omfattet af institutionskommunens refusionsret i retssikkerhedslovens § 9a og på, at en efterfølgende anbringelse af barnet var et naturligt udfald af forældreevneundersøgelsen.
For så vidt angik spørgsmålet om refusion for eventuelle udgifter vedrørende kvinden under dennes ophold på centret bemærkede Ankestyrelsen, at det forudsætningsvist fremgik af SM O-97-98, at der efter bistandslovens § 11 var refusionsadgang, når familiemedlemmer i tilknytning til støtteforanstaltninger overfor børn blev tilbudt ophold i plejefamilie eller lignende.
Ankestyrelsen fandt, at det ved vedtagelsen af serviceloven og senere retssikkerhedsloven havde været hensigten at bibeholde denne retstilstand.
Ankestyrelsen henledte endvidere opmærksomheden på, at udgifterne til selve forældreevneundersøgelsen var en administrativ udgift, der endeligt skulle bæres af den aktuelle opholdskommune, jf.
SM R-6-01. B kommune var derfor ikke berettiget til refusion for denne udgift.
 Ankestyrelsen tiltrådte således med denne begrundelse det sociale nævns afgørelse.
