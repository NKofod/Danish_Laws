Fremsat den 18. november 2015 af udlændinge-, integrations- og boligministeren (Inger Støjberg) Forslag til Lov om Indfødsretsprøven af 2015 § 1. Udlændinge-, integrations- og boligministeren bemyndiges til at etablere Indfødsretsprøven af 2015.
Stk. 2. Udlændinge-, integrations- og boligministeren kan fastsætte nærmere regler om etablering og afholdelse af Indfødsretsprøven af 2015, herunder regler om udpegning af prøveafholdere, om betingelser for deltagelse i prøven, om opkrævning af gebyr for deltagelse i prøven, om prøvens gennemførelse, om tilsyn samt om klageadgang m.v.
 § 2. Loven træder i kraft den 1. januar 2016.
 Stk. 2.  Lov nr. 1456 af 17. december 2013 om statsborgerskabsprøve ophæves.
 § 3. Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning Den 5. oktober 2015 indgik regeringen en aftale om indfødsret med Socialdemokraterne, Dansk Folkeparti, Liberal Alliance og Det Konservative Folkeparti.
Aftalen om indfødsret indeholder de generelle retningslinjer for udlændinge-, integrations- og boligministerens udarbejdelse af lovforslag om indfødsrets meddelelse (naturalisation). Aftalen er optrykt som bilag til cirkulæreskrivelse nr. 10873 af 13. oktober 2015 2015 om naturalisation.
Det følger af aftalen, at det bl.a. er en betingelse for optagelse på et lovforslag om indfødsrets meddelelse, at ansøgeren dokumenterer kendskab til danske samfundsforhold, dansk kultur og historie ved bevis for at have bestået Indfødsretsprøven af 2015, jf. herved aftalens § 24, stk. 3. Med lovforslaget bemyndiges udlændinge-, integrations- og boligministeren til at etablere Indfødsretsprøven af 2015 og til at fastsætte nærmere regler om prøvens etablering og afholdelse.
Lovforslaget skaber således den fornødne lovgivningsmæssige ramme for udmøntning af de dele af aftalen af 5. oktober 2015 om indfødsret, som omhandler Indfødsretsprøven af 2015.
Lovforslaget indebærer, at Indfødsretsprøven af 2015 udarbejdes af udlændinge-, integrations- og boligministeren.
Prøven etableres som en skriftlig prøve, hvor ansøgeren skal besvare et antal spørgsmål om danske samfundsforhold, dansk kultur og historie.
Udlændinge-, Integrations- og Boligministeriet fastlægger det nærmere indhold af prøven og prøvens faglige og sproglige niveau.
Lovforslaget indebærer endvidere, at udlændinge-, integrations- og boligministeren bemyndiges til at fastsætte regler om prøvens etablering og afholdelse.
Bemyndigelsen påtænkes anvendt til at fastsætte regler om bl.a. udpegning af prøveafholdere, om betingelser for deltagelse i prøven, om gennemførelsen af prøven, om tilsyn, om klageadgang m.v.
2. Lovforslagets baggrund 2.1. Indledning Efter grundlovens § 44 kan ingen udlænding opnå indfødsret uden ved lov (naturalisation). Naturalisation beror derfor udelukkende på lovgivningsmagtens bestemmelse.
Lovforslag om indfødsrets meddelelse fremsættes i praksis to gange årligt af udlændinge-, integrations- og boligministeren.
Den 5. oktober 2015 indgik regeringspartiet Venstre med Socialdemokraterne, Dansk Folkeparti, Liberal Alliance og Det Konservative Folkeparti en aftale om indfødsret, jf. cirkulæreskrivelse nr. 10873 af 13. oktober 2015 om naturalisation.
Aftalen indeholder de generelle retningslinjer for udlændinge-, integrations- og boligministerens udarbejdelse af lovforslag om indfødsrets meddelelse (naturalisation). Retningslinjerne beskriver de krav, der skal være opfyldt, for at regeringen uden forelæggelse for Folketingets Indfødsretsudvalg kan optage en ansøger på et lovforslag om indfødsrets meddelelse.
Personer, der er optaget på regeringens lovforslag om indfødsrets meddelelse, vil enten opfylde kravene i disse retningslinjer eller være optaget på lovforslaget efter forelæggelse for Folketingets Indfødsretsudvalg.
Det følger af aftalens § 1, at personer, der opfylder betingelserne i aftalen for så vidt angår ophold, alder, vandel, forfalden gæld til det offentlige, selvforsørgelse, danskkundskaber og kendskab til danske samfundsforhold, dansk kultur og historie, optages på regeringens lovforslag om indfødsrets meddelelse.
Optagelse er dog betinget af, at ansøgeren afgiver de erklæringer på tro og love, som er nødvendige for Folketingets behandling af ansøgningen jf. aftalens § 1, 2. pkt.
 Det er i henhold til aftalen således bl.a. en betingelse for optagelse på et lovforslag om indfødsrets meddelelse, at ansøgeren dokumenterer kendskab til danske samfundsforhold, dansk kultur og historie ved bevis for at have bestået Indfødsretsprøven af 2015, jf. aftalens § 24, stk. 3. Der henvises nærmere herom til afsnit 3.
2.2. Statsborgerskabsprøven Statsborgerskabsprøven blev etableret som følge af en politisk aftale om indfødsret, der den 23. maj 2013 blev indgået mellem Socialdemokraterne, Socialistisk Folkeparti, Radikale Venstre og Enhedslisten, jf. cirkulæreskrivelse nr. 9253 af 6. juni 2013 om naturalisation.
 Efter § 24, stk. 2, i cirkulæreskrivelse nr. 9253 af 6. juni 2013 om naturalisation var det således en betingelse for optagelse på et lovforslag om indfødsrets meddelelse, at ansøgeren dokumenterede at have bestået en statsborgerskabsprøve, der vægtede aspekter af det hverdagsliv og det aktive politiske liv, som møder borgerne i et moderne samfund.
Ved lov nr. 1456 af 17. december 2013 om statsborgerskabsprøve blev justitsministeren bemyndiget til efter forhandling med undervisningsministeren at etablere en statsborgerskabsprøve.
Loven bemyndigede desuden justitsministeren til efter forhandling med undervisningsministeren at fastsætte regler om etablering, administration og afholdelse af statsborgerskabsprøven, herunder regler om udpegning af prøveafholdere, om betingelser for deltagelse i prøven, om opkrævning af gebyr for deltagelse i prøven, om prøvens gennemførelse, om tilsyn og om klageadgang m.v.
Med hjemmel i lov om statsborgerskabsprøve udstedte justitsministeren efter forhandling med undervisningsministeren den 8. april 2014 bekendtgørelse nr. 370 om statsborgerskabsprøven.
Bekendtgørelsen om statsborgerskabsprøven fastsætter nærmere regler om bl.a. prøvens form og indhold, prøvetermin, tilmelding, hjælpemidler, bortvisning fra prøve, prøvens afholdelse, bedømmelse, prøveprotokol og prøvebeviser, tilsyn, dispensation, klager og indberetninger til ministeriet.
2.3. Aftale af 5. oktober 2015 om indfødsret Den 5. oktober 2015 indgik regeringspartiet Venstre med Socialdemokraterne, Dansk Folkeparti, Liberal Alliance og Det Konservative Folkeparti en aftale om indfødsret, jf. cirkulæreskrivelse nr. 10873 af 13. oktober 2015 om naturalisation.
Aftalen trådte i kraft den 15. oktober 2015, jf. aftalens § 33, stk. 1.
Det fremgår af aftalens § 33, stk. 1, at aftalen gælder for behandlingen af alle ansøgninger om naturalisation uanset tidspunktet for ansøgningens indgivelse.
Ansøgninger og anmodninger om genoptagelse, der er modtaget i Udlændinge-, Integrations- og Boligministeriet inden den 15. august 2014, samt ansøgninger og anmodninger modtaget den 15. august 2014 eller senere, og som er færdigbehandlet med tilkendegivelse om optagelse på et lovforslag om indfødsrets meddelelse uden forbehold for nye retningslinjer, behandles efter cirkulæreskrivelse nr. 9253 af 6. juni 2013 om naturalisation, jf. aftalens § 33, stk. 2.
 Det følger af aftalens § 24, stk. 1, at det er en betingelse for optagelse på et lovforslag om indfødsrets meddelelse, at ansøgeren dokumenterer danskkundskaber ved bevis for at have bestået danskuddannelsernes Prøve i Dansk 3 eller en af de prøver, der er angivet i bilag 3.a til aftalen.
Det fremgår derudover af aftalens § 23, stk. 1, at det er en betingelse for optagelse på et lovforslag om indfødsrets meddelelse, at ansøgeren er selvforsørgende, det vil sige, at ansøgeren ikke har modtaget hjælp efter lov om aktiv socialpolitik eller integrationsloven inden for det seneste år forud for fremsættelse af et lovforslag om indfødsrets meddelelse.
Endvidere må ansøgeren i forbindelse med fremsættelse af et lovforslag om indfødsrets meddelelse i de seneste 5 år forud for lovforslagets fremsættelse ikke have modtaget den i § 23, stk. 1, nævnte offentlige hjælp i en periode på sammenlagt mere end 6 måneder, jf. aftalens § 23, stk. 2.
 For ansøgere, der opfylder selvforsørgelseskravet i aftalens § 23, stk. 1, og som i forbindelse med fremsættelse af et lovforslag om indfødsrets meddelelse i de seneste 9 år ikke har modtaget den i § 23, stk. 1, nævnte offentlige hjælp i en periode på sammenlagt mere end 6 måneder, er det en betingelse for optagelse på et lovforslag om indfødsrets meddelelse, at ansøgeren dokumenterer danskkundskaber ved bevis for at have bestået danskuddannelsernes Prøve i Dansk 2 eller en af de i aftalens bilag 3.b angivne prøver, jf. aftalens § 24, stk. 2.
 Af aftalens § 24, stk. 3, følger det endvidere, at det er en betingelse for optagelse på et lovforslag om indfødsrets meddelelse, at ansøgeren dokumenterer kendskab til danske samfundsforhold, dansk kultur og historie ved bevis for at have bestået Indfødsretsprøven af 2015.
 Indfødsretsprøven af 2015 erstatter statsborgerskabsprøven, således at optagelse på regeringens lovforslag om indfødsrets meddelelse fremover vil forudsætte, at ansøgerne bl.a. opfylder aftalens betingelse om en bestået Indfødsretsprøve af 2015.
 Aftalens § 24, stk. 3, om Indfødsretsprøven af 2015 træder dog først i kraft samtidig med ikrafttrædelsen af denne lov, jf. aftalens § 33, stk. 3. Det forventes, at den første Indfødsretsprøve af 2015 vil blive afholdt i juni 2016.
 Der vil fortsat blive afholdt statsborgerskabsprøve, indtil den første Indfødsretsprøve af 2015 kan afholdes.
Det følger af aftalens § 33, stk. 5, at for ansøgninger, herunder anmodninger om genoptagelse, som er indgivet før den 1. juli 2016, finder § 24, stk. 2, om bevis for en bestået statsborgerskabsprøve i cirkulæreskrivelse nr. 9253 af 6. juni 2013 om naturalisation fortsat anvendelse.
Ansøgere, der har bestået indfødsretsprøven aflagt ved prøveterminen maj 2007 til og med prøveterminen december 2013, vil blive anset for at opfylde betingelsen i § 24, stk. 2, om bevis for en bestået statsborgerskabsprøve i cirkulæreskrivelse nr. 9253 af 6. juni 2013 om naturalisation.
 Det følger endvidere af aftalens § 33, stk. 6, at ansøgere, der har bestået indfødsretsprøven aflagt ved prøveterminen december 2008 til og med prøveterminen december 2013, vil blive anset for at opfylde betingelsen i aftalens § 24, stk. 3, om dokumentation for at have bestået Indfødsretsprøven af 2015.
 2.3.1. Ansøgere, der er undtaget fra kravet om dokumentation for bestået Indfødsretsprøve af 2015.
 Det følger af aftalens bilag 4, at visse grupper af ansøgere er undtaget fra kravet om dokumentation for at have bestået Indfødsretsprøven af 2015.
 Det gælder:
 1. Børn under 12 år.
 2. Børn, der er fyldt 12 år, men endnu ikke har aflagt Folkeskolens afgangsprøve (9. eller 10. klasse), jf. dog kravet i aftalens bilag 3, pkt. 19, om bl.a. en udtalelse fra ansøgerens skole om, at ansøgerens kendskab til danske samfundsforhold, dansk kultur og historie er på et niveau svarende til dét, der kan forventes af et barn på den pågældende ansøgers alderstrin.
 3. Ansøgere med bopæl på Færøerne eller i Grønland.
 4. Svensk- eller norsktalende ansøgere.
 5. Personer født i Sydslesvig, som helt eller delvist har gået i dansk skole, og som under ophold i Sydslesvig har vist tilknytning til danske forhold.
 6. Ansøgere omfattet af aftalens § 12, som har bopæl i udlandet (den såkaldte prinsesseregel).
2.3.2. Dispensation fra kravet om dokumentation for bestået Indfødsretsprøve af 2015 Det følger af aftalens § 24, stk. 4, 1. pkt., at hvor ganske særlige forhold taler herfor, forelægges det for Folketingets Indfødsretsudvalg, om der kan dispenseres fra kravet om dokumentation for bestået Prøve i Dansk 3, jf. aftalens § 24, stk. 1, samt Indfødsretsprøven af 2015.
Forelæggelse efter § 24, stk. 4, vil ske, hvis ansøgeren lægeligt diagnosticeres med en langvarig fysisk, psykisk, sensorisk eller intellektuel funktionsnedsættelse og som følge heraf ikke er i stand til  eller har rimelig udsigt til  at kunne opfylde kravet om dokumentation for bestået Prøve i Dansk 3 samt Indfødsretsprøven af 2015, herunder ved prøveaflæggelse på særlige vilkår og ved brug af hjælpemidler, jf. aftalens § 24, stk. 4, 2. pkt.
Det er herudover en forudsætning for forelæggelse, at ansøgeren afgiver oplysning på tro og love om at have deltaget i Danskuddannelse 1, 2 eller 3 samt at have forsøgt at tage Prøve i Dansk 3 og Indfødsretsprøven af 2015, jf. aftalens § 24, stk. 4, 3. pkt.
Hvis ansøgeren ikke har deltaget i Danskuddannelse 1, 2 eller 3 og ikke har forsøgt at tage Prøve i Dansk 3 og Indfødsretsprøven af 2015, herunder ved prøveaflæggelse på særlige vilkår og ved brug af hjælpemidler, vil forelæggelse for Folketingets Indfødsretsudvalg dog ske, hvis ansøgeren kan fremlægge dokumentation for, at en langvarig fysisk, psykisk, sensorisk eller intellektuel funktionsnedsættelse er årsagen til såvel den manglende deltagelse i danskundervisning som de manglende forsøg på at tage Prøve i Dansk 3 og Indfødsretsprøven af 2015, jf. aftalens § 24, stk. 4, 4. pkt.
For ansøgere, der opfylder selvforsørgelseskravet, jf. aftalens § 23, stk. 1, og som i forbindelse med fremsættelse af et lovforslag om indfødsrets meddelelse i de seneste 9 år ikke har modtaget den i aftalens § 23, stk. 1, nævnte offentlige hjælp i en periode på sammenlagt mere end 6 måneder, kan det, hvor ganske særlige forhold taler herfor, forelægges for Folketingets Indfødsretsudvalg, om der kan dispenseres fra kravet om dokumentation for bestået Prøve i Dansk 2, jf. aftalens § 24, stk. 2, samt Indfødsretsprøven af 2015. Forelæggelse vil ske, hvis ansøgeren lægeligt diagnosticeres med en langvarig fysisk, psykisk, sensorisk eller intellektuel funktionsnedsættelse og som følge heraf ikke er i stand til  eller har rimelig udsigt til  at kunne opfylde kravet om dokumentation for bestået Prøve i Dansk 2 og Indfødsretsprøven af 2015, herunder ved prøveaflæggelse på særlige vilkår og ved brug af hjælpemidler, jf. aftalens § 24, stk. 5, 2. pkt.
Det er herudover en forudsætning for forelæggelse, at ansøgeren afgiver oplysning på tro og love om at have deltaget i Danskuddannelse 1, 2 eller 3 samt at have forsøgt at tage Prøve i Dansk 2 og Indfødsretsprøven af 2015, jf. aftalens § 24, stk. 5, 3. pkt.
Hvis ansøgeren ikke har deltaget i Danskuddannelse 1, 2 eller 3 og ikke har forsøgt at tage Prøve i Dansk 2 og Indfødsretsprøven af 2015, herunder ved prøveaflæggelse på særlige vilkår og ved brug af hjælpemidler, vil forelæggelse for Folketingets Indfødsretsudvalg dog ske, hvis ansøgeren kan fremlægge dokumentation for, at en langvarig fysisk, psykisk, sensorisk eller intellektuel funktionsnedsættelse er årsagen til såvel den manglende deltagelse i danskundervisning som de manglende forsøg på at tage Prøve i Dansk 2 og Indfødsretsprøven af 2015, jf. aftalens § 24, stk. 5, pkt. 4.
De forhold, der er omtalt i aftalens § 24, stk. 4, 2. og 4. pkt., og stk. 5, 2. og 4. pkt., skal være dokumenteret ved en erklæring fra en person med lægefaglig baggrund, jf. aftalens § 24, stk. 6, 1. pkt.
Det skal af erklæringen bl.a. fremgå, om behandlingsmulighederne er udtømte, om den pågældende er ude af stand til at bestå en prøve, som anført i aftalens § 24, stk. 1 eller 2 og stk. 3, og om den pågældende fremover vil blive i stand til at tilegne sig dansk på det krævede niveau, jf. aftalens § 24, stk. 6, 2. pkt.
 Har ansøgeren en langvarig funktionsnedsættelse på baggrund af en psykisk lidelse, skal de forhold, der er omtalt i aftalens § 24, stk. 4, 2. og 4. pkt., og stk. 5, 2. og 4. pkt., være dokumenteret ved en erklæring fra en speciallæge i psykiatri eller en person med anden lægefaglig baggrund baseret på en forudgående psykiatrisk udredning af ansøgeren, jf. aftalens § 24, stk. 7.
 En forelæggelse for Folketingets Indfødsretsudvalg med henblik på udvalgets stillingtagen til, om der kan dispenseres fra kravet om dokumentation for danskkundskaber samt Indfødsretsprøven af 2015, er ikke ensbetydende med, at ansøgeren meddeles dispensation, jf. aftalens § 24, stk. 8.
3. Generelt om Indfødsretsprøven af 2015 Som anført i afsnit 2 vil det blive betingelse for optagelse på et lovforslag om indfødsrets meddelelse, at ansøgeren dokumenterer kendskab til danske samfundsforhold, dansk kultur og historie ved bevis for Indfødsretsprøven af 2015, jf. aftalens § 24, stk. 3.
Indfødsretsprøven af 2015 udarbejdes af Udlændinge-, Integrations- og Boligministeriet på grundlag af aftalen om indfødsret af 5. oktober 2015. Prøven etableres som en skriftlig prøve, hvor ansøgeren skal besvare et antal spørgsmål om danske samfundsforhold, dansk kultur og historie i overensstemmelse med aftalen om indfødsret.
Det er hensigten, at prøven skal indeholde spørgsmål, hvis besvarelse kan bedømmes objektivt.
Der kan f.eks. være tale om spørgsmål, hvor prøvedeltageren skal angive det korrekte svar blandt flere svarmuligheder (multiple-choice-spørgsmål). Det dansksproglige niveau for prøven fastsættes under hensyn til det dansksproglige krav ved meddelelse af dansk indfødsret ved naturalisation.
Det påtænkes, at ansøgeren skal besvare 40 spørgsmål, hvoraf mindst 32 skal besvares korrekt for at bestå prøven.
Det endelige indhold af prøven og prøvens faglige og sproglige niveau fastlægges af Udlændinge-, Integrations- og Boligministeriet.
Etablering af Indfødsretsprøven af 2015 indebærer, at der udarbejdes lærebogsmateriale, som skal danne grundlag for 35 af de spørgsmål, der stilles til prøven.
Ud over de 35 spørgsmål, der relaterer sig til lærebogsmaterialet, stilles fem spørgsmål, der vedrører aktuelle forhold.
Lærebogsmaterialet skal give den enkelte ansøger mulighed for at forberede sig til prøven.
Endvidere etableres et ikke offentligt tilgængeligt prøvegrundlag (prøvebank), der skal danne grundlag for udarbejdelsen af de enkelte prøvesæt.
 Udlændinge-, Integrations- og Boligministeriet vil i forbindelse med udarbejdelse af lærebogsmateriale og i forbindelse med udarbejdelse af spørgsmål inddrage den nødvendige sagkundskab.
Indfødsretsprøven af 2015 vil blive afholdt to gange årligt.
Prøven påtænkes afholdt af prøveafholdende udbydere af danskuddannelse på linje med den nuværende statsborgerskabsprøve.
Ved seneste statsborgerskabsprøve var der 45 sprogcentre, hvor prøven kunne tages.
Det er hensigten, at der på sigt skal etableres et digitalt prøvesystem, således at prøverne kan afholdes og bedømmes digitalt.
Af kontrolhensyn m.v. vil digitale prøver også blive afholdt på godkendte sprogcentre.
4. Lovforslagets indhold Lovforslaget indeholder en bemyndigelse til udlændinge-, integrations- og boligministeren til at etablere Indfødsretsprøven af 2015 og til at fastsætte nærmere regler om prøvens etablering og afholdelse m.v.
 Prøveberettiget vil være enhver udlænding med lovligt ophold i Danmark uanset alder og opholdstid, der har ansøgt eller vil ansøge om dansk indfødsret.
Bemyndigelsen påtænkes anvendt til ved bekendtgørelse at fastsætte nærmere regler bl.a. om udpegning af prøveafholdere, tidspunktet for prøvernes afholdelse, tilmelding til prøven, betingelser for deltagelse i prøven, prøvens gennemførelse, bedømmelse, klageadgang samt om udstedelse og udformning af prøvebeviser.
Der påtænkes endvidere bl.a. fastsat nærmere regler om betaling af gebyr for deltagelse i prøven.
 Den foreslåede bemyndigelse påtænkes således anvendt til at fastsætte regler af mere administrativ karakter vedrørende prøvens etablering og afholdelse.
Der følger ikke af lovforslaget nogen nærmere regulering af indholdet af Indfødsretsprøven af 2015, herunder af, hvilke spørgsmål der skal indgå i prøven, og af prøvens niveau.
Selve Indfødsretsprøven af 2015 udarbejdes af Udlændinge-, Integrations- og Boligministeriet og etableres som en skriftlig prøve.
Udlændinge-, Integrations- og Boligministeriet fastlægger det nærmere indhold af prøven og prøvens faglige og sproglige niveau.
Styrelsen for International Rekruttering og Integration har ansvaret for den løbende prøveafholdelse, tilsyn og den løbende udarbejdelse af prøvesæt til hver prøvetermin.
5. Økonomiske og administrative konsekvenser for det offentlige Etablering og afholdelse af Indfødsretsprøven af 2015 vil medføre udgifter til udvikling af prøven i 2015 og 2016 på Udlændinge-, Integrations- og Boligministeriets område på i alt ca. 1,5 mio. kr.
Etablering og afholdelse af Indfødsretsprøven af 2015 vil fra 2016 medføre løbende udgifter på Udlændinge-, Integrations- og Boligministeriets område på i alt 0,8 mio. kr. årligt.
Merudgifterne afholdes inden for Udlændinge-, Integrations- og Boligministeriets ramme.
Afholdelse af prøven vil endvidere indebære løbende udgifter til dækning af prøveafholdernes udgifter til administration og gennemførelse af prøverne, herunder udgifter til administration af tilmeldinger til prøverne, prøveafholdelsen, udlån af it-udstyr, tilsyn med prøvens afholdelse og udstedelse af prøvebeviser.
Udgifterne hertil dækkes af et gebyr, som prøvedeltagerne afholder direkte med prøveafholderne.
 Det forventes, at der på sigt etableres et digitalt prøvesystem til afholdelse og bedømmelse af Indfødsretsprøven af 2015.
Det bemærkes, at ansøgning om naturalisation normalt indgives på et særligt ansøgningsskema til politiet i den politikreds, hvor ansøgeren bor, og at politiet i den forbindelse gennemgår ansøgerens oplysninger og de vedlagte bilag, jf. §§ 28-30 i aftalen om indfødsret.
Ved indgivelse af ansøgning om naturalisation for ansøgere, der er fyldt 18 år, betales et gebyr på 1.200 kr., jf. indfødsretslovens § 12, stk. 1.
 Lovforslaget har ikke økonomiske eller administrative konsekvenser for regioner og kommuner.
6. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
7. Administrative konsekvenser for borgerne Lovforslaget har ikke administrative konsekvenser for borgerne.
8. Miljømæssige konsekvenser Lovforslaget har ikke miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
 10. Hørte myndigheder og organisationer m.v.
 Et udkast til lovforslag har i perioden fra den 21. oktober til den 3. november 2015 været sendt i høring hos følgende myndigheder og organisationer m.v.:
 Advokatrådet, Advokatsamfundet, Amnesty International, Ankestyrelsen, AOF-Danmark, Arbejdsmarkedets Tillægspension, Beskæftigelsesrådet, Beskæftigelsesrådets Ydelsesudvalg, Børne og Kulturchefforeningen, Børnerådet, Børns Vilkår, Centralorganisationernes Fællesudvalg (CFU), Danes Worldwide, Dansk Arbejdsgiverforening, Dansk Flygtningehjælp, Dansk Oplysnings Forbund, Danske Advokater, Danske Handicaporganisationer, Danske Regioner, Dansk Røde Kors, Dansk Socialrådgiverforening, Dansk Vejlederforening , Datatilsynet, De Danske Sprogcentre (DDS), Den Danske Dommerforening, Den Katolske Kirke i Danmark, Det Centrale Handicapråd, Dignity  Dansk Institut mod Tortur, Dokumentations- og Rådgivningscentret om Racediskrimination, Dommerfuldmægtigforeningen, Domstolsstyrelsen, Finansrådet, FOA  Foreningen af Offentlige Ansatte, FOFs Landsorganisation, Folkehøjskolernes Forening i Danmark, FORA, Foreningen af kommunale social-, sundheds- og arbejdsmarkedschefer i Danmark, Foreningen af Ledere ved Danskuddannelser, Foreningen af Offentlige Anklagere, Foreningen af Udlændingeretsadvokater, Foreningen Nydansker, Fredsfonden, Frivilligrådet, Færøernes Landsstyre, HK/Danmark, Indvandrerrådgivningen, Institut for Menneskerettigheder, Jobrådgivernes Brancheforening, Kirkernes Integrationstjeneste, KL, Landsforeningen Adoption og Samfund, Landsforeningen af Forsvarsadvokater, Landsforeningen af nuværende og tidligere psykiatribrugere, Landsorganisationen i Danmark, Ledernes Hovedorganisation, Liberalt Oplysningsforbund, Lægeforeningen, Lærernes Centralorganisation, Mellemfolkeligt Samvirke, Naalakkersuisut (Grønlands Selvstyre), Oplysningsforbundenes Fællesråd, Politiforbundet i Danmark, Praktiserende Lægers Organisation, Præsidenterne for Østre og Vestre Landsret, Red Barnet, Rigsadvokaten, Rigsombudsmanden på Færøerne, Rigsombudsmanden i Grønland, Rigspolitiet, Rigsrevisionen, Retspolitisk Forening, Rådet for Socialt Udsatte, Røde Kors Asylkontoret, Røde Kors Landskontoret, Rådet for Etniske Minoriteter, Samarbejdsgruppen om Børnekonventionen, samtlige byretter, SOS mod racisme, Statsborger.dk, Statsforvaltningen, Sydslesvigsk Forening, Sydslesvigudvalget, Uddannelsesforbundet, Udbetaling Danmark, UNHCR, Ægteskab uden Grænser og 3F.
Bemærkninger til lovforslagets enkelte bestemmelser Til § 1 Den foreslåede bestemmelse i stk. 1 indeholder bemyndigelse til udlændinge-, integrations- og boligministeren til at etablere Indfødsretsprøven af 2015.
Indfødsretsprøven af 2015 udarbejdes af Udlændinge-, Integrations- og Boligministeriet og etableres som en skriftlig prøve, hvor ansøgeren skal besvare et antal spørgsmål om danske samfundsforhold, dansk kultur og historie.
Udlændinge-, Integrations- og Boligministeriet vil i den forbindelse fastlægge det nærmere indhold af prøven og prøvens faglige og sproglige niveau.
Der kan henvises til afsnit 3 i de almindelige bemærkninger.
 Det følger af forslaget om at etablere et prøvegrundlag til Indfødsretsprøven af 2015, at hverken prøvegrundlag eller afholdte prøver vil være offentligt tilgængelige.
 Den foreslåede bestemmelse i stk. 2 indeholder bemyndigelse til udlændinge-, integrations- og boligministeren til at fastsætte nærmere regler om etablering og afholdelse af Indfødsretsprøven af 2015, herunder regler om udpegning af prøveafholdere, om betingelser for deltagelse i prøven, om opkrævning af gebyr for deltagelse i prøven og om prøvens gennemførelse m.v.
Bemyndigelsen påtænkes anvendt til bl.a. at fastsætte nærmere regler om udpegning af prøveafholdere og om prøveafholderens opgaver i forbindelse med prøvens afholdelse.
Ved udpegning af prøveafholdere vil ministeriet bl.a. lægge vægt på, at den enkelte prøveafholder har erfaring med afholdelse af prøver.
Prøveafholdelse kan foregå hos såvel offentlige som private, herunder selvejende, institutioner.
Der påtænkes endvidere bl.a. fastsat regler om betingelser for deltagelse i prøven, tilmelding til prøven, herunder krav om billedlegitimation ved deltagelse i indfødsretsprøven, om tidspunktet for prøvens afholdelse og om gennemførelse af prøven, herunder regler om brug af hjælpemidler og om adgang til aflæggelse af prøven på særlige vilkår for prøvedeltagere med særlige behov.
Bemyndigelsen påtænkes ligeledes anvendt til at fastsætte regler om bedømmelse af prøven og om prøvegrundlaget.
 Der vil desuden blive fastsat regler om bortvisning fra prøven og om adgang til annullation af et prøveresultat i tilfælde, hvor prøvedeltageren uretmæssigt har skaffet sig eller givet en anden prøvedeltager hjælp til besvarelse af prøven eller i øvrigt har overtrådt reglerne om afholdelse af prøven.
Bemyndigelsen påtænkes desuden anvendt til at fastsætte regler om opkrævning af et gebyr hos personer, der indstiller sig til prøven.
Gebyret har til formål at dække de gennemsnitlige omkostninger, der er forbundet med afholdelse af indfødsretsprøven hos de udpegede prøveafholdere, og opkræves af prøveafholderne i forbindelse med tilmelding til prøven.
Fastsættelse af gebyrets størrelse foretages, når ministeriet har truffet aftale om de enkelte prøveafholderes udgifter til afholdelse af prøven.
 Styrelsen for International Rekruttering og Integration vil føre tilsyn med afholdelse af prøver, og der vil i den forbindelse blive fastsat nærmere regler om styrelsens tilsyn, herunder regler om indhentning af oplysninger fra prøveafholdere, ligesom der vil blive fastsat regler om klageadgang til Styrelsen for International Rekruttering og Integration.
Til § 2 Det foreslås i bestemmelsen i § 2, at loven træder i kraft den 1. januar 2016. Samtidig ophæves lov nr. 1456 af 17. december 2013 om statsborgerskabsprøve.
 Det foreslåede ikrafttrædelsestidspunkt indebærer, at statsborgerskabsprøven fortsat vil blive afholdt ved prøveterminen december 2015. Den første Indfødsretsprøve af 2015 forventes at blive afholdt i juni 2016.
Det følger af aftalens § 33, stk. 5, at for ansøgninger, herunder anmodninger om genoptagelse, som er indgivet før den 1. juli 2016 finder § 24, stk. 2, om bevis for en bestået statsborgerskabsprøve i cirkulæreskrivelse nr. 9253 af 6. juni 2013 om naturalisation fortsat anvendelse.
Ansøgere, der har bestået indfødsretsprøven aflagt ved prøveterminen maj 2007 til og med prøveterminen december 2013, vil blive anset for at opfylde betingelsen i § 24, stk. 2, om bevis for en bestået statsborgerskabsprøve i cirkulæreskrivelse nr. 9253 af 6. juni 2013 om naturalisation.
 Det bemærkes, at det følger af cirkulæreskrivelse nr. 10873 af 13. oktober 2015 om naturalisation, at ansøgere, der har bestået indfødsretsprøven aflagt ved prøveterminen december 2008 til og med prøveterminen december 2013, vil blive anset for at opfylde betingelsen om dokumentation for at have bestået Indfødsretsprøven af 2015, jf. aftalens § 33, stk. 6.
Til § 3 Den foreslåede bestemmelse indebærer, at loven ikke gælder for Færøerne og Grønland, men at loven ved kongelig anordning helt eller delvis kan sættes i kraft for Færøerne og Grønland med de ændringer, som de færøske og grønlandske forhold tilsiger.
