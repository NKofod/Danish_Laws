Skriftlig fremsættelse (8. oktober 2014) Skatteministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om indgåelse af dobbeltbeskatningsoverenskomst mellem Danmark og Ghana (Lovforslag nr.
L 8) Formålet med lovforslaget er at indhente Folketingets samtykke til, at regeringen tiltræder en dobbeltbeskatningsoverenskomst mellem Danmark og Ghana.
Overenskomsten blev undertegnet den 20. marts 2014. Danmark har ikke tidligere haft en dobbeltbeskatningsoverenskomst med Ghana.
 Overenskomsten indeholder regler for, hvornår Danmark henholdsvis Ghana kan beskatte forskellige former for indkomst, som en person eller et selskab, der er hjemmehørende i den ene stat (bopælsstaten), modtager fra den anden stat (kildestaten), og om hvordan bopælsstaten skal lempe dobbeltbeskatning, når begge stater beskatter samme person eller selskab af samme indkomst.
Efter overenskomsten kan kildestaten beskatte udbytte udloddet fra et datterselskab i denne stat til et moderselskab i den anden stat, men skatten må højst være på 5 pct.
Det samme gælder, hvis modtageren er den anden stat eller denne stats centralbank m.v., eller hvis modtageren er en pensionskasse i den anden stat.
I andre tilfælde kan kildestaten højst beskatte udbyttet med 15 pct.
Kildestaten kan beskatte renter med højst 8 pct.
Kildestaten kan dog ikke beskatte renter, der betales til den anden stat eller denne stats centralbank m.v., hvis lånet er ydet eller sikret af en af disse, hvis modtageren er en pensionskasse i den anden stat, eller hvis der er tale om kreditsalgsrenter betalt til en modtager i den anden stat.
Kildestaten kan beskatte royalties og honorarer for teknisk bistand med højst 8 pct.
Kildestatens beskatningsret omfatter ikke vederlag for leje af industrielt, kommercielt eller videnskabeligt udstyr (leasing).
Offentlige ydelser (herunder sociale pensioner) og tjenestemandspensioner kan beskattes i kildestaten.
Det samme gælder for danske private pensioner, hvis Danmark har givet skattefradrag for indbetalinger til ordningen.
Dobbeltbeskatning lempes efter credit-metoden, så Danmark som bopælsstat skal nedsætte sin skat af indkomst fra Ghana med den skat, der er betalt i Ghana af denne indkomst.
Nedsættelsen kan dog højst udgøre et beløb svarende til den danske skat, som falder på den ghanesiske indkomst.
Lovforslaget skønnes ikke at medføre nævneværdige administrative konsekvenser.
Dets økonomiske konsekvenser for det offentlige og erhvervslivet skønnes ligeledes at være begrænsede.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
