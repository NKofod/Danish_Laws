 Ankestyrelsen har behandlet 3 sager om støtte til hvilestol, efter  

 bistandslovens § 58.
 Ankestyrelsen tog udgangspunkt i, at kommunen ikke er afskåret fra at  

 bevilge stol, som er specielt indrettet, selv om der ikke er tale om en  

 individuel tilpasning af stolen.
 Det er heller ikke afgørende, om stolen kan købes i en almindelig  

 forretning, men der må ikke være tale om almindeligt forbrugsgode eller  

 anskaffelse som led i sædvanlig udskiftning af almindeligt bohave.
 Endvidere vil der normalt ikke kunne ydes hjælp, når stolen er  

 anskaffet, inden bevilling er givet.
 I de 3 sager forelå der ikke en sådan nedsættelse af funktionsevnen på  

 grund af svær invaliditet, at betingelserne for at yde hjælpemiddel i form af  

 stol, der er specielt indrettet, havde været opfyldt.
 REDEGØRELSE FOR DE ENKELTE SAGER:
1. J.nr. 20215-89 REDEGØRELSE FOR SAGEN:
 Ansøgeren M, der modtog mellemste førtidspension på grund af følger efter  

 operation for discusprolaps i lænden, søgte social- og sundhedsforvaltningen  

 om støtte efter bistandslovens § 58 til køb af en hvilestol.
 M anførte, at en stol med indstillelig ryg og sæde (pris 3.900 kr. i en  

 almindelig møbelforretning) var hensigtsmæssig for ham.
Social- og sundhedsforvaltningen gav afslag på støtte til hvilestol efter  

 bistandslovens § 58, idet M ikke havde behov for en specielt tilpasset  

 (særlig) stol.
Der var således tale om en stol, der kunne købes i almindelig  

 handel.
 AFGØRELSEN, DER KLAGES OVER:
 Amtsankenævnet fandt, at social- og sundhedsforvaltningen skulle yde  

 støtte til hvilestol efter bistandslovens § 58.
 Amtsankenævnet begrundede afgørelsen med, at det ud fra det oplyste om  

 karakteren af ansøgerens ryglidelse var nødvendigt, at han blev udstyret med  

 en hvilestol for at afhjælpe følgerne af lidelsen samt for at forhindre en  

 forværring.
 KLAGEN TIL ANKESTYRELSEN:
 Afgørelsen blev anket af social- og sundhedsforvaltningen, der henviste  

 både til den tidligere og nugældende hjælpemiddelbekendtgørelse og anførte,  

 at forvaltningen fortolker både de tidligere og nugældende regler således, at  

 det er en betingelse for at yde hjælp, at der er tale om en svær, varig  

 lidelse, der nødvendiggør en specielt indrettet/særligt udformet hvilestol.
 Såfremt en ansøger kunne benytte en hvilestol, som ikke var særligt  

 udformet, var det forvaltningens opfattelse, at stolen måtte anses for et  

 almindeligt forbrugsgode, som ikke var omfattet af  

 hjælpemiddelbekendtgørelsen.
 ANKESTYRELSENS AFGØRELSE:
 Der forelå ikke en sådan nedsættelse af funktionsevnen på grund af svær  

 invaliditet, at betingelserne for at yde hjælpemiddel i form af hvilestol  

 havde været opfyldt.
 Ankestyrelsen ændrede således amtsankenævnets afgørelse.
Den ændrede afgørelse medførte ikke, at social- og sundhedsforvaltningen  

 blev fritaget for at udbetale den hjælp, der var bevilget i henhold til  

 amtsankenævnets afgørelse LOVGRUNDLAG:
 I Socialministeriets bekendtgørelse af 10. juni 1988 om ydelse af  

 hjælpemidler efter bistandslovens § 58, § 1, stk. 1, bestemmes, at det  

 sociale udvalg yder hjælp til anskaffelse af hjælpemidler til personer med en  

 varig nedsættelse af funktionsevnen på grund af invaliditet eller varig  

 sygdoms- eller aldersbetinget svagelighed.
 I bekendtgørelsens § 1, stk. 2, er det fastsat, at hjælp efter stk. 1,  

 ydes når hjælpemidlet i væsentlig grad kan afhjælpe de varige følger af den  

 nedsatte funktionsevne og derved i væsentlig grad lette den daglige  

 tilværelse eller er nødvendig for, at pågældende kan udøve et erhverv.
 I bekendtgørelsens § 2 bestemmes, at der normalt ikke kan ydes hjælp til  

 anskaffelse af hjælpemidler, som anses for at være almindelige forbrugsgoder.
 I bekendtgørelsens § 5, stk. 3, er det fastsat, at der normalt ikke vil  

 kunne ydes støtte til hjælpemidler, som ansøgeren selv har anskaffet, inden  

 bevillingen er givet.
I Socialstyrelsens vejledning af 14. juni 1988 om ydelse af hjælpemidler i  

 henhold til bistandslovens § 58 er det i indledningen blandt andet udtalt, at  

 Socialministeriets bekendtgørelse af 10. juni 1988 tilsigter en ajourføring  

 og forenkling af det hidtidige regelsæt samt at øge de sociale udvalgs  

 muligheder for smidige og hensigtsmæssige løsninger, der i videst muligt  

 omfang tilgodeser ansøgerens behov og ønsker.
Som ændringer i forhold til  

 tidligere er blandt andet nævnt, at den vejledende hjælpemiddelfortegnelse  

 bortfalder, og at der er adgang til at yde hjælpemidler, når de generelle  

 betingelser i Socialministeriets bekendtgørelse af 10. juni 1988 § 1 er  

 opfyldt.
Kun for de hjælpemidler, der er omtalt i §§ 8 - 19, er der fastsat  

 særlige bestemmelser.
I vejledningens pkt. 2.1, der omhandler de almindelige betingelser for  

 tildeling af hjælpemidler, er det anført, at der normalt ikke kan ydes hjælp  

 til anskaffelse af hjælpemidler, som anses for almindelige forbrugsgoder.  

 Afgørende er, om det ansøgte hjælpemiddel i den konkrete situation kan  

 medvirke til at afhjælpe ansøgernes funktionsnedsættelse og vil kunne anses  

 for at være en nyanskaffelse for den pågældende ansøger.
At det ønskede  

 hjælpemiddel kan købes i almindelige forretninger udelukker ikke støtte.
Hvis  

 anskaffelsen af hjælpemidlet kan anses for at indgå som led i en sædvanlig  

 anskaffelse, udskiftning eller fornyelse af ansøgerens almindelige bohave,  

 kan der ikke ydes støtte.
I bilag 2 til vejledningen er der medtaget oplysninger om enkelte  

 hjælpemidler, der efter Socialstyrelsens erfaring især har givet anledning  

 til forespørgsler.
Under pkt. 18.09 er nævnt, at hjælp kan ydes til stole,  

 som er specielt indrettede, for eksempel arthrodesestole og sæder (beregnet  

 til personer med stift hofteled), katapultstole (til personer, der har  

 vanskeligt ved at sætte sig/rejse sig).
 Er en særlig udformning af en stol nødvendig på grund af et svært fysisk  

 handicap, for eksempel svær leddegigt, svær spasticitet, kan der ligeledes  

 ydes hjælp til en egnet stol.
 2. J.nr. 20193-89.
 REDEGØRELSE FOR SAGEN:
Ansøgeren K modtog mellemste førtidspension.
Hun led af astma med  

 lungefunktionsnedsættelse og havde en ryglidelse (løshed af hvirvelbuen på 4.  

 lændehvirvel og skred af hvirvellegemet). Der var ikke tegn på neurologisk  

 udfald.
 I forbindelse med et hjemmebesøg af kommunens ergoterapeut blev der  

 afprøvet og bevilget et eleverbart ryglæn, rygpude og skråkile til  

 arbejdsstol, og der blev ved den lejlighed fundet behov for en hensigtsmæssig  

 hvilestol.
 K købte en hvilestol til kr. 9.360 i en møbelforretning og ansøgte  

 herefter om hjælp hertil.
 En speciallæge i fysiurgi udtalte, at K's lidelse godtgjorde, at hun burde  

 have en lige eller let kyfotisk lænd (krummet), også i siddestilling, hvorfor  

 en hvilestol ikke burde have lændesvaj.
 Hjælpemiddelcentralen havde ikke en hvilestol uden lændesvaj.
 Social- og sundhedsforvaltningen afslog at yde økonomisk støtte til  

 anskaffelse af omhandlede stol, idet stolen kunne købes i en møbelforretning  

 og ikke krævede nogen speciel tilpasning.
K anførte, at ingen af hendes møbler havde en konstruktion, som hun kunne  

 bruge.
K var derfor henvist til at ligge på sofaen.
 AFGØRELSEN, DER KLAGES OVER:
 Amtsankenævnet fandt, at K opfyldte betingelserne for at få støtte til en  

 hvilestol.
 Nævnet pålagde kommunen at yde et beløb, der af kommunens ergoterapeut  

 fandtes rimeligt til anskaffelse af en stol svarende til hvad speciallægen  

 havde anbefalet.
 Amtsankenævnet lagde vægt på speciallægens udtalelse.
 KLAGEN TIL ANKESTYRELSEN:
 Afgørelsen blev anket af social- og sundhedsforvaltningen, der bl.a.  

 anførte, at den pågældende stol ikke kunne betragtes som et hjælpemiddel, da  

 der ikke var tale om nogen speciel tilpasning, samt at K's lidelse ikke var  

 pludseligt opstået, hvorfor omhandlede stol måtte betragtes som et  

 almindeligt forbrugsgode.
 Der var endvidere tale om et »hjælpemiddel«, som var indkøbt,  

 inden der forelå en bevilling, og kommunen var således frataget muligheden  

 for at vælge leverandør.
 ANKESTYRELSENS AFGØRELSE:
 Der havde ikke været grundlag for at yde hjælp til den ansøgte hvilestol,  

 allerede fordi K havde anskaffet stolen, inden bevillingen blev givet.
 Der fandtes i øvrigt ikke at foreligge en sådan nedsættelse af  

 funktionsevnen på grund af svær invaliditet, at betingelserne for at yde  

 hjælpemiddel i form af hvilestol havde været opfyldt.
 Ankestyrelsen ændrede således amtsankenævnets afgørelse.
 Den ændrede afgørelse medførte ikke, at social- og sundhedsforvaltningen  

 blev fritaget for at udbetale den hjælp, der var bevilget i henhold til  

 amtsankenævnets afgørelse.
 3. J.nr. 11163-89.
 REDEGØRELSE FOR SAGEN:
 Ansøgeren K havde siden 1968 været behandlet for sukkersyge og siden 1978  

 for leddegigt.
En speciallæge udtalte, at leddegigten involverede især albuer, håndled,  

 fingre og knæ. Endvidere den øverste del af rygsøjlen, hvor der var  

 degenerative forandringer.
K havde endvidere fået indsat kunstige led i begge  

 knæ.
 Speciallægen anbefalede, at K fik bevilget en hvilestol.
K søgte om hvilestol, fordi sædet på hendes egen foretrukne stol var  

 slidt.
K havde ikke problemer med at sidde i stolene i stuen.
Imidlertid  

 opholdt hun sig mest på 1. sal, hvor hun sad godt i sin hvilestol, bortset  

 fra at siddehynden var slidt og havde en fordybning i midten.
 AFGØRELSEN, DER KLAGES OVER:
 Social- og sundhedsforvaltningen gav afslag på ansøgning om støtte til  

 hvilestol.
 Afgørelsen blev begrundet med, at K's behov var tilgodeset ved hjælp af  

 allerede eksisterende stole, samt at slidtage ikke henhører under  

 bistandslovens § 58.
 KLAGEN TIL ANKESTYRELSEN:
 Afgørelsen blev anket af K, der anførte, at hun havde svært ved at sidde i  

 sin nuværende stol, uanset at hun som hjælpemiddel havde fået en  

 skumgummipude.
 ANKESTYRELSENS AFGØRELSE:
 Der forelå ikke en sådan nedsættelse af funktionsevnen på grund af svær  

 invaliditet, at betingelserne for at yde hjælpemiddel i form af hvilestol var  

 opfyldt.
 Ankestyrelsen tiltrådte således social- og sundhedsforvaltningens  

 afgørelse.
