Fremsat den 26. oktober 2018 af Alex Ahrendtsen (DF), Tilde Bork (DF), Jens Henrik Thulesen Dahl (DF), Kristian Thulesen Dahl (DF), Søren Espersen (DF), Marlene Harpsøe (DF), Christian Langballe (DF), Ib Poulsen (DF) og Peter Skaarup (DF) Forslag til folketingsbeslutning om begrænsning af udenlandsk støtte til danske friskoler Folketinget pålægger regeringen inden udgangen af indeværende folketingsår at fremsætte et lovforslag om ændring af  friskoleloven, som medfører, at danske friskoler ikke må modtage økonomisk støtte fra, være ejet af eller leje bygninger af juridiske eller fysiske personer, placeret eller bosat uden for EU/EØS.
Bemærkninger til forslaget Med dette beslutningsforslag foreslår Dansk Folkeparti at begrænse muligheden for at yde støtte til friskoler i Danmark for juridiske eller fysiske personer, der er placeret eller bosat uden for EU/EØS.
Formålet med beslutningsforslaget er at sikre, at friskoler i Danmark ikke udsættes for udefrakommende påvirkning, som kan stride imod friskolelovens formål eller danske interesser i øvrigt.
 Hensynet bag forslaget er, at skoleelever og deres forældre skal kunne vælge en skole i Danmark uden at risikere, at den pågældende skole er udsat for et skjult eksternt pres, som påvirker undervisningen og varetager andre interesser end hensynet til, hvad der er til gavn for elevernes undervisning.
 Med beslutningsforslaget pålægges regeringen således at fremsætte et lovforslag, som indfører et forbud i friskoleloven om, at danske friskoler ikke må modtage økonomisk støtte fra, være ejet af eller leje bygninger af juridiske eller fysiske personer, der er placeret eller bosat uden for EU/EØS.
 Friskoleloven kræver, at frie grundskoler, der modtager tilskud i henhold til friskoleloven, skal være selvejende institutioner, jf. friskolelovens § 5, stk. 1. Desuden skal skolerne være uafhængige, og skolernes midler må som hovedregel alene komme skolernes skole- og undervisningsvirksomhed til gode, jf. § 5, stk. 2. Skolernes overordnede ledelse varetages af en bestyrelse, jf. § 5, stk. 7. Friskolelovens § 5, stk. 8, oplister en række personer, som er udelukket fra at være medlem af bestyrelsen:
 1) Personer, der udlejer ejendomme m.m. til skolen.
 2) Medlemmer af bestyrelsen i fonde, selskaber, foreninger eller andre virksomheder, der udlejer ejendomme m.m. til skolen, eller som kontrollerer udlejer af ejendomme m.m. til skolen.
 3) Advokater, revisorer eller lignende rådgivere for personer, jf. nr. 1, eller for fonde, selskaber, foreninger eller andre virksomheder, jf. nr. 2.
 4) Ansatte i ledende stillinger hos personer, jf. nr. 1, eller i fonde, selskaber, foreninger eller andre virksomheder, jf. nr. 2.
 5) Medlemmer af bestyrelsen ved en skole inden for samme skoleform.
Friskoleloven indeholder således allerede regler, som har til hensigt at beskytte friskoler mod at blive påvirket af eksterne interesser.
Med dette beslutningsforslag foreslås det at styrke denne beskyttelse.
 I foråret 2018 blev der indført en ny § 22 i friskoleloven, som medfører, at frie grundskoler ikke længere kan modtage anonyme donationer over 20.000 kr. ekskl. moms fra en donator, jf. lov nr. 397 af 2. maj 2018 om ændring af lov om friskoler og private grundskoler m.v. og lov om folkeskolen (Bedre rammer for tilsyn med frie grundskoler m.v.). Formålet var bl.a. at sikre en bedre gennemsigtighed med, hvem der støtter en skole, og at beskytte skolernes uafhængighed.
Beslutningsforslaget er en yderligere beskyttelse af skolernes uafhængighed, idet det foreslås, at der indføres et forbud, som sikrer, at udenlandske organisationer m.v. ikke på nogen måde kan sætte sig i en position, hvor de er i stand til at have indflydelse på driften af en friskole i Danmark.
Forbuddet indebærer således, at udenlandske organisationer m.v. hverken kan yde økonomisk støtte, eje en friskole eller udleje bygninger til en friskole.
Forbuddet omfatter både donationer i form af kontantbeløb og varer eller tjenesteydelser.
Det er hensigten, at forbuddet skal omfatte alle friskoler i Danmark, uanset om de modtager statstilskud eller ej.
Samtlige danske skoler bør efter forslagsstillernes opfattelse være beskyttet mod ekstern påvirkning.
Forbuddet, som foreslås indført, omfatter både fysiske og  juridiske personer placeret uden for EU/EØS.
Dette omfatter for det første organisationer, som er oprettet uden for EU/EØS.
Det vil også omfatte danske datterselskaber til organisationer, som har hovedsæde uden for EU/EØS.
Endelig vil det omfatte danske organisationer, fonde osv., som primært modtager støtte fra eller er ejet af en eller flere af de førnævnte organisationer.
Skriftlig fremsættelse Alex Ahrendtsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om begrænsning af udenlandsk støtte til danske friskoler.
(Beslutningsforslag nr.
B 22) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
