Skriftlig fremsættelse (20. oktober 2004) Beskæftigelsesministeren  

  

 (Claus Hjort Frederiksen):
 Herved tillader jeg mig for Folketinget at fremsætte:
Forslag til lov om  

 ændring af  

 lov om ændring af lov om  

 retsforholdet mellem arbejdsgivere og  

 funktionærer (ophævelse af revisionsbestemmelsen) (Lovforslag nr.
L 40).
 I forbindelse med ændringen af reglerne om konkurrence- og  

 kundeklausuler for funktionærer i 1999 blev der indsat en bestemmelse om, at  

 reglerne skulle revideres senest 1. juni 2001. Formålet hermed var at vurdere  

 effekten af ændringerne efter, at de havde virket et par år, og om nødvendigt  

 at foretage justeringer i reglerne.
Efter konsultationer med arbejdsmarkedets parter viste det  

 sig imidlertid, at der ikke inden udløbet af revisionsfristen var  

 tilstrækkeligt grundlag for at vurdere reglernes effekt.
Revisionsfristen  

 blev  

 derfor udskudt til 1. oktober 2004.
 Regeringen nedsatte i efteråret 2003 udvalget om  

 konkurrence- og kundeklausuler med deltagelse af LO, AC, Ledernes  

 Hovedorganisation, Danske Sælgere, FTF, DA, HTS-I, Foreningen af  

 Statsautoriserede Revisorer, FA, SALA, Advokatrådet samt en række  

 ministerier.
 Udvalget har udarbejdet en redegørelse, som er  

 offentliggjort i september 2004.
 Et hovedhensyn ved ændringen i 1999 var at sikre mobiliteten  

 på arbejdsmarkedet og samtidig tage hensyn til virksomhedernes behov for at  

 kunne beskytte erhvervshemmeligheder mv.
 Det er regeringens opfattelse, at udbredelsen af de  

 nuværende klausuler ikke synes at hæmme den generelle mobilitet på  

 arbejdsmarkedet væsentligt, og at der derfor ikke er behov for nye  

 lovgivningsmæssige tiltag på området.
I redegørelsen peges der på forskellige problemstillinger  

 omkring afgrænsning af klausulernes område, herunder anvendelsen af klausuler  

 på timelønsområdet.
Det er imidlertid regeringens opfattelse, at disse  

 problemstillinger ikke løses bedst ved yderligere detaljering af lovreglerne,  

 men derimod ved større opmærksomhed og information om de nuværende regler og  

 mulighederne for at udforme klausulen efter det konkrete behov.
Dette gælder  

 måske særligt timelønsområdet, hvor mange af de klausuler, der pålægges,  

 formentlig vil være ugyldige efter de nuværende regler i aftaleloven.
Der er  

 således et udtalt behov for, at såvel arbejdsgivere som lønmodtagere bliver  

 gjort opmærksom på og vejledt om de gældende regler.
Denne opgave er efter  

 regeringens opfattelse først og fremmest en opgave for de relevante  

 organisationer.
Regeringen skal også påpege, at der allerede i dag i  

 lovgivningen er mulighed for, at parterne selv kan løse eventuelle problemer  

 ved kollektive overenskomster, som jo i højere grad kan tilpasses forholdene  

 på  

 de enkelte områder.
Denne mulighed kunne være velegnet til at fastsætte  

 særlige  

 regler inden for de brancher, hvor parterne vurderer, at der er et særligt  

 behov, både inden for og uden for funktionærlovsområdet.
 På den baggrund foreslås det, at konkurrence- og  

 kundeklausulerne bevares i deres nuværende form, og at revisionsbestemmelsen  

 ophæves.
 Idet jeg i øvrigt henviser til lovforslaget og de ledsagende  

 bemærkninger, skal jeg anbefale lovforslaget til Tingets velvillige  

 behandling.
