Fremsat den 27. februar 2004 af  

 Frode Sørensen (S), Morten Bødskov (S),  

 Per Kaalund (S) og Lissa Mathiasen (S) Forslag til folketingsbeslutning om en styrket færdselssikkerhed for de mest udsatte i  

 trafikken Folketinget pålægger regeringen at iværksætte de nødvendige  

 initiativer til at sikre, 1)  

 	  

    

 at der gennemføres  

 lokale trafiksikkerhedsplaner i alle kommuner, 2)  

 	  

    

 at der som led i den  

 lokale trafikplanlægning indføres en 30 km/t hastighedsgrænse på vejene  

 omkring  

 daginstitutioner, skoler, plejehjem og ældreboliger, 3)  

 	  

    

 at der som led i den  

 lokale trafikplanlægning sættes øget fokus på sikker færdsel i trafikken for  

 børn og ældre.
Bemærkninger til forslaget Sikkerheden ved at færdes på vejene afhænger af, hvordan  

 man kommer frem.
Fodgængere og cyklister er de mest udsatte i trafikken.
Fodgængere og cyklister har højere risiko for personskader  

 end bilister.
I 93 pct. af alle uheld, der implicerer cykler, er det  

 cyklisten  

 selv, der kommer til skade.
I fodgængeruheld er det tilsvarende tal 91 pct.
 I fatale uheld, hvor der er cyklister og fodgængere  

 involveret, er det næsten altid cyklisten eller fodgængeren, der bliver  

 dræbt.
 Det siger sig selv, at risikoen for alvorlige skader er  

 større for trafikanter, der bevæger sig til fods eller på cykel, end for  

 bilisterne, der beskyttes af bilens karrosseri.
De seneste år er sikkerheden for de mest udsatte i  

 trafikken blevet forringet.
Personskader blandt cyklister er steget siden  

 2001,  

 hvor der var hele 13 pct. flere alvorligt tilskadekomne end det foregående  

 år.  

 Siden 2001 er der ligeledes sket stigninger i antallet af trafikdræbte  

 fodgængere.
Dertil kommer, at tallene for ulykker, der implicerer  

 cyklister og fodgængere, er upræcise, fordi mange ulykker aldrig kommer til  

 politiets kendskab.
På baggrund af information fra skadestuer bliver det  

 anslået, at det reelle antal kvæstede måske er 10-15 gange højere.
Blandt de mest udsatte i trafikken er der særlig mange  

 børn, unge og ældre.
Blandt dræbte fodgængere er mere end hver tredje over 64  

 år.
Ældre ligger generelt højt i statistikkerne over  

 trafikdræbte.
Ud af 100.000 indbyggere er 17 ældre dræbt i trafikken i år  

 2002.  

 Det tal overgås kun af de 18-19-årige.
Alt for mange børn og teenagere årligt kommer til skade ved  

 trafikuheld.
Blandt de 0-6-årige kom 36 ud af 100.000 danskere alvorligt til  

 skade i 2002, og blandt de 7-14-årige er det tilsvarende antal oppe på 95  

 børn.  

 Værst ser det ud for de 15-17-årige, hvor så mange som 504 pr. 100.000  

 danskere  

 kom til skade i 2002. Det er kun overgået af de lidt ældre unge på 18-19 år.
 På trods af forbedringer mellem 1995 og 2000 er trafikdrab  

 stadig den største dødsårsag blandt skolebørn.
Forslagsstillerne finder, at sådanne skade- og drabstal er  

 uacceptable.
Bag statistikken gemmer sig en virkelighed, hvor børn og ældre  

 på  

 cykel og til fods hvert år udsættes for alvorlige personskader på grund af  

 mangelfuld færdselssikkerhed.
 Desværre er de mest udsatte i trafikken også de mest  

 oversete grupper, når det kommer til politiske initiativer for at forbedre  

 færdselssikkerheden.
For biltrafikken er der de seneste år satset på  

 forbedringer af sikkerheden.
Noget tilsvarende er ikke sket for de svageste  

 trafikanter, nemlig fodgængere og cyklister.
Det fastslog  

 Færdselssikkerhedskommissionen i 2000.
Forslagsstillerne mener, at det er nødvendigt at gøre noget  

 for de mest udsatte i trafikken.
Færdselssikkerheden for børn og ældre skal  

 forbedres, hvis målsætningen om at nedbringe antallet af trafikskadede og  

 trafikdræbte med 40 pct. skal realiseres inden år 2012 som anbefalet af  

 Færdselssikkerhedskommissionen.
 Behovet for forbedringer af færdselssikkerheden for netop  

 disse grupper kan kun vokse de næste mange år, hvor ungdomsårgangene vokser  

 og  

 der samtidig kommer mange flere ældre.
 Alt andet lige vil flere børn og en højere gennemsnitsalder  

 blandt børn medføre en stigning i antallet af personskader blandt børn i  

 alderen 6-16 år i perioden frem til år 2009.
 Med beslutningsforslaget pålægger Folketinget derfor  

 regeringen hurtigst muligt at iværksætte de fornødne initiativer til at  

 sikre,  

 at der gennemføres trafiksikkerhedsplaner i alle kommuner, at der som led i  

 den  

 lokale trafikplanlægning indføres en 30 km/t hastighedsgrænse på vejene  

 omkring  

 daginstitutioner, skoler, plejehjem og ældreboliger, samt at der sættes øget  

 fokus på sikker færdsel i trafikken for børn og ældre.
Bemærkninger til forslagets enkelte bestemmelser 1. Trafiksikkerhedsplaner i alle kommuner Forslaget stiller krav om, at alle kommuner pr. 1. juni  

 2005 har gennemført trafiksikkerhedsplaner for at styrke færdselssikkerheden  

 for de mest udsatte i den lokale trafik.
 Trafiksikkerhedsplanerne skal kortlægge, hvor i kommunerne  

 der er problemer med færdselssikkerheden, samt hvilke initiativer der kan  

 højne  

 sikkerheden for de mest udsatte i trafikken.
Samtidig har udarbejdelsen af handlingsplaner den fordel,  

 at de kan igangsætte en lokal debat om trafikforholdene i kommunerne.
Derved  

 bidrager de til at højne bevidstheden blandt alle trafikanter om  

 færdselssikkerheden for kommunernes borgere.
Lokale trafiksikkerhedsplaner er siden 1995 blevet  

 udarbejdet af 166 kommuner i Danmark, og 46 kommuner har udarbejdet andre  

 slags  

 planer, hvori der også er indeholdt retningslinjer for den lokale  

 færdselssikkerhed. 63 kommuner mangler dog stadig at udarbejde lokale  

 handlingsplaner for færdselssikkerheden i kommunen.
Det svarer til 20 pct. af  

 de danske kommuner.
Kommunerne, der har gennemført lokale  

 trafiksikkerhedsplaner, har gode erfaringer med resultaterne.
Omkring  

 halvdelen  

 af forbedringerne af børns trafiksikkerhed i årene 1995-2000 kan således  

 tilskrives udarbejdelsen af kommunale trafiksikkerhedsplaner.
Det anslår  

 Danmarks TransportForskning i en rapport fra 2002.
Evalueringen af 42 kommunale trafiksikkerhedsplaner fra  

 2001 dokumenterer ligeledes, at der er væsentlige politiske gevinster at  

 hente  

 ved indførelsen af lokale trafikplaner.
I mange kommuner meldes der om en  

 øget  

 politisk interesse for lokale trafiksikkerhedsproblemer som følge af  

 planlægningsprocessen og den lokale debat.
Mange kommuner fremhæver samtidig  

 en  

 øget borgerinddragelse i færdselssikkerhedsspørgsmål som følge af  

 udarbejdelsen  

 af de lokale trafiksikkerhedsplaner.
Der er fortsat store forskelle i færdselssikkerheden lokalt  

 i Danmark.
I nogle kommuner er risikoen for at komme til skade i trafikken  

 markant højere end i andre.
Mange tyndtbefolkede kommuner har 24 dræbte og  

 tilskadekomne pr. 10.000 indbyggere, mens der i de største kommuner ofte er  

 færre end 19 dræbte og trafikskadede pr. 10.000 indbyggere.
De lokale forskelle i Danmark nødvendiggør lokalt kendskab  

 til færdselsforholdene.
Handlingsplaner i de enkelte kommuner er derfor et  

 væsentligt skridt i retning mod større færdselssikkerhed for de mest udsatte  

 trafikanter.
2. 30 km/t hastighedsgrænse på vejene omkring  

 daginstitutioner, skoler, plejehjem og ældreboliger I forlængelse af kravet om lokale trafiksikkerhedsplaner i  

 alle kommuner pålægger Folketinget regeringen at indføre en  

 hastighedsbegrænsning på 30 km/t på vejene omkring daginstitutioner, skoler,  

 plejehjem og ældreboliger, hvor der er naturlig adgang til trafikken for børn  

 og ældre.
I nogle kommuner er der allerede gennemført 30 km/t grænser  

 ved skoler.
Forslaget vil gøre en sådan hastighedsbegrænsning obligatorisk  

 ved  

 alle daginstitutioner, skoler, plejehjem og ældreboliger i landet.
Det er et kendt problem, at flere og flere forældre kører  

 deres børn til skole i bil, fordi de frygter, at skolevejen er for usikker  

 til,  

 at børnene kan færdes til fods eller på cykel.
Resultatet er, at der kommer  

 flere biler på vejene ved skolerne, hvorefter vejene rent faktisk bliver  

 farligere  

 at færdes på.
Forslaget vil afhjælpe denne onde cirkel ved at højne trygheden  

 for forældrene og deres børn på skolevejen.
Fartbegrænsninger ved skoler vil i særdeleshed give børn en  

 større tryghedsfornemmelse på deres skolevej.
Kommuner, der har gennemført  

 skolevejsundersøgelser, erfarer samlet, at børn føler sig mest utrygge ved  

 bilernes høje hastigheder på deres vej til skole.
Hastighedsbegrænsninger er blandt de mest effektive  

 redskaber, når færdselssikkerheden skal styrkes.
Hastighedsgrænser er særlig  

 effektive i områder, hvor der er mange, der færdes i trafikken.
 Da man eksempelvis i 1985 nedsatte fartgrænsen fra 60 til  

 50 km/t i byområder, resulterede det i, at personskaderne faldt med 9 pct. og  

 dødsuheldene faldt med 16 pct.
 Hastighedsbegrænsninger ved veje, hvor skolebørn og ældre  

 færdes, vil nedbringe risikoen for trafikuheld betydeligt for disse grupper.  

 Det vil samtidig påvirke bilisternes bevidsthed om, at de færdes i særlig  

 farlige zoner, hvor der er mange udsatte trafikanter.
3. Øget fokus på sikker færdsel i trafikken for  

 børn og ældre I forlængelse af kravet om lokale trafiksikkerhedsplaner i  

 alle kommuner pålægger Folketinget regeringen at opfordre alle kommuner til  

 at  

 øge fokus på sikker færdsel i trafikken for børn og ældre.
 Kommunerne skal til dette formål kortlægge farlige  

 trafikale forhold for børn og ældre, og de skal komme med initiativer, der  

 kan  

 forbedre de lokale trafikforhold for de mest udsatte i trafikken.
I alle kommuner findes store veje og komplicerede  

 trafikkryds, som børn og ældre har svært ved at passere, fordi de bevæger sig  

 mindre hurtigt og sikkert i trafikken.
Mange børn og ældre må derfor dagligt  

 passere farlige veje og kryds på deres vej til skole og indkøbssteder.
En lokal kortlægning af farlige veje og trafikkryds er et  

 nødvendigt skridt mod en styrket færdselssikkerhed for børn og ældre.
Det  

 giver  

 kommunerne grundlag for at iværksætte virkemidler, der i konkret forstand  

 styrker sikkerheden og trygheden for de mest udsatte i trafikken.
Skriftlig fremsættelse Frode Sørensen  

  

  

 (S):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om en styrket færdselssikkerhed for de mest udsatte i  

 trafikken.
(Beslutningsforslag nr.
B 137).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
