Betænkning afgivet af Kommunaludvalget den 7. juni 2012 Betænkning over Forslag til folketingsbeslutning om at fastfryse grundskylden på 2012-niveau [af Lars Barfoed (KF), Brian Mikkelsen (KF), Benedikte Kiær (KF) og Mike Legarth (KF)] 1. Udvalgsarbejdet Beslutningsforslaget blev fremsat den 24. april 2012 og var til 1. behandling den 16. maj 2012. Beslutningsforslaget blev efter 1. behandling henvist til behandling i Kommunaludvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 2 spørgsmål til økonomi- og indenrigsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, DF, RV, SF og EL) indstiller beslutningsforslaget til forkastelse.
 Et mindretal i udvalget (LA og KF) indstiller beslutningsforslaget til vedtagelse.
Det Konservative Folkeparti indstiller forslaget til vedtagelse, idet en fastfrysning af grundskylden vil være med til at sikre fundamentet for en stabil udvikling på boligmarkedet.
Højere skatter og afgifter tvinger boligpriserne endnu længere ned og hæmmer omsætningen af boliger.
Et stabilt boligmarked er vigtigt, ikke alene for den enkelte families økonomi, men også for samfundsøkonomien, da et stabilt boligmarked med en god omsætning genererer arbejdspladser i mange forskellige brancher som f.eks. transport og håndværksydelser.
Et stabilt boligmarked understøtter et fleksibelt arbejdsmarked, hvor borgerne kan flytte, i takt med at de finder arbejde, som passer til deres kompetencer, personlige ønsker og situation i øvrigt.
Desuden mener KF, at danskerne er underlagt rigeligt med skatter og afgifter i forvejen, og at en fastfrysning af boligskatterne er en god måde, hvorpå man kan begrænse skattestigninger og give familierne øget økonomisk frihed.
En nominel fastfrysning af grundskylden vil i takt med inflationen betyde et mindre, realt fald i indtægterne i kommunerne.
Det er KFs opfattelse, at dette indtægtstab kan opvejes af stigende skatteindtægter som følge af samfundets generelle velstandsstigning og af mere effektive kommuner som følge af bedre ledelse, mindre sygefravær og en øget inddragelse af private leverandører i opgavevaretagelsen.
 Et andet mindretal i udvalget (V) vil stemme hverken for eller imod beslutningsforslaget.
Venstre finder, at formålet med forslaget er fornuftigt.
Venstre deler i høj grad forslagsstillernes bekymring over de voldsomme stigninger i ejendomsvurderingerne og de deraf følgende stigende ejendomsskatter.
Venstre har på baggrund af forslaget bedt ministeren om at uarbejde beregninger af, hvad forslaget samlet vil nedbringe boligbeskatningen med, samt hvor stort det økonomiske tab vil være i henholdsvis stat og kommuner.
Dette har ministeren dog ikke kunnet svare på.
På baggrund af det ukendte finansielle grundlag kan Venstre ikke stemme for forslaget, men undlader at stemme.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Simon Kollerup (S) Annette Lind (S) Jan Johansen (S) Kirsten Brosbøl (S) Lennart Damsbo-Andersen (S) Mette Reissmann (S) Rasmus Prehn (S) Liv Holm Andersen (RV) fmd.
Hans Vestager (RV) Nadeem Farooq (RV) Annette Vilhelmsen (SF) Lisbeth Bech Poulsen (SF) Lars Dohn (EL) Rosa Lund (EL) Stine Brix (EL) Erling Bonnesen (V) Michael Aastrup Jensen (V) Martin Geertsen (V) Jacob Jensen (V) Jan E.
Jørgensen (V) Sophie Løhde (V) Anni Matthiesen (V) Hans Christian Thoning (V) Morten Marinus (DF) Mikkel Dencker (DF) Karina Adsbøl (DF) Mette Hjermind Dencker (DF) Leif Mikkelsen (LA) Mike Legarth (KF) nfmd.
 Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
