 Spørgsmål om tarifmæssig  

 indplacering hjemvist til fornyet behandling i Finanstilsynet.
 Som advokat for Den Danske Forlæggerforening har  

 advokat Erik Mohr Mersing i skrivelse af 23. maj 1995 klaget over, at  

 Finanstilsynet ved skrivelse af 2. maj 1995 (j.nr. 6664-0128) har afvist  

 foreningens anmodning om at pålægge Erhvervssygdomspoolen at  

 omgøre poolens beslutning om indplacering af bogforlag i gruppen under  

 fremstillings- og industrivirksomheder med virkning fra udgangen af 1994.
Sagens forløb forud for indbringelsen for  

 Erhvervsankenævnet Ved skrivelse af 13. januar 1995 rettede advokat E.
Mohr  

 Mersing henvendelse til Erhvervssygdomspoolen.
I skrivelsen henviste advokat  

 Mersing til, at et antal bogforlag i den seneste tid havde modtaget  

 præmieopkrævninger til erhvervssygdomsforsikringer, der indeholdt  

 en præmieforhøjelse svarende til en 5-10-dobling af de hidtidige  

 præmier til poolen, idet de pågældende bogforlag var blevet  

 rubricerede som "grafiske virksomheder". Da bogforlagene var rene  

 kontorvirksomheder på linie med forsikringsselskaber, advokat- og  

 revisionsvirksomheder m.v., og ikke befattede sig med  

 fremstillingsvirksomhed, hverken af grafisk eller anden art, anmodede advokat  

 Mersing om, at fejlen måtte blive rettet, således at  

 bogforlagenes præmier som hidtil blev fastsat svarende til de  

 nævnte kontorvirksomheder.
 Som svar på henvendelsen meddelte  

 Erhvervssygdomspoolen den 2. februar 1995 bl.a.:
 "at grundlaget for præmiefastsættelsen fra og  

 med 1995 er Danmarks Statistiks branchekodefortegnelse (DB93), som Danmarks  

 Statistik indførte i 1993 som følge af en EF-forordning fra  

 1992. Arbejdsskadestyrelsen anvender samme fortegnelse.
DB93 indeholder ca. 800 forskellige branchekoder, hvoraf  

 "Udgivelse af bøger, brochurer m.v." - der er indplaceret under  

 hovedgruppen "Grafisk industri", der igen er placeret under hovedafdelingen  

 "Fremstillingsvirksomhed" - er en.
Det beror således ikke på en  

 misforståelse, at Deres klienter er indplaceret under den  

 pågældende branchekode.
Før 1995 anvendtes en anden branchekodefortegnelse,  

 der ligeledes var aftalt med Arbejdsskadestyrelsen.
Denne fortegnelse var  

 baseret på et FN-kodesystem (ISIC), hvor den nye som nævnt er  

 besluttet af EF.
Den hidtil anvendte fortegnelse indeholdt kun ca. 400  

 forskellige koder.
Det kan ikke undgås, at der sker ændringer i  

 præmierne, når man går fra et kodesystem til et andet.
For  

 Deres klienter er der efter det for os oplyste tale om en stigning fra 151  

 kr. pr. medarbejder/år til 602 kr., hvilket svarer til en stigning  

 på knapt 4 gange.
Hvis Deres klienters præmie er steget med 5-10  

 gange, som oplyst i Deres brev, må det bero på andre forhold,  

 f.eks. en forøgelse af antallet af medarbejdere.
Endelig kan vi oplyse, at Finanstilsynet er bekendt med  

 principperne for beregningen af forsikringspræmierne, herunder med  

 anvendelsen af branchekoderne for Danmarks Statistik." Ved skrivelse af 9. marts 1995 anmodede advokat Mersing  

 herefter Finanstilsynet om at sikre, at bogforlagene som hidtil blev  

 tariferet på linie med andre kontorvirksomheder.
Advokat Mersing  

 henviste bl.a. til, at det af Erhvervssygdomspoolens skrivelse af 2. februar  

 1995 fremgik, at den stedfundne præmieforhøjelse af  

 bogforlagenes erhvervssygdomsforsikringer ikke skyldtes en ændret  

 risikovurdering, men alene, at det anvendte kodesystem var blevet erstattet  

 af et nyt kodesystem, DB 93. Erhvervssygdomsforsikringsordningen - og dermed  

 lov om forsikring mod følger af arbejdsskade - forudsætter, at  

 virksomheder grupperes og tariferes ud fra en risikovurdering og hverken  

 lovens ordlyd eller forarbejder indeholder hjemmel til at behandle én  

 type kontorvirksomhed - in casu bogforlagene - helt anderledes end andre  

 ganske tilsvarende kontorvirksomheder.
 I den påklagede afgørelse af 2. maj 1995  

 meddelte Finanstilsynet - efter at have indhentet udtalelse fra  

 Erhvervssygdomspoolen - bl.a. følgende:
 "På baggrund af skrivelse fra Finanstilsynet af 3.  

 april 1995 bilagt skrivelsen fra Dem af 9. marts 1995 har bestyrelsen for  

 Erhvervssygdomspoolen i vedlagte skrivelse af 24. april 1995 anført,  

 at det beregningsprincip der er anvendt til præmieberegning for Den  

 danske Forlæggerforening, fuldt ud er i overensstemmelse med § 210 g,  

 stk. 1 i lov om forsikringsvirksomhed (lovbekendtgørelse nr. 963 af  

 29. november 1994). Efter lovbestemmelsen skal præmier være  

 fastsat således, at der udover, hvad der er nødvendigt til  

 dækning af selskabets forsikringsmæssige risici efter loven kun  

 opkræves, hvad der er nødvendigt til dækning af  

 omkostningerne ved en forsvarlig administration, konsolidering samt et  

 rimeligt udbytte.
I øvrigt skal Finanstilsynet bemærke, at man  

 er bekendt med Erhvervssygdomspoolens principper for beregning af  

 forsikringspræmier, jf. lov om forsikringsvirksomhed § 210 a, nr. 2.  

 Finanstilsynet er endvidere bekendt med, at inddelingen i henholdsvis  

 fagnummer og branchekoder foretages i Danmarks Statistik.
Hensigten med den  

 anvendte tarif er at skabe størst mulig sammenhæng mellem betalt  

 præmie og den risiko, virksomhedens arbejdsmiljø  

 repræsenterer, uden at tilsidesætte det forsikringsmæssige  

 element.
 Finanstilsynet skal endvidere anføre, at det,  

 på arbejdsskadeforsikringsområdet, ligger uden for  

 Finanstilsynets opgaver efter lov om forsikringsvirksomhed at godkende eller  

 føre kontrol med præmiestørrelse og præmieberegning  

 for det enkelte forsikringsforhold.
 Finanstilsynet anser på baggrund af  

 ovenstående sagen for afsluttet for sit vedkommende.
Det tilføjes, at tilsynets afgørelse inden 4  

 uger vil kunne indbringes for Erhvervsministeriets Erhvervsankenævn,  

 Kampmannsgade 1, 1780  København V, i henhold til § 247 a i lov om  

 forsikringsvirksomhed (lovbekendtgørelse nr. 963 af 29. november  

 1994." Behandlingen i  

 ErhvervsankenævnetErhvervsankenævnet I klageskrivelsen af 23. maj 1995 til  

 Erhvervsankenævnet har advokat Mersing bl.a. bemærket:
 "at Finanstilsynet tilsyneladende mener, at  

 Erhvervssygdomspoolen har foretaget en tilstrækkelig risikovurdering af  

 bogforlagene, og at der er taget højde herfor i Erhvervssygdomspoolens  

 beregningsprincipper mv. - det såkaldte tekniske grundlag, jvf. § 210  

 a, nr. 2, i lov om forsikringsvirksomhed.
 Endvidere fremgår det, at Finanstilsynet ikke anser  

 sig kompetent til at godkende eller føre kontrol med  

 præmiefastsættelsen for det enkelte forsikringsforhold.
 ...
 Nærværende sag drejer sig imidlertid ikke om  

 selve præmiefastsættelsen i "det enkelte forsikringsforhold", men  

 om den forsikringsmæssige placering af en hel erhvervsgren,  

 forlagsbranchen.
Bogforlagene er blevet grupperet som fremstillings- og  

 industrivirksomheder, selvom de hverken er eller kan sidestilles hermed.  

 Bogforlagene er rene kontorvirksomheder.
Som følge af den fejlagtige  

 placering af bogforlag bliver der generelt opkrævet  

 forsikringspræmier, der ikke står i forhold til den risiko, som  

 eksisterer for arbejdsmiljøet i bogforlag.
 Erhvervssygdomsforsikringsordningen - og dermed lov om  

 forsikring mod følger af arbejdsskade - forudsætter, at  

 virksomheder grupperes og tariferes ud fra en risikovurdering, og hverken  

 lovens ordlyd eller forarbejder indeholder hjemmel til at behandle én  

 type kontorvirksomhed - in casu bogforlagene - helt anderledes end andre,  

 ganske tilsvarende, kontorvirksomheder.
 At erhvervssygdomsforsikringsordningen forudsætter  

 en risikovurdering følger tillige af § 210 g, stk. 1, i lov om  

 forsikringsvirksomhed.
Finanstilsynet giver i sit brev af 2. maj 1995 ... da  

 også udtryk for, at der skal foretages en risikovurdering ved  

 tariferingen af erhvervsvirksomheder.
Erhvervssygdomspoolens anvendelse af  

 DB93 medfører imidlertid ikke, at der for bogforlag er foretaget en  

 risikovurdering.
 Finanstilsynet har i medfør af kap. 23A i lov om  

 forsikringsvirksomhed tilsynet med de forsikringsselskaber, der har  

 fået koncession til at tegne erhvervssygdomsforsikringer.  

 Finanstilsynet har ligeledes et tilsyn med Erhvervssygdomspoolen, hvilket  

 blandt andet skal ses i relation til Finanstilsynets bekendtgørelse om  

 en fællesordning (pool) til overtagelse af erhvervssygdomsrisici, nr.  

 99 af 4. marts 1993, udstedt i medfør af § 210 g, stk. 2, i lov om  

 forsikringsvirksomhed.
Finanstilsynets kompetence må således -  

 når der henses til §§ 210 a, nr. 2 og 210 g, stk. 1, i lov om  

 forsikringsvirksomhed - medføre en ret og en pligt for Finanstilsynet  

 til at sikre, at bogforlagsbranchen generelt tariferes i overensstemmelse med  

 sin risiko, det vil sige på linie med andre kontorvirksomheder." I en af Erhvervsankenævnet indhentet  

 redegørelse af 6. juli 1995 har Finanstilsynet bl.a.  

 bemærket:
"Vedrørende sagens retlige aspekter kan  

 Finanstilsynet fremføre følgende: Klagen vedrører  

 tilsynet med poolens forsikringspræmier.
I dette spørgsmål  

 er Den danske Forlæggerforening efter Finanstilsynets opfattelse ikke  

 part i sagen, hvorfor den ikke i medfør af § 247 a i lov om  

 forsikringsvirksomhed (lovbekendtgørelse nr. 963 af 29. november 1994  

 som ændret ved lov nr. 369 af 14. juni 1995) er berettiget til at  

 indbringe denne afgørelse for Erhvervsankenævnet.
 Finanstilsynets principale påstand i sagen er  

 derfor, at denne afvises.
 Subsidiært kan Finanstilsynet fremføre  

 følgende:
Erhvervssygdomspoolen er oprettet af Finanstilsynet i  

 henhold til lov om forsikringsvirksomhed § 210 g, stk. 2, med henblik  

 på at udligne udgifterne ved erstatning for følger af  

 erhvervssygdomme, jf.
Finanstilsynets bekendtgørelse nr. 219 af 27.  

 marts 1995 om en fællesordning (pool) til overtagelse af  

 erhvervssygdomsrisici.
Efter lov om forsikringsvirksomhed § 210 a, nr. 2, skal et  

 forsikringsselskab, der ansøger om koncession til at drive  

 arbejdsskadeforsikringsvirksomhed angive principperne for beregningen af  

 forsikringspræmierne til Finanstilsynet.
Finanstilsynet er bekendt med,  

 at bogforlag tariferes i overensstemmelse med Erhvervssygdomspoolens  

 principper for beregning af forsikringspræmierne.
Efter lov om forsikringsvirksomhed § 210 g, stk. 1, skal  

 præmierne være fastsat således, at der udover, hvad der er  

 nødvendigt til dækning af selskabets forsikringsmæssige  

 risici efter loven, kun opkræves, hvad der er nødvendigt til  

 dækning af omkostningerne ved en forsvarlig administration,  

 konsolidering samt et rimeligt udbytte, jf.
Finanstilsynets  

 bekendtgørelse nr. 834 af 11. december 1990 om et særligt  

 regnskab for forsikringer tegnet efter arbejdsskadeforsikringsloven.
Derimod findes der ikke i lov om forsikringsvirksomhed  

 nogen bestemmelser om, at skadesforsikringsselskabers præmieberegning  

 skal godkendes af Finanstilsynet eller af anden offentlig myndighed.
Det er  

 således Finanstilsynets opfattelse, at det på  

 arbejdsskadeforsikringsområdet ligger uden for tilsynets opgaver efter  

 lov om forsikringsvirksomhed, at godkende eller føre kontrol med  

 præmiestørrelse og præmieberegning for den enkelte  

 forsikring eller type af forsikring, jf. ankenævnets kendelse af 14.  

 januar 1992 (90-39.151).
Finanstilsynets subsidiære påstand i sagen er  

 derfor, at tilsynet ikke har hjemmel til at pålægge  

 Erhvervssygdomspoolen at ændre bogforlags præmier." I skrivelse af 22. august 1995 har advokat Mersing  

 bemærket bl.a.:
Vedr. partsproblemet "Finanstilsynet anfører principielt,at Den danske  

 Forlæggerforening ikke er part i sagen, hvorfor  

 Forlæggerforeningen skulle være uberettiget til at indbringe  

 nærværende sag for Erhvervsministeriets  

 Erhvervsankenævn.
Hertil skal jeg bemærke, at Finanstilsynet ikke  

 tidligere har gjort gældende, at Den danske Forlæggerforening  

 ikke var part i sagen.
Tværtimod fremgår det indirekte af  

 Finanstilsynets brev af 2. maj d.å., at Finanstilsynet har anset  

 Forlæggerforeningen for part i sagen.
 I henhold til § 3 i vedtægterne ... er Den danske  

 Forlæggerforenings opgave at varetage medlemmernes fælles  

 interesser, herunder i forholdet overfor offentlige myndigheder.
 ...
 Finanstilsynets tilsyn med Erhvervssygdomspoolen og de  

 koncessionerede forsikringsselskaber, herunder tilsynet med principperne for  

 beregningen af forsikringspræmierne - det tekniske grundlag, har  

 umiddelbar relevans for de danske forlag og herved tillige for Den danske  

 Forlæggerforening.
Som følge af ovennævnte må Den danske  

 Forlæggerforening anses som part i sagen." Vedr. hjemmelsspørgsmålet Finanstilsynet anfører subsidiært, at  

 Finanstilsynet "ikke har hjemmel til at pålægge  

 Erhvervssygdomspoolen at ændre bogforlags præmier".
 Som tidligere påpeget er formålet med sagens  

 indbringelse for Finanstilsynet og nu Erhvervsministeriets  

 Erhvervsankenævn ikke at formå Finanstilsynet til at foretage en  

 konkret beregning og ændring af præmien for bogforlag uden eget  

 trykkeri.
 Formålet er at få konstateret en uforenelighed  

 mellem de af Erhvervssygdomspoolen anvendte principper for gruppering og  

 tarifering af bogforlag og forudsætningerne for lov om forsikring mod  

 følger af arbejdsskade og lov om forsikringsvirksomhed, kap. 23A, idet  

 den nuværende praksis for gruppering og tarifering af bogforlag ikke er  

 sket ud fra en risikovurdering, hvilket forudsættes i de nævnte  

 love - og hvilken forudsætning Finanstilsynet må være  

 undergivet i sit virke overfor Erhvervssygdomspoolen og de koncessionerede  

 forsikringsselskaber.
 ...
Finanstilsynet skal føre tilsyn med såvel de  

 koncessionerede forsikringsselskaber og Erhvervssygdomspoolen.
Tilsynet  

 indebærer en pligt til at sikre, at principperne for beregning af  

 forsikringspræmier er i overensstemmelse med forudsætningen om  

 foretagelse af en risikovurdering, jvf. lov om forsikring mod følger  

 af arbejdsskade og lov om forsikringsvirksomhed, kap. 23A.
 Eftersom Erhvervssygdomspoolen - og dermed de  

 koncessionerede forsikringsselskaber - ikke for bogforlag uden eget trykkeri  

 har foretaget en reel risikovurdering, er Finanstilsynet forpligtet til at  

 søge dette forhold afklaret, idet forholdet vedrører de  

 overordnede principper for beregning af forsikringspræmier - det  

 tekniske grundlag.
 På baggrund af ovennævnte er det min  

 vurdering, at den foreliggende problemstilling ikke ligger uden for  

 Finanstilsynets kompetence.
 ...
 I skrivelse af 19. september 1994 har Finanstilsynet  

 hertil bemærket:
 "...
Det er Finanstilsynets opfattelse, at det enkelte  

 bogforlag ikke er part i forhold, der vedrører tilsynet med  

 Erhvervssygdomspoolens forsikringspræmier, jf. § 240 c, stk. 6 i lov om  

 forsikringsvirksomhed (lovbekendtgørelse nr. 963 af 29. november 1994  

 som ændret ved lov nr. 369 af 14. juni 1995) og, at Den danske  

 Forlæggerforening derfor heller ikke er part.
Når tilsynet i  

 skrivelse af 6. juli 1995 anfører, at foreningen ikke er part i sagen,  

 vedrører dette således ikke foreningens generelle mulighed for  

 at repræsentere bogforlagene.
..." I sit indlæg af 2. oktober 1995 har advokat Mersing  

 endeligt anført bl.a.:
 "...
 Finanstilsynet anfører, at Den danske  

 Forlæggerforening i medfør af § 240 c, stk. 6, i lov om  

 forsikringsvirksomhed ikke er part i forhold, der vedrører tilsynet  

 med Erhvervssygdomspoolens forsikringspræmier.
 Herom skal jeg bemærke, at bestemmelsen i § 240 c,  

 stk. 6, i lov om forsikringsvirksomhed ikke er udtryk for, at  

 erhvervsvirksomheder - hvis forsikringsforhold indirekte er afhængig af  

 Finanstilsynets tilsyn med koncessionerede forsikringsselskaber - generelt  

 ikke har mulighed for at indbringe sager for Finanstilsynet om dets  

 udøvelse af sine tilsynsbeføjelser.
Anvendelsesområdet for § 240 c, stk. 6, i lov om  

 forsikringsvirksomheder skal afgrænses i lyset af de bestemmelser, som  

 bestemmelsen er anført i tilknytning til.
Begrænsningen af  

 partsbegrebet i ? 240 c, stk. 6, i  

 lov om forsikringsvirksomhed har derfor alene betydning i forhold til de  

 bestemmelser, der giver Finanstilsynet mulighed for at indhente oplysninger  

 m.v. hos de forsikringsselskaber, som Finanstilsynet har tilsyn med.  

 Formålet med at begrænse partsbegrebet er således alene at  

 umuliggøre forhold som krav om aktindsigt.
 Hverken selve bestemmelsen i § 240 c, stk. 6, i lov om  

 forsikringsvirksomhed eller dens kontekst giver belæg for at fortolke  

 bestemmelsen udvidende til generelt at forhindre, at erhvervsvirksomheder,  

 hvis forsikringsmæssige forhold er afhængige af Finanstilsynets  

 udøvelse af tilsyn, kan indbringe sager for Finanstilsynet med henblik  

 på Finanstilsynets udøvelse af det tilsyn, som lovgivningen  

 forudsætter.
 En sådan udvidende fortolkning ville være  

 urimelig og må antages at være uforenelig med almindelige  

 forvaltningsretlige principper, idet en erhvervsvirksomhed, der er forpligtet  

 til at tegne en lovpligtig forsikring, i så fald ikke vil have mulighed  

 for at klage over forhold, der åbenbart er uforenelige med de  

 forudsætninger, som den lovpligtige forsikring er baseret på.
..." Ankenævnet udtaler:
Det spørgsmål, som klageren ønsker at  

 der tages stilling til, er, om Erhvervssygdomspoolen har fornødent  

 retligt grundlag (lovmæssigt grundlag) for at fastsætte  

 tariferingen i poolen for bogforlag, som alene er beskæftiget med  

 kontorvirksomhed på linie f.eks. med revisor- og advokatkontorer, til  

 tariffen i poolen for fremstillings- og industrivirksomheder alene som  

 følge af anvendelsen af et formelt kodesystem og uden, at der  

 foretages en risikovurdering.
Klageren har i kommenteret form henvist til, at  

 Erhvervssygdomsforsikringsordningen - og dermed lov om forsikring mod  

 følger af arbejdsskade - forudsætter, at virksomheder grupperes  

 og tariferes ud fra en risikovurdering, og hverken lovens ordlyd eller  

 forarbejder indeholder hjemmel til at behandle én type  

 kontorvirksomhed - in casu bogforlagene - helt anderledes end andre ganske  

 tilsvarende kontorvirksomheder.
Da Erhvervssygdomspoolen ikke er et forsikringsselskab,  

 men et særligt organ, der i overensstemmelse med en  

 bemyndigelsesbestemmelse til Finanstilsynet har særskilt lovgrundlag i  

 lov om forsikringsvirksomhed § 210 g, stk. 2, må det antages, at det  

 som følge heraf påhviler Finanstilsynet at påse, at  

 Erhvervssygdomspoolens forvaltning er lovmæssig.
Da det er dette  

 spørgsmål, som klageren har rejst, hjemvises sagen til fornyet  

 behandling i Finanstilsynet, hvormed bemærkes, at lov om  

 forsikringsvirksomhed § 240 c, stk. 6, ikke ses at være til hinder  

 herfor.
 .
