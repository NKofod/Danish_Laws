 Forbrugerombudsmanden gennemgik telefonselskabernes standardvilkår og  

 optog på den baggrund forhandling med telefonselskaberne og Forbrugerrådet.  

 Følgende vilkår blev gennemgået med henblik på at gøre disse i  

 overensstemmelse med markedsføringsloven: Bekendtgørelssform, overtagelse af  

 telefon, bygningsreparationer, erstatning for hændelig undergang af  

 telefonapparater, særinstallationer, adgangsforhold, abonnentsreduktion og  

 betaling.
 Vilkår for telefonabonnement.
På baggrund af en række henvendelser fra forbrugere vedrørende  

 telefonselskabernes markedsføring optog FO forhandling med KTAS, De  

 Samvirkende Telefonselskaber og JTAS om de af selskaberne fastsatte  

 abonnementsvilkår.
I forhandlingerne deltog også Forbrugerrådet.
De forskellige selskabers abonnementsvilkår er på væsentlige punkter ens,  

 og FO har derfor efter de indledende drøftelser forhandlet med KTAS om de  

 enkelte bestemmelsers forenelighed med markedsføringsloven.
De vilkår i KTAS'  

 almindelige bestemmelser, der har været genstand for forhandling, og  

 resultatet af forhandlingerne, er gengivet i et følgende.
1. Bekendtgørelsesform »Ethvert abonnement indgås i henhold til selskabets vilkår og takster  

 og er underkastet de ændringer heri, der måtte blive angivet i telefonbogen  

 eller bekendtgjort i Statstidende«.
KTAS oplyste under forhandlingerne, at ændringer efter fast praksis også  

 bekendtgøres ved annoncering i alle større aviser, samt at der endvidere i  

 forbindelse med udsendelse af telefonregninger gives en kort meddelelse om  

 ændringer.
Det er dog nødvendigt at angive een bekendtgørelsesform som det  

 retligt bindende, hvorfor man fortsat ønsker at lade bekendtgørelse i  

 Statstidende være afgørende.
På baggrund af det oplyste accepterede FO  

 formuleringen af vilkåret, men vil, såfremt der måtte opstå problemer for  

 abonnenterne på grund af ufyldestgørende information om ændringer i takster  

 og vilkår i tidsrummet mellem udgivelsen af to telefonbøger, optage nærmere  

 forhandling med selskabet herom.
 2. Overtagelse af telefon.
 Selskabets almindelige bestemmelser fastslår, at abonnementet er  

 personligt, dog med mulighed for overtagelse i overensstemmelse med følgende  

 bestemmelse:
 »Overtagelse af et abonnement kan normalt finde sted, men kun med  

 selskabets mellemkomst, uanset om telefonen flyttes til anden adresse eller  

 forbliver på den hidtidige .....
 Nærmere oplysninger om vilkårene for overtagelse fås ved henvendelse til  

 selskabets ekspeditionskontorer«.
FO udtalte, at bestemmelsen bør udformes således, at det oplyses, at der  

 udfærdiges særlige regler om betingelserne for at få overført et abonnement  

 fra en person til en anden.
Disse regler bør affattes på en sådan måde, at  

 det klart fremgår, hvilke betingelser en abonnent skal opfylde for at få  

 overført et abonnement.
 KTAS kunne tiltræde dette og udfærdigede pr. juli 1980 en folder, hvoraf  

 de nærmere regler for overtagelse af telefonabonnement fremgår.
 3. Bygningsreparationer.
 »Eventuelle bygningsreparationer efter opsætning, nedtagning eller  

 flytning af installationer er selskabet uvedkommende«.
KTAS oplyste, at bestemmelsen er indsat for at begrænse diskussioner om  

 småreparationer, der ikke kan undgås efter installation af telefoner.
I  

 praksis administrerer selskabet bestemmelsen således, at skader, der skyldes  

 fejl eller forsømmelse begået af selskabets medarbejdere, betales af  

 selskabet.
 Efter nærmere forhandling enedes FO og selskabet om følgende ordlyd:
 »Eventuelle bygningsreparationer, som f.eks. maling, pudsning og  

 tapetsering, der er en nødvendig følge af opsætning, nedtagning eller  

 flytning af installationer, er selskabet uvedkommende«.
 FO fandt, at den ændrede formulering, i modsætning til den tidligere  

 gældende bestemmelse, præciserer, at der ikke tilsigtes nogen begrænsning i  

 selskabets ansvar efter lovgivningens almindelige regler.
 4. Erstatning for hændelig undergang af telefonapparater m.v.
 »Abonnenten er forpligtet til at yde erstatning for bortkomst,  

 tyveri, samt enhver skade, der tilføjes installationerne (apparater,  

 ledninger m.v.). Forsikringssummen for telefonapparater, omstillingsanlæg og  

 specielle anlæg opgives af selskabets ekspeditionskontorer«.
Vilkåret stiller abonnenten ringere end efter almindeligt gældende regler,  

 idet KTAS efter disse må antages at bære risikoen for apparaternes hændelig  

 undergang eller beskadigelse.
Vilkåret har imidlertid efter det af KTAS  

 oplyste sigte på større institutioner og selskaber, hvorfra telefonapparater  

 ofte bortfjernes.
En ændring af vilkåret i overensstemmelse med lovgivningens  

 almindelige regler ville derfor betyde, at udgifter til erstatning af  

 bortfjernede apparater blev overvæltet på andre abonnementkatagorier.  

 Endvidere dækker almindeligt gældende husstansforsikringer efter det oplyste  

 tyveri og hændelig beskadigelse af telefonapparater m.v.
 På denne baggrund fandt FO ikke anledning til at foretage yderligere for  

 så vidt angår dette vilkår.
 5. Særinstallationer.
»Abonnenten må ikke foretage ændringer i telefonanlægget.
Der kan dog  

 tilsluttes specialinstallationer, som a) er godkendt for tilslutning til telefonnettet.
Sådanne installationer  

 skal være forsynet med et af de nedenfor viste godkendelsesskilte.
 b) tilsluttes via et af selskabet leveret tilslutningsrelæ eller  

 sikringsled.
 Forekommer der ulemper eller gener for selskabet ved anvendelsen af disse  

 specialinstallationer, vil de kunne forlanges fjernet, ligesom selskabets  

 udgifter i denne anledning vil blive opkrævet hos abonnenten«.
KTAS oplyste, at bestemmelsen om fjernelse af særinstallationer er i  

 overensstemmelse med de vilkår, der er fastsat i Statens Telefontilsyns  

 cirkulære nr. 27 af maj 1976. Bestemmelsen er begrundet i det forhold, at  

 teleadministrationerne ikke har mulighed for at føre løbende kontrol med  

 hvert enkelt stykke af de specielle særudstyr, som administrationerne  

 typegodkender til tilslutning til det offentlige telefonnet.  

 Teleadministrationerne må derfor forbeholde sig ret til at kræve sådant  

 udstyr fjernet fra telefonnettet, såfremt det bevirker forstyrrelser.  

 Teleadministrationerne har ikke hidtil været ude for udstyr, hvorpå der  

 fandtes fejl eller fejlfunktioner, som skulle have været konstateret, før der  

 blev meddelt typegodkendelse.
KTAS var imidlertid enig med FO i, at det kan  

 forekomme urimeligt, at selskabet, der har den største ekspertise, ved  

 fejlskøn i forbindelse med godkendelse af særinstallationer kan påføre  

 abonnenten udgifter til særinstallationernes fjernelse og tilkendegav, at  

 hvis et sådant tilfælde skulle forekomme i fremtiden, ville  

 teleadministrationerne ikke påligne de pågældende brugere af udstyret  

 udgifterne til dettes fjernelse.
 Herefter fandt FO ikke anledning til at foretage yderligere vedrørende  

 dette vilkår.
 6. Adgangsforhold.
 »Af hensyn til fejlretning og vedligeholdelse af telefonanlæggene  

 skal selskabets personale gives adgang til at efterse  

 telefoninstallationerne«.
 KTAS oplyste, at bestemmelsen praktiseres således, at selskabet ikke  

 omgående iværksætter lukning af telefonforbindelsen, når adgang ikke straks  

 indrømmes, men at man med abonnenten søger at få aftalt et passende tidspunkt  

 for eftersyn.
 På denne baggrund meddelte FO, at han ikke for tiden ville foretage  

 yderligere vedrørende dette abonnementsvilkårs udformning, men forbeholdt sig  

 at vende tilbage til spørgsmålet, såfremt klager fra abonnenter i fremtiden  

 måtte give anledning hertil.
 7. Abonnementsreduktion.
».........Selskabet er ikke forpligtet til at yde nogen reduktion i  

 abonnementsafgiften, selv om forbindelsen eventuelt måtte blive afbrudt i  

 kortere eller længere tid på grund af fejl eller force majeure.
Selskabet  

 søger at afhjælpe konstaterede fejl hurtigst muligt, dog i almindelighed kun  

 inden for den normale arbejdstid.
Såfremt en telefonforbindelse under normale  

 driftsforhold har været afbrudt mere end en uge på grund af kabelfejl, yder  

 selskabet efter anmodning en kulancemæssig reduktion af  

 abonnementsafgiften«.
FO udtalte, at abonnenterne må have ubetinget ret til forholdsmæssig  

 reduktion i abonnementsprisen ved afbrydelse i et længere tidsrum, da det om  

 løbende ydelser i almindelighed gælder, at modtagerens forpligtelse til at  

 betale suspenderes indtil videre, såfremt leverandøren ikke kan præstere sin  

 ydelse.
FO havde derimod ikke noget at indvende imod, at der ikke ydes  

 reduktion ved afbrydelser af under 8 dages varighed, idet forøgede  

 administrationsomkostninger som følge heraf ikke ville være i abonnenternes  

 gennemsnitlige interesse.
 KTAS foreslog herefter følgende formulering:
 »Såfremt en telefonforbindelse har været afbrudt i mere end en uge,  

 foretager selskabet efter anmodning en forholdsmæssig reduktion i  

 abonnementsafgiften, medmindre afbrydelsen skyldes forhold uden for  

 selskabets kontrol, såsom krig, borgerlige uroligheder, ildsvåde, strejker og  

 lockout'er, naturkatastrofer og lignende force majeure«.
 Denne formulering blev tiltrådt af FO.
 7. Betaling.
 KTAS tiltrådte en henstilling om at tilrettelægge udsendelsen af  

 telefonregninger således, at betalingsfristen altid kommer til at omfatte et  

 måndsskifte.
 (* 1) Offentliggjort i Forbrugerombudsmandens Årsberetning 1979-1980, side  

 25 ff.
