 Nævnet fandt ikke grundlag for at udtale kritik af det  

 påklagede udsagn, uanset at det fremstod således, at klager  

 personligt ikke ville rette sig efter menighedsrådets vedtagelse.
Nævnet fandt imidlertid, at det påklagede udsagn var  

 agtelsesforringende for klager og derfor burde have været forelagt ham  

 med henblik på en kommentar.
Ved ikke at forelægge udsagnet for  

 klager havde bladet handlet i strid med god presseskik, og nævnet  

 udtalte sin kritik.
Nævnet fandt ikke, at bladet herudover havde  

 handlet i strid med god presseskik.
 Nævnet fandt ikke, at klager havde krav på  

 genmæle.
Kendelse fra Pressenævnet i sag nr.  

 93/2001 Sognepræst [K] har klaget til Pressenævnet  

 over en artikel bragt i kirkebladet Sankt Johannes Sogns september/oktober-  

 nummer, idet han mener, at god presseskik er tilsidesat. [K] har endvidere  

 klaget over, at bladet har afvist at bringe et genmæle.
 Af den indklagede artikel med overskriften "Fra  

 menighedsrådets arbejdsopgaver" fremgik blandt andet:
 "  ..
Menighedsrådet har i april indskærpet den  

 mangeårigt gældende regel om parkeringsforholdene på  

 kirkepladsen.
Dette var blevet nødvendigt, da et stigende antal  

 mennesker døgnparkerede på pladsen til gene for brugere af  

 såvel kirken som Skt.
Johannes Gården.
I den forbindelse har  

 pastor [K] fået tilbudt en plads til døgnparkering på den  

 private parkeringsplads bag Skt.
Johannes Gården, som han af  

 principielle grunde nægter at gøre brug af.
Desværre har  

 menighedsrådets enstemmige beslutning om at præcisere, at det kun  

 er tilladt at parkere på pladsen med ærinde af kortere varighed  

 til kirke eller Skt.
Johannes Gård, medført helt urimelige og  

 urigtige angreb på beslutningen i pressen. [K] har efterfølgende  

 klaget over beslutningen til stiftsøvrigheden; Nørrebros provst  

 har anerkendt menighedsrådets ret til at fastholde beslutningen,  

 menighedsrådet har svaret stiftet, og der har været afholdt  

 møde med fg. biskop domprovst  Anders  Gadegaard uden at det har  

 været muligt at få pastor [K] til at rette sig efter rådets  

 vedtagelse.
Der ventes nu på afgørelse af klagen fra  

 stiftsøvrigheden.
Det er meget beklageligt, at denne bagatel er blevet  

 pustet op til et omfang, hvor den ikke hører hjemme.
." Klager anmodede den 28. august 2001 bladet om at bringe et  

 genmæle i forhold til udsagnene " at det ikke har været  

 muligt at få pastor [K] til at rette sig efter rådets  

 vedtagelse", og "I den forbindelse har pastor [K] fået  

 tilbudt en plads til døgnparkering på den private  

 parkeringsplads bag Skt.
Johannes Gården, som han af principielle  

 grunde nægter at gøre brug af".
 Den 14. oktober 2001 afviste bladet at bringe  

 genmælet.
Klageren har anført, at oplysningen i artiklen om,  

 at han skulle have nægtet at rette sig efter menighedsrådets  

 vedtagelse, er faktuel forkert, allerede fordi han aldrig har ejet en bil  

 eller haft et kørekort.
Af helt objektive grunde, som bladets  

 redaktør er fuldt ud bekendt med, er klager således  

 afskåret fra overhovedet at kunne forsynde sig imod  

 menighedsrådets vedtagelse, sådan som artiklen urigtigt  

 anfører.
Over for Pressenævnet har redaktøren da  

 også reelt bekræftet, at den faktuelt forkerte påstand er  

 bragt mod bedre vidende, idet han i brev af 24. september 2001  

 bemærker, at "når den (bilen) var indregistreret i hans  

 kones navn, og han ikke havde kørekort".
Klageren har i den forbindelse henvist til  

 beslutningsreferat af 17. maj 2001 fra møde i menighedsrådet,  

 hvori der udtrykkeligt tales om "den ydede service til [K]s familie om  

 parkeringsmulighed ". Menighedsrådet har således haft  

 klagers familie i tankerne.
Klager har endvidere henvist til  

 høringssvar af 18. juli 2001 til Biskoppen i Københavns Stift,  

 hvori det hedder: "Dette bør ses i lyset af, at  

 sognepræsten hverken har kørekort eller er ejer af en bil".  

 I øvrigt har klagers hustru på intet tidspunkt parkeret sin bil  

 på kirkepladsen i strid med gældende regler.
Hun har derfor  

 følt sig chikaneret over at blive truet med politianmeldelse,  

 når hun lejlighedsvis i lovligt ærinde og i overensstemmelse med  

 menighedsrådets regler har parkeret sin bil i forbindelse med sin  

 medvirken i gudstjenester og kirkeligt arbejde.
Klageren har endvidere anført, at baggrunden for  

 artiklens tema er en chikane- og mobningssag, der har verseret siden  

 begyndelsen af 2001, og som klager har indbragt for den kirkelige  

 tilsynsmyndighed.
Klager finder det krænkende at blive hængt ud  

 som lov- og regelbryder over for sine sognebørn med urette.
Det  

 pågældende nummer af kirkebladet er udkommet i 6500 eksemplarer  

 og postomdelt til samtlige husstande i Sankt Johannes Sogn, hvor klager har  

 fungeret som præst uafbrudt i 21 år.
Artiklens omtale af klager  

 som en person, der nægter "at rette sig efter rådets  

 vedtagelse" er skadelig for klagers omdømme og agtelse i  

 sognet.
Klageren har i tilknytning hertil anført, at han  

 ikke har fået forelagt artiklen forud for dens offentliggørelse.  

 Redaktøren har end ikke forsøgt at kontakte klager før  

 udgivelsen, hvorfor klager slet ikke var bekendt med, at bladet ville  

 fremkomme med de pågældende skadelige og faktuelt ukorrekte  

 oplysninger om hans person.
Når redaktøren har valgt at bringe  

 en artikel om en verserende konflikt mellem klager og menighedsrådet,  

 hvori der endnu ikke er truffet afgørelse, må man  

 anstændigvis kunne forvente, at begge konfliktens parter gives mulighed  

 for at komme til orde.
Dette er ikke sket.
Artiklen gengiver kun  

 meningsrådets opfattelse af sagen.
Dette har redaktøren  

 bekræftet over for nævnet i hans brev af 24. september 2001, idet  

 den pågældende artikel omtaler sagen "set med  

 menighedsrådets øjne". Redaktøren er medlem af  

 menighedsrådet og således selv part i den verserende konflikt,  

 hvor han sammen med menighedsrådet er i modsætningsforhold til  

 klager.
Derfor burde redaktøren have udvist en ganske særlig  

 omhu og kritik over for sin kilde, menighedsrådet, hvilket han  

 imidlertid har forsømt.
Klageren har samtidig anført, at artiklen tillige  

 er i strid med de vejledende regler for god presseskik for så vidt  

 angår det punkt, der omhandler skadevoldende hensigt.
Den verserende  

 klagesag er jo udtryk for en konflikt mellem klager og menighedsrådet.  

 Den skadevoldende hensigt fra redaktørens/udgiverens side  

 understøttes af, at de faktuelt forkerte oplysninger er bragt mod  

 bedre vidende.
Klager har i den forbindelse henvist til brev af 18. juli 2001  

 fra menighedsrådet til Biskoppen i Københavns Stift.
 Klageren har yderligere gjort gældende, at artiklen  

 sammenblander faktiske oplysninger med kommentarer og vurderende udsagn fra  

 redaktørens side, således at læseren ikke kan  

 afgøre, hvad der er kendsgerninger, og hvad der er synspunkter.
Klageren har desuden i relation til det af bladet  

 fremlagte referat fra et møde i Bispegården den 14. juli 2001  

 anført, at der er tale om et foreløbigt tekstudkast, som ikke  

 er godkendt, idet det er behæftet med fejl, misforståelser og  

 udeladelser.
Det af bladet fremhævede afsnit dækker ikke den  

 ordveksling, der fandt sted, idet klager gjorde opmærksom på, at  

 han havde rejst indsigelse imod gyldigheden af beslutningen om  

 parkeringsreglerne, hvilket selvsagt ikke indebærer klagers accept af,  

 at reglerne kan overtrædes, mens sagen verserer.
Klageren har yderligere anført, at det på  

 ingen måde berettiger redaktøren til at bringe faktuelt forkerte  

 og skadelige oplysninger om hans person i bladet, fordi   som anført  

 af bladet "diverse aviser" har omtalt konflikten, der verserer ved  

 Sankt Johannes Sogns menighedsråd; skriverier, der ifølge  

 redaktøren har været meget grove, grænsende til det  

 injurierende.
Dette gælder særligt, da klager ikke offentligt har  

 kommenteret sagen.
 Klageren har endelig anført, at navnet på den  

 ansvarshavende redaktør ikke er angivet i bladet, og klager har i den  

 forbindelse anmodet nævnet om at påtale og sanktionere den  

 overtrædelse af medieansvarsloven.
Særligt for så vidt angår  

 spørgsmålet om genmæle har klager anført, at det er  

 uacceptabelt, at der gik 7 uger, før redaktionen svarede klager.  

 Afslaget på genmæle var heller ikke ledsaget af korrekt  

 klagevejledning.
Som ovenfor begrundet og dokumenteret kan sigtelsen i  

 artiklen ikke være sand, da klager ikke er og ikke kan være part  

 i nogen som helst sag vedrørende bilparkering.
 Bladet har indledningsvis oplyst, at det ikke er bevidst,  

 at navnet på den ansvarshavende redaktør er udeladt, men alene  

 beror på en simpel opsætningsfejl, hvilket man beklager.
 Bladet har videre oplyst, at sagen handler om en  

 sognepræst, der mener, at han og hans familie har ret til at  

 overtræde de regler, der gælder for resten af beboerne i Sankt  

 Johannes Sogn, og som blev vedtaget på et  

 menighedsrådsmøde den 18. april 2001. Sagen blev af klager  

 indklaget til provsten, der bad rådet genoverveje dets beslutning.  

 Dette skete den 17. maj 2001, og der blev tildelt klager en parkeringsplads  

 et andet sted på kirkepladsen.
 Bladet har anført, at da klager både i ord og  

 handling   bilen bliver gentagne gange natparkeret på området,  

 hvor der er et natparkeringsforbud   har meddelt bladets redaktør og  

 menighedsrådet, at det vil han ikke bøje sig for, finder bladet  

 det svært at udlægge det på anden måde end, at det  

 ikke har været muligt at få klager til at rette sig efter  

 menighedsrådets vedtagelse.
Bladet har oplyst, at der er tale om et kirkeblad og ikke  

 et dagblad, og at den pågældende artikel er skrevet i den  

 ånd, at den skal opfattes som en leder, hvor sognet kort og sagligt  

 orienteres om menighedsrådets synspunkter vedrørende en sag, som  

 klagers ægtefælle og hendes familie og venner har udtalt sig om i  

 diverse aviser.
Da disse skriverier har været meget grove,  

 grænsende til det injurierende især i forhold til  

 menighedsrådsformanden, har bladet følt et behov for at  

 orientere sognet om realiteterne i sagen set med menighedsrådets  

 øjne.
Som svar på klagers bemærkning om, at det er  

 faktuelt forkert, at han skulle have nægtet at rette sig efter  

 rådets vedtagelse, har bladet anført, at klager som tidligere  

 nævnt både i ord og handling over for såvel bladets  

 redaktør som andre medlemmer af menighedsrådet har tilkendegivet  

 denne holdning.
Når klager pludselig er af den opfattelse, at det ikke  

 er hans bil, stemmer det ikke overens med hans egne udsagn.
Senest den 20.  

 august 2001 blev klager spurgt, hvorfor han mente, at det var hans bil,  

 når den var indregistreret i hans hustrus navn, og han ikke havde  

 kørekort.
Klager svarede: "Da vi er ét kød, er det  

 også min bil". I et utal af breve har han selv brugt udtryk som  

 "vores bil" og "familiebilen". Klager og dennes hustru  

 har endda udstyret bilens bagrude med en streamer, der siger "Her er  

 præstens bil - smil". På den baggrund mener bladet, at det  

 er forsvarligt at skrive, som det er gjort i artiklen.
Bladet har endelig anført, at det samlet er bladets  

 opfattelse, at den indklagede artikel ikke indeholder hverken krænkende  

 eller fejlagtige udsagn.
Klager og dennes hustru omtaler ved deres streamer  

 selv bilen som præstens, og dermed gør det præsten  

 ansvarlig for, at påbudet overtrædes.
Af referat fra møde  

 i Bispegården den 14. juli 2001 fremgår det i øvrigt, at  

 klager selv erkender at overtræde reglerne.
For så vidt angår spørgsmålet om  

 genmæle har bladet anført, at man ikke har været bekendt  

 med, at et afslag på genmæle skulle ledsages af en  

 klagevejledning, hvilket man beklager.
Da loven ikke angiver en konkret  

 tidsfrist for svar på genmæle   men alene taler om "hurtigst  

 muligt"   er det bladets opfattelse omstændighederne taget i  

 betragtning, at man har overholdt dette.
Uanset om klager har kørekort  

 eller ej, og uanset om klagers navn står på  

 registreringsattesten, er det bladets opfattelse, at artiklen gengiver  

 virkeligheden såvel ud fra klagers egne udsagn til bladets  

 redaktør samt menighedsråd som i kraft af den  

 pågældende streamer.
I sagens behandling har følgende  

 nævnsmedlemmer deltaget: Jørgen Nørgaard, Finn Rowold,  

 Kaare R.
Skou og Kirsten Dyregaard.
 Pressenævnet udtaler:
 Pressenævnet bemærker indledningsvis, at det  

 ligger udenfor nævnets kompetence at tage stilling til, om god  

 presseskik er tilsidesat i forbindelse med bladets manglende angivelse af,  

 hvem der er ansvarshavende redaktør.
Uanset at det påklagede udsagn fremstår  

 således, at klager personligt ikke har ville rette sig efter  

 menighedsrådets vedtagelse, finder nævnet ikke grundlag for at  

 udtale kritik af bladet.
Nævnet har i den forbindelse lagt vægt  

 på, at klager har klaget til Biskoppen over Københavns Stift  

 over menighedsrådets beslutning vedrørende parkeringsforhold, og  

 at klager har afvist en parkeringsplads til familiens bil andetsteds.
At  

 klager ikke selv har kørekort kan ikke føre til en ændret  

 vurdering.
Nævnet finder imidlertid, at det påklagede  

 udsagn er agtelsesforringende for klager og derfor burde have været  

 forelagt ham med henblik på en kommentar.
Ved ikke at forelægge  

 udsagnet for klager har bladet handlet i strid med god presseskik, og  

 nævnet udtaler sin kritik.
 Nævnet finder ikke, at bladet herudover har handlet  

 i strid med god presseskik.
 Det fremgår af medieansvarslovens § 36, stk. 1, at  

 anmodning om genmæle over for oplysninger af faktisk karakter, som er  

 egnet til at påføre nogen økonomisk eller anden skade af  

 betydning, og som er blevet bragt i et massemedie, skal tages til  

 følge, medmindre oplysningernes rigtighed er utvivlsom.
Nævnet finder, at udsagnet " uden at det har  

 været muligt at få pastor [K] til at rette sig efter rådets  

 vedtagelse" har en karakter, så der ikke kan gives genmæle  

 over for det.
For så vidt angår udsagnet "I den forbindelse  

 har pastor [K] fået tilbudt en plads til døgnparkering på  

 den private parkeringsplads bag Skt.
Johannes Gård, som han af  

 principielle grunde nægter at gøre brug af" finder  

 nævnet det godtgjort, at klager er blevet tilbudt en anden plads til  

 døgnparkering til familiens bil.
Klager har således heller ikke  

 på dette punkt krav på genmæle.
 Nævnet skal samtidig over for bladet  

 præcisere, at et medie har pligt til at besvare en anmodning om  

 genmæle, og at dette skal ske snarest muligt som beskrevet i  

 medieansvarslovens § 40, stk. 1. Da bladet har beklaget den manglende  

 klagevejledning, finder nævnet ikke grundlag for at foretage  

 yderligere.
 I medfør af medieansvarslovens § 49  

 pålægges det herefter den ansvarshavende redaktør af  

 kirkebladet Sankt Johannes Sogn at offentliggøre følgende:
 "Kendelse fra Pressenævnet:
I kirkebladet Sankt Johannes Sogns  

 september/oktober-nummer blev der bragt en omtale af en sag angående  

 parkeringsforholdene på kirkepladsen.
Sognepræst [K] har klaget  

 til Pressenævnet, idet han finder, at bladet har tilsidesat god  

 presseskik.
Pressenævnet finder, at udsagnet " uden at det  

 har været muligt at få pastor [K] til at rette sig efter  

 rådets vedtagelse" er agtelsesforringende for klager og derfor  

 burde have været forelagt ham med henblik på en kommentar.
Ved  

 ikke at forelægge udsagnet for klager har bladet handlet i strid med  

 god presseskik, og nævnet udtaler sin kritik.
København, den 6. februar 2002 Jørgen Nørgaard, Finn Rowold, Kaare R.  

 Skou og Kirsten Dyregaard." Afsagt den 6. februar 2002.
