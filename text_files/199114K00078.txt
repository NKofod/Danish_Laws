Nr BTL 78 Betænkning over Forslag til lov om kommuners og amtskommuners deltagelse i  

 erhvervsudviklingsaktiviteter   

 Nr L 78 1991-92, 1. samling Afgivet af Erhvervsudvalget Afgivet: 19920506 Udvalget har behandlet lovforslaget i en række møder og har herunder stillet spørgsmål til industriministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Arbejderbevægelsens Erhvervsråd, Arkitekt-Ingeniør Rådet, Dansk Arbejdsgiverforening, Foreningen af Rådgivende Ingeniører, Handelskammeret, Industrirådet, Kommuneforeningen i Roskilde amt, Kommuneforeningen i Storstrøms amt, Kommuneforeningen i Vestsjællands amt, Kommunernes Landsforening, Ringkjøbing Amtskommune, Roskilde Amt, Storstrøms Amt, Vestsjællands Amt og Århus Amt.
 Der er af et flertal og et mindretal stillet ændringsforslag, hvorom  

 henvises til de ledsagende bemærkninger.
 Herefter indstiller et mindretal (Socialdemokratiets og Det  

 Radikale Venstres medlemmer af udvalget) lovforslaget til vedtagelse  

 med de under nr. 1 og 2 stillede ændringsforslag.
Et flertal inden for mindretallet (Socialdemokratiets medlemmer af  

 udvalget) finder, at det er et stort aktiv, at der nu lovgives om kommunernes  

 deltagelse i erhvervsudviklingsaktiviteter.
Sammen med vedtagelsen af det  

 samtidig behandlede forslag til lov om kommuners og amtskommuners samarbejde  

 med aktieselskaber m.v. (RV) (L 85) er der åbnet nye muligheder for  

 udnyttelse af kommunal viden og udvikling heraf.
Vinderen er  

 erhvervsudviklingen og beskæftigelsen, og taberen er den ideologiske modstand  

 mod at opbløde grænserne mellem den private og den offentlige sektor.  

 Sektorerne er hinandens forudsætninger, ikke hinandens modsætninger.
 Socialdemokratiet havde gerne set, at den regionale erhvervsudvikling blev  

 styrket ved afsættelse af en statspulje til regional erhvervsudvikling som  

 foreslået i det af Socialdemokratiet den 31. oktober 1991 fremsatte forslag  

 til folketingsbeslutning om en aktiv regional erhvervspolitik (B 13). Det er  

 Socialdemokratiets opfattelse, at en sådan statspulje ville fremme en  

 overordnet politik, der tager hensyn til arbejdsløshedsniveau, skattegrundlag  

 m.v.
 Et andet mindretal (Venstres, Det Konservative Folkepartis og  

 Kristeligt Folkepartis medlemmer af udvalget) indstiller lovforslaget til  

vedtagelse uændret .
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de under nr. 1-3  

 stillede ændringsforslag.
Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Lovforslaget er med til at få den såkaldte kommunalfuldmagt opblødt, hvorved  

 kommunerne får adgang til i større omfang end i dag at indgå i halv- og  

 heloffentlig produktions- og servicevirksomhed.
Der kan ikke advares nok mod  

 en udvidelse af kommuners deltagelse i privat virksomhed.
Allerede under de  

 nugældende regler har kommuner i en lang række tilfælde bevist, at de ikke  

 magter at drive privat virksomhed.
Spørgsmålet er jo også: Hvad gør et  

 »tilfældigt« sammensat byråd til bedre erhvervsledere end  

 bestyrelsen i et privat firma? Hidtil har spørgsmålet om, hvilke projekter kommuner kan deltage i uden at  

 overtræde kommunalfuldmagten, været forelagt til afgørelse i  

 Indenrigsministeriet.
Den nuværende indenrigsminister Thor Pedersen (V) har  

 med forholdsvis hård hånd administreret kommunalfuldmagten.
Det skal  

 fortsætte.
Nærværende lovforslag er derimod et skridt i den forkerte retning.  

 Dette lovforslags største fejl er, at socialisterne gives medhold i, at  

 kommunerne overhovedet skal deltage i produktion.
Nok hedder det i  

 lovforslaget, at aktiviteterne ikke må påføre private virksomheder ubillig  

 konkurrence og ikke må give enkelte virksomheder en urimelig  

 fortrinsstilling.
Det lyder flot, men det farlige er, at der igen lægges op  

 til en successiv vurdering.
Halv- og helrøde flertal i kommuner vil således  

 kunne tillade projekter ud fra deres subjektive vurdering.
Kommunernes Landsforening har bl.a. ved en konference den 6. og 7. oktober  

 1991 gjort det helt klart, hvad de ønsker.
Kommunerne vil gerne have mulighed  

 for at deltage i flere projekter end i dag.
Kommunerne anvender formuleringer  

 som systemeksport, rådgivning og andre »bløde« områder.
Det er  

 ganske bevidst, eftersom de fleste ikke umiddelbart betragter f.eks.  

 lobbyvirksomhed i EF som egentlig produktion.
Imidlertid er den type arbejde  

 også noget, private i dag varetager.
Når kommuner stiller rådgivning gratis  

 til rådighed, er der derfor tale om aldeles urimelig konkurrence over for  

 finansielle rådgivere m.v.
Kommunernes Landsforening har i publikationen »Kommunal  

 erhvervspolitik, 1991« spurgt landets borgmestre, hvilke områder de  

 finder vigtige at medtage i erhvervsfremmearbejdet. 74 pct. vil støtte  

 eksisterende virksomheder. 71 pct. mener, at arealplanlægning er vigtig. 69  

 pct. mener, at den kommunale service skal være bedre. 61 pct. vil gøre  

 sagsbehandlingen bedre.
Kun 22 pct. mener, at billigere erhvervsarealer,  

 lavere takster og afgifter vil kunne gavne erhvervsudviklingen.
Der er med  

 andre ord en afgrundsdyb kløft mellem de midler, som landets borgmestre vil  

 anvende, og de løsninger, erhvervslivet har brug for.
Bladet Dansk Industri fra 15. april 1991 skrev: »Industrirådet  

 advarer mod at ændre kommunalfuldmagten.
Tarco Energi A/S tabte 38 mio. kr. i  

 1988 og 5 mio. kr. i 1989. Tabene blev begge år dækket ved tilførsel af  

 kapital fra moderselskabet, det kommunalt ejede Tarco A/S.
Det henter hvert  

 år ny kapital hos kommunerne ved at konvertere udbytte til aktiekapital.
Det  

 er principielt forkert, at kommunalt ejede virksomheder engagerer sig i  

 forretningsmæssig produktion i konkurrence med private.« Bladet Dansk Industri fra 23. september 1991 skrev: »Kommuner skal  

 holde sig i skindet.
Industrirådet advarer kraftigt imod, at der gives adgang  

 for det offentlige til at tage kommercielle risici i forbindelse med  

 erhvervsprojekter.
Det gælder også de tanker, der har været om adgang til at  

 indskyde kapital i såkaldte udviklingsselskaber, der skal kunne deltage i  

 finansieringen af nye selskaber.
Vi ser en klar risiko for, at en række  

 private virksomheder, som arbejder med erhvervsservice, f.eks.  

 konsulentfirmaer, kan blive udsat for ubillig konkurrence fra skattebetalt  

 service.« En af de store fejl ved de halv- og helkommunale selskaber er, at det  

 bliver politikere og bureaukrater, som skal træffe beslutningerne frem for  

 driftige private erhvervsfolk.
Det er for embedsmænd således, at tab ikke  

 berører deres egen indkomst, det er jo skatteyderne som må dække tabene,  

 hvorimod en virksomhedsejer selv må betale alle tab og fejl.
Århus Stiftstidende beskriver den 14. maj 1991 et projekt, hvor kommunen  

 giver en person 200.000 kr. til at udvikle et særligt bord.
Det viser sig  

 imidlertid, at opfindelsen allerede er gjort.
På markedet har der i 6-7 år  

 været et sådant produkt.
Det vidste de kommunale embedsmænd bare ikke! Nu har  

 kommunen imidlertid placeret penge i projektet og vil derfor købe disse borde  

 fra sin »egen« produktion.
Det private alternativ får derved en  

 aldeles urimelig konkurrence.
Århus Stiftstidende beskriver den 18. december 1990, hvordan kommunen har  

 lånt en møbelfabrik 7,2 mio. kr.
Fabrikken skulle beskæftige 40  

 bistandsklienter og lave møbelkomponenter.
Den kommunale embedsmand har nok  

 noteret sig, at det lokale erhvervsliv er imod den kommunale fabrik, men han  

 mener, at samarbejdsmulighederne med de private nok skal komme i gang!  

 Embedsmændene har nemlig kortlagt mulighederne.
Igen et eksempel på, at  

 erhvervsvirksomhed og -udvikling ikke planlægges, men skabes.
Inden for de seneste år har der været alt for mange eksempler på, hvordan  

 disse kommunale engagementer har medført store tab for skatteyderne.
I flæng  

 kan nævnes: Naturgas Syd, DanVand og Bibliotekscentralen.
Lunderskovs  

 borgmester Bent Bechmann (K) udtaler til bladet Dansk Industri, 8. april  

 1991: »Det (Naturgas Syd) er et skræmmende eksempel på, hvordan  

 udgifterne løber løbsk.
Og politikerne er meget dygtige til at skjule fejl.  

 Man vil ikke lukke en tabsgivende virksomhed.
Der vil altid være nogen, der  

 hævder, at der er tale om en god forretning.
Men en god forretning kan kun  

 defineres som en forretning, der giver overskud.
For den kommunale driftsform  

 egner sig ganske enkelt ikke til at drive den form for virksomhed.« Industrirådets Bent le Fevre udtaler i samme blad: »Det er i sidste  

 ende retten til at gå konkurs, der sikrer, at virksomhederne producerer de  

 varer, markedet vil betale for.
Man kan ikke forestille sig, at en kommune  

 eller amt går konkurs.
Derfor bør kommuner og amter ikke forsøge sig med alle  

 hånde fantasifulde forsøg på at drive forretning for skatteborgernes penge.  

 Derfor siger industrien nej tak til kommunale investeringer i det private  

 erhvervsliv.« Fremskridtspartiet er helt enig og indstiller med disse få, men velvalgte  

 ord, lovforslaget til forkastelse og kan ikke stemme for de stillede  

 ændringsforslag.
 Et femte mindretal (Centrum-Demokraternes medlem af udvalget) vil  

 redegøre for sin stilling til lovforslaget og ændringsforslagene ved 2.  

 behandling.
 ÆndringsforslagAf et flertal (S, SF og RV):
 Til § 2 1) I stk. 2 udgår ordene »som sigter mod  

 regional udvikling,».
 Til § 3 2) Stk. 5 udgår.
 Af et mindretal (SF):
 Til § 4 3) I stk. 1 ændres »kan samarbejde« til:  

 »skal samarbejde«.
Bemærkninger Til nr. 1 Som påpeget af Amtsrådsforeningen og Arbejderbevægelsens  

 Erhvervsråd kan der være behov for at medfinansiere andre EF-programmer end  

 regionalprogrammer.
Der kan f.eks. være tale om forskningsprogrammer i  

 forbindelse med udvikling af udstyr eller lignende byggende på kommunal  

 viden.
 Til nr. 2 Bestemmelsen i stk. 5 udgår for at gøre nærværende lovforslag  

 foreneligt med de foreslåede ændringer til det samtidig behandlede forslag  

 til lov om kommuners og amtskommuners samarbejde med aktieselskaber m.v (af  

 Lone Dybkjær (RV) m.fl.) (L 85), idet kommuner og amtskommuner efter  

 bestemmelsen i stk. 5 ikke økonomisk og ledelsesmæssigt må deltage i  

 selskabsdannelser af privatretlig karakter.
 Paragraffen opretholdes i øvrigt uændret, således at kommuner og  

 amtskommuner også kan eksportere viden, der er forarbejdet og videreudviklet,  

 uden det nødvendigvis skal ske i selskabsform, som der åbnes mulighed for ved  

 de foreslåede ændringer til det ovenfor nævnte lovforslag, L 85.
 Til nr. 3 Efter den foreslåede ændring får amtskommunerne en  

 initiativpligt til etablering af regionale erhvervsudviklingsprogrammer som  

 foreslået af Amtsrådsforeningen og Arbejderbevægelsens Erhvervsråd.
