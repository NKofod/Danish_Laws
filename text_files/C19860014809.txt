1. Ved lov nr. 147 af 19. marts 1986 er der som led i  

 skattereformen indført en skattefri børnefamilieydelse på 5.000 kr.  

 (reguleret) årligt for alle børn under 18. år.
Ydelsen opdeles i 4 rater og  

 udbetales kvartalsvis forud.
 I tilslutning til loven har Ministeriet for Skatter og Afgifter udsendt  

 bekendtgørelse af 17. december 1986 om udbetaling af børnefamilieydelse til  

 personer, der ikke er fuldt skattepligtige efter kildeskattelovens § 1, m.v.
 Administrationen af loven er henlagt dels til SKATTEMYNDIGHEDERNE  

 (Statsskattedirektoratet og amtsskatteinspektoraterne (i Københavns og  

 Frederiksberg kommuner skattedirektoraterne)), DELS TIL DE SOCIALE  

 MYNDIGHEDER (de kommunale sociale udvalg (i byer med godkendt  

 magistratsordning magistraterne) og amtsankenævnene (den sociale  

 ankestyrelse)).
 Sikringsstyrelsen (Socialministeriet) vejleder kommunerne om  

 børnefamilieydelsen på de områder, hvor reglerne om børnefamilieydelsen  

 svarer til reglerne i børnetilskudsloven.
 De i det følgende i parentes anførte paragrafhenvisninger er henvisninger  

 til de enkelte bestemmelser i lov om en børnefamilieydelse.
BETINGELSER 2. Retten til børnefamilieydelsen er knyttet til de  

 under punkt 3-7 angivne betingelser, (§ 2).
 Betingelserne skal være opfyldt ved begyndelsen af det første døgn i det  

 kvartal, udbetalingen vedrører, (§ 3).
 3. Barnet må ikke være fyldt 18 år, (§ 1, stk. 1).
 4. Den, der har forældremyndigheden over barnet, skal  

 være FULDT SKATTEPLIGTIG efter kildeskattelovens § 1, (§ 2, nr. 1).
Personer, der har bopæl her i landet, er fuldt skattepligtige.
Også  

 personer, der ikke har bopæl her i landet, kan i særlige tilfælde være fuldt  

 skattepligtige.
Om eventuelle tvivlsspørgsmål se pkt. 11 nedenfor.
 Har begge forældrene del i forældremyndigheden, er det tilstrækkeligt, at  

 den ene af forældrene er fuldt skattepligtig.
 Det er uden betydning, om den eller de pågældende er barnets biologiske  

 forældre, eller om forældremyndigheden er overført til dem efter  

 myndighedslovens regler herom.
 Personer, der har barnet i pleje med henblik på adoption, sidestilles med  

 indehavere af forældremyndigheden.
 Kravet om fuld skattepligt er fraveget ved EF-forordning nr. 1408/ 71 samt  

 ved overenskomster med andre stater, se nedenfor punkt 25.
 5. Barnet skal have HJEMSTED her i landet, (§ 2, nr.  

 2).
Dette begreb skal forstås på samme måde som i børnetilskudsloven.
Om den  

 nærmere fortolkning af begrebet »hjemsted« henvises til  

 Sikringsstyrelsens vejledning af december 1986 om børnetilskud og forskudsvis  

 udbetaling af børnebidrag, pkt. 3.
 Kravet om hjemsted i Danmark er fraveget ved EF-forordning nr. 1408/ 71 og  

 ved konventioner med andre stater, se nærmere punkt 25 nedenfor.
 Ordene »hjemsted her i landet« omfatter ikke Grønland og  

 Færøerne, (§ 15).
 6. Barnet må IKKE HAVE INDGÅET ÆGTESKAB, (§ 2, NR. 3).
 7. Barnet må IKKE være anbragt uden for hjemmet af det  

 offentlige eller i øvrigt være FORSØRGET AF OFFENTLIGE MIDLER, (§ 2, nr. 4).  

 Der henvises til den praksis, der følges med hensyn til børnetilskud, og som  

 er beskrevet i Sikringsstyrelsens vejledning af december 1986 om børnetilskud  

 og forskudsvis udbetaling af børnebidrag, pkt. 5.
BØRNEFAMILIEYDELSEN 8. Børnefamilieydelsen udgør i 1987 5.000 kr. på  

 helårsbasis.
Heraf kommer kun de 2.500 kr. til udbetaling, idet loven først  

 har virkning fra 1. juli 1987.
Ydelsen reguleres efter de regler, som er fastsat i § 20 i lov om  

 indkomstskat og formueskat for personer m.v. (personskatteloven), (§ 1, stk.  

 2). Efter personskattelovens § 20, stk. 1, skal der hvert år fastsættes et  

 reguleringstal ved lov.
Børnefamilieydelsen forhøjes eller nedsættes i årene  

 efter 1987 med samme procent, som den hvormed årets reguleringstal afviger  

 fra 100. Beløbet afrundes opad til nærmeste kronebeløb, der kan deles med  

 100.
I personskattelovens § 20, stk. 2, er der fastsat regler for, hvorledes  

 der skal forholdes, såfremt reguleringstallet for et år ikke er fastsat  

 senest den 1. juli i det forudgående år.
Disse regler gælder også for  

 regulering af børnefamilieydelsen.
Reguleringen foretages af  

 Statsskattedirektoratet.
UDBETALING AF YDELSEN 9. Udbetaling af ydelserne foretages af  

 Statsskattedirektoratet og sker kvartalsvis forud, (§ 6, stk. 1 og 2). De  

 nærmere regler for udbetalingen (begyndelsestidspunkt, ophørstidspunkt m.v.)  

 er i overensstemmelse med reglerne for udbetaling af børnetilskud, jfr.  

 Sikringsstyrelsens vejledning af december 1986 om børnetilskud og forskudsvis  

 udbetaling af børnebidrag.
Personer, der har ret til ydelsen i kraft af EF-forordning nr. 1408/ 71,  

 se nedenfor punkt 25, har ret til børnefamilieydelse fra den dag, de tager  

 bopæl her i landet.
I sådanne tilfælde udbetales børnefamilieydelse for det  

 antal dage, der ved tilflytningen er tilbage af et kvartal.
Ved fraflytningen  

 standses udbetalingen fra fraflytningsdatoen.
For personer, der tilflytter  

 fra Tyskland og Nederlandene, udbetales børnefamilieydelse dog først fra  

 begyndelsen af det kvartal, der følger efter tilflytningsdatoen.
Ved  

 fraflytning fortsættes udbetalingen tilsvarende til udgangen af det kvartal,  

 hvor fraflytningen sker.
Såfremt børnefamilieydelse ved flytning er udbetalt  

 i Danmark for et tidsrum, hvor betalingen påhviler en anden EF-stat, har  

 Danmark krav på refusion fra denne stat.
 10. Udbetaling sker normalt til moderen, (§ 4, stk.  

 1).
 Hvis kun faderen har forældremyndigheden over barnet, udbetales  

 børnefamilieydelsen til ham, (§ 4, stk. 2).
 Hvis forældremyndigheden tilkommer den ene af forældrene, men den anden af  

 forældrene godtgør, at barnet bor hos ham eller hende, kan  

 børnefamilieydelsen efter det sociale udvalgs bestemmelse udbetales til den,  

 som barnet bor hos, (§ 4, stk. 3).
 Hvis forældre, der har fælles forældremyndighed, ikke lever sammen,  

 udbetales børnefamilieydelsen til den af forældrene, der har barnet hos sig,  

 (§ 4, stk. 4, 1. punktum). Bor barnet ikke hos nogen af forældrene, udbetales  

 ydelsen til den af forældrene, barnet opholder sig mest hos.
 Opholder barnet sig lige meget hos begge forældrene, udbetales  

 børnefamilieydelsen til den af forældrene, på hvis adresse barnet er tilmeldt  

 folkeregistret, (§ 4, stk. 4, 2. punktum). Efter praksis er et barn normalt  

 tilmeldt folkeregistret hos en af forældrene, selv om barnet opholder sig på  

 skole eller lignende.
 Børnefamilieydelsen kan efter det sociale udvalgs bestemmelse udbetales  

 til den, der har taget et barn i privat familiepleje, jfr. bistandslovens §  

 65. Er barnet i pleje hos et ægtepar, udbetales børnefamilieydelsen til  

 plejemoderen, (§ 4, stk. 5). Reglen om udbetaling til plejeforældre kommer  

 ikke til anvendelse i tilfælde, hvor barnet er anbragt i plejehjemmet af det  

 offentlige, jfr. punkt 7 ovenfor.
 Om ansøgning se nedenfor punkt 11.
 Hvis det skønnes bedst for barnet, kan det sociale udvalg bestemme, at  

 børnefamilieydelsen skal udbetales til barnet selv, (§ 4, stk. 6). Dette kan  

 f.eks. være tilfældet, hvis et større barn bor for sig selv og helt eller  

 delvis forsørger sig selv.
Børnefamilieydelsen kan kun udbetales til de ovenfor nævnte.
Der gælder  

 således ikke - som for børnetilskuddet - en regel om, at ydelsen kan  

 udbetales til andre end de i loven udtrykkelig opregnede.
Ydelsen kan heller  

 ikke - modsat børnetilskuddet - udbetales for et kortere tidsrum end et  

 kvartal, jfr. om børnetilskuddet Sikringsstyrelsens vejledning af december  

 1986, pkt. 19 og 21.
 Skal børnefamilieydelsen efter bestemmelserne i EF-forordning nr. 1408/ 71  

 udbetales for et barn, som ikke bor her i landet, kan bopælsstedets  

 institution for administration af familieydelser forlange, at  

 børnefamilieydelsen udbetales til den, der faktisk forsørger barnet,  

 (forordningens art. 75). Dette kan ske, såfremt den person, som ydelsen  

 udbetales til, ikke anvender den til barnets underhold.
ADMINISTRATION 11. Ydelsen UDBETALES AF STATSSKATTEDIREKTORATET, (§  

 6).
 Udbetalingen foretages ved overførsel til konti i pengeinstitutter og  

 postgirokonti, postgiroanvisning eller ved check.
Mindst eön gang om året, og altid første gang en beløbsmodtager  

 findes berettiget, gives der beløbsmodtageren meddelelse om udbetalinger.  

 Meddelelsen indeholder foruden navn, adresse og personnummer på modtageren,  

 personnumre på de børn, udbetalingen vedrører.
På meddelelsen anføres  

 endvidere betingelserne for udbetaling, og at man forbeholder sig ret til at  

 genopkræve beløbet, såfremt de anførte betingelser ikke er opfyldt.
Loven er udformet således, at tvivlsspørgsmål om, hvorvidt betingelsen om  

 FULD SKATTEPLIGT er opfyldt, afgøres af amtsskatteinspektoratet  

 (skattedirektoratet i Københavns og Frederiksberg kommuner) på det sted, hvor  

 den pågældende person bor.
Disse afgørelser kan påklages til  

 Statsskattedirektoratet.
 Alle ANDRE TVIVLSSPØRGSMÅL, f.eks. spørgsmålet om, hvorvidt barnet har  

 hjemsted her i landet, hvorvidt der er ret til børnefamilieydelser efter  

 EF-forordningen eller overenskomster, eller hvem barnet bor hos, afgøres af  

 de kommunale sociale udvalg (magistraten i kommuner med godkendt  

 magistratsordning). Disse afgørelser kan påklages til amtsankenævnene (Den  

 Sociale Ankestyrelse).
 Kommunerne varetager i øvrigt administrationen af børnefamilieydelsen,  

 f.eks. ved indberetning til Statsskattedirektoratets børneydelsesregister,  

 ved manuelle udbetalinger og genopkrævning ved fejlagtige udbetalinger.
 Statsskattedirektoratet foretager udbetaling af ydelsen til barnets moder  

 på grundlag af de oplysninger, der kan tilvejebringes ved samarbejde med de  

 sociale myndigheder, folkeregister m.v., (§ 5, stk. 1, 1. punktum).
 Ønsker en anden end moderen at få beløbet udbetalt efter reglerne i lovens  

 § 4, stk. 2-6, må der første gang indgives ansøgning herom, (§ 5, stk. 1, 2.  

 punktum). Også moderen må indgive ansøgning, hvis hun ønsker ydelsen udbetalt  

 i tilfælde, hvor faderen har forældremyndigheden, men barnet mest bor hos  

 hende.
 Udbetaling til modtagere, der bor i udlandet, må ligeledes af praktiske  

 grunde ske på grundlag af en ansøgning.
Det er ikke altid muligt for Statsskattedirektoratet at skaffe sig  

 oplysning ved hjælp af centrale registre om, hvem der har forældremyndigheden  

 specielt i tilfælde af separation, skilsmisse, samlivsophævelse eller død.  

 Det er derfor indtil videre nødvendigt, at udbetaling til faderen også sker  

 på grundlag af en anmodning, selv om han har forældremyndigheden eller del i  

 den.
Faderen har imidlertid krav på at få ydelsen udbetalt, og ansøgningen  

 skal blot ses som en praktisk nødvendighed.
 12. Anmodning om udbetaling efter § 4, stk. 2-6, og i  

 tilfælde, hvor familien/ børnene er bosat i udlandet, skal rettes til det  

 SOCIALE UDVALG (i kommuner med en godkendt magistratsordning til magistraten)  

 i den kommune, hvori ANSØGEREN bor eller senest har boet, (§ 5, stk. 1, 2.  

 punktum, og bekendtgørelsens § 5). Udvalget (magistraten) afgør, om  

 ansøgningen skal imødekommes, og for hvilket kvartal ydelsen første gang skal  

 udbetales til ansøgeren, (§ 6, stk. 2).
Udbetaling bør som hovedregel første gang ske for det kvartal, der følger  

 efter det kvartal, hvori ansøgningen er indgivet.
Særlige omstændigheder kan  

 dog bevirke, at begyndelsestidspunktet bør fastsættes anderledes.
 Bor ansøgeren ikke i samme kommune som den, der hidtil har modtaget  

 ydelsen, bør udvalget (magistraten) træffe sin afgørelse efter samråd med  

 udvalget (magistraten) i den kommune, hvor den hidtidige modtager bor.
 Såfremt udvalget (magistraten) skønner det nødvendigt, skal der inden  

 afgørelsen gives den hidtidige modtager lejlighed til at udtale sig.
Beslutter udvalget (magistraten), at ansøgningen skal imødekommes, giver  

 udvalget (magistraten) ansøgeren, den hidtidige modtager,  

 amtsskatteinspektoratet (skattedirektoratet) på det sted, hvor ansøgeren bor,  

 og Statsskattedirektoratet underretning herom.
Afgørelsen meddeles med den  

 forudsætning, at den under punkt 4 nævnte betingelse om fuld skattepligt  

 eller betingelserne for at fravige kravet om fuld skattepligt  

 (bekendtgørelsen § 1) er opfyldt.
 Hvis der er tvivl om, hvorvidt den, der har forældremyndigheden, er fuldt  

 skattepligtig, forelægger udvalget (magistraten) spørgsmålet om skattepligten  

 for det pågældende amtsskatteinspektorat (skattedirektorat), jfr. punkt 15  

 nedenfor.
 13. Foreligger der allerede en afgørelse om, at  

 ydelsen skal udbetales efter § 4, stk. 2- 6, f.eks. til faderen, og ønsker en  

 anden, f.eks. moderen, at få ydelsen udbetalt, skal der indgives ansøgning  

 herom til det sociale udvalg (magistraten) i den kommune, hvori den hidtidige  

 MODTAGER bor, (§ 5, stk. 3).
 Den hidtidige modtager bør have lejlighed til at udtale sig i sagen, inden  

 afgørelsen træffes.
 Om underretning af ansøgeren, den hidtidige modtager,  

 amtsskatteinspektoratet (skattedirektoratet) og Statsskattedirektoratet og om  

 fremgangsmåden ved tvivl om skattepligtsbetingelsens opfyldelse gælder det  

 samme som anført under punkt 12.
 14. Bestemmer udvalget (magistraten), at en ansøgning  

 efter § 4, stk. 2-6, eller en ansøgning fra en familie, der bor i udlandet  

 eller har børn boende i udlandet, (jfr. punkt 12 og 13 ovenfor) ikke skal  

 imødekommes, giver udvalget (magistraten) ansøgeren og den eventuelle  

 hidtidige modtager underretning herom med oplysning om klageadgang.
 Afgørelsen kan påklages efter reglerne i børnetilskudsloven og efter de  

 regler, der er fastsat efter denne lov, (§ 5, stk. 2). Der henvises til  

 Sikringsstyrelsens vejledning af december 1986 om børnetilskud og forskudsvis  

 udbetaling af børnebidrag, pkt. 36.
 15. Er betingelsen i lovens § 2, nr. 1, om fuld  

 skattepligt efter amtsskatteinspektoratets (skattedirektoratets) opfattelse  

 ikke opfyldt, jfr. punkt 12 ovenfor, giver det sociale udvalg (magistraten)  

 ansøgeren underretning herom.
 Underretningen til ansøgeren forsynes med oplysning om klageadgang.
16. Klage over amtsskatteinspektoratets  

 (skattedirektoratets) afgørelse indgives til det sociale udvalg (magistraten)  

 inden 4 uger fra afgørelsens dato.
Det sociale udvalg (magistraten)  

 videresender klagen til amtsskatteinspektoratet (skattedirektoratet).
Amtsskatteinspektoratet videresender klagen til Statsskattedirektoratet  

 forsynet med en udtalelse.
Statsskattedirektoratet kan se bort fra  

 overskridelse af klagefristen, hvis der er særlig grund til det.
 Statsskattedirektoratet underretter klageren, det pågældende  

 amtsskatteinspektorat (skattedirektorat) samt det sociale udvalg (magistrat)  

 om sin afgørelse.
 Statsskattedirektoratets afgørelse kan ikke påklages til anden  

 administrativ myndighed.
 17. Fremkommer der efter Statsskattedirektoratets  

 opfattelse i forbindelse med udbetalingsproceduren tvivl om, hvorvidt  

 betingelserne er opfyldt, anmoder Statsskattedirektoratet det pågældende  

 amtsskatteinspektorat (skattedirektorat) henholdsvis det pågældende sociale  

 udvalg (magistrat) om at træffe afgørelse i sagen.
 Amtsskatteinspektoratet (skattedirektoratet) henholdvis udvalget  

 (magistraten) underretter Statsskattedirektoratet om sin afgørelse.
 18. Mener en person, at der foreligger ret til  

 børnefamilieydelsen i tilfælde, hvor Statsskattedirektoratet ikke har  

 udbetalt ydelsen, kan der indgives klage over den manglende udbetaling til  

 det sociale udvalg (magistraten) i den kommune, hvor klageren bor.
 Klagen behandles i overensstemmelse med de regler, der er opstillet under  

 punkt 12, 14, 15 og 16 for behandling af ansøgning om udbetaling efter lovens  

 § 4, stk. 2- 6.
 TILBAGEBETALING AF YDELSEN M.V.
 19. Den, der mod bedre vidende har modtaget  

 børnefamilieydelser, som den pågældende ikke er berettiget til, skal  

 tilbagebetale det beløb, der er modtaget med urette, (§ 7). Om eventuelt  

 strafansvar henvises til punkt 24.
20. Der kan ikke foretages modregning i krav på  

 børnefamilieydelsen for uberettiget modtagne børnefamilieydelser.
Dette er en  

 konsekvens af, at der i det hele taget ikke kan ske modregning for eventuelle  

 offentlige krav mod beløbsmodtageren, (§ 11, stk. 2).
 Kravet på ydelsen kan heller ikke gøres til genstand for retsforfølgning,  

 hverken af offentlige myndigheder eller af private, (§ 11, stk. 1).
 Den, der har krav på ydelsen, kan heller ikke selv overdrage dette krav,  

 (§ 11, stk. 1).
 Når der består et tilbagebetalingskrav for uretmæssigt modtaget  

 børnefamilieydelse, og der ikke tilbagebetales frivilligt, må beløbet  

 inddrives ved civilt søgsmål.
 SOCIALINDKOMST, BØRNETILSKUD M.V.
 21. Børnefamilieydelsen skal ikke medregnes ved  

 opgørelsen af den skattepligtige indkomst.
 Børnefamilieydelsen indgår derfor ikke i socialindkomsten.
 Udbetaling af børnefamilieydelsen får således ikke indflydelse på ydelser,  

 der udmåles på grundlag af socialindkomsten, f.eks. boligstøtte.
 I loven er det endvidere udtrykkeligt fastslået, at børnefamilieydelsen  

 ikke må indgå i beregningsgrundlaget ved udmåling af ydelser efter den  

 sociale lovgivning (f.eks. kontanthjælp) eller efter lovgivningen om  

 uddannelsesstøtte, (§ 10).
 22. Ydelsen udbetales ved siden af det ordinære  

 børnetilskud, det ekstra børnetilskud og det særlige børnetilskud, der alle  

 udbetales efter lov nr. 350 af 4. juni 1986 om børnetilskud og forskudsvis  

 udbetaling af børnebidrag.
Det almindelige børnetilskud og ungdomsydelsen, der blev udbetalt efter  

 den tidligere børnetilskudslov, bortfalder fra og med den 1. juli 1987, dog  

 gælder der en overgangsordning for ungdomsydelse.
Om disse ydelser efter  

 børnetilskudsloven henvises til Sikringsstyrelsens vejledning af december  

 1986 om børnetilskud og forskudsvis udbetaling af børnebidrag.
ANDRE BESTEMMELSER 23. Offentlige myndigheder skal afgive de oplysninger,  

 som er nødvendige for en sags afgørelse, (§ 8, stk. 1).
 24. Loven fastsætter bestemmelser om strafansvar.  

 Herefter kan der idømmes bøde eller hæfte i tilfælde, hvor der afgives  

 urigtige eller vildledende oplysninger til brug ved afgørelser efter loven,  

 (§ 8, stk. 2, nr. 1).
 Det samme gælder, såfremt der forties forhold af betydning for en sags  

 afgørelse, enten i forbindelse med en ansøgning, eller når der afkræves  

 oplysninger, (§ 8, stk. 2, nr. 2).
 Strafansvar kan således pådrages også af andre end ansøgeren.
 Er den strafpådragende handling samtidig en overtrædelse af borgerlig  

 straffelov, straffes der på grundlag af bestemmelserne i denne lov, såfremt  

 der er forskyldt strengere straf efter disse bestemmelser.
Sag rejses ved indgivelse af politianmeldelse mod den pågældende.
De  

 sociale udvalg (magistrater) og Statsskattedirektoratet er berettigede til at  

 indgive politianmeldelse.
EF-FORORDNING NR. 1408/ 71 25. EF-forordning nr. 1408/ 71 om anvendelse af de  

 sociale sikringsordninger på arbejdstagere, selvstændige erhvervsdrivende og  

 deres familiemedlemmer, der flytter inden for Fællesskabet, omfatter:  

 Danmark, Belgien, Forbundsrepublikken Tyskland, Grækenland, Spanien,  

 Frankrig, Irland, Italien, Luxembourg, Nederlandene, Portugal og  

 Storbritannien.
 Ved EF-forordningen fraviges børnefamilieydelseslovens regler om fuld  

 skattepligt og hjemsted.
 Loven indeholder derfor i § 13 en bemyndigelse for Ministeren for Skatter  

 og Afgifter til at fastsætte regler, hvorved der gøres undtagelse fra  

 reglerne i loven i det omfang, det er nødvendigt til opfyldelse af  

 internationale forpligtelser.
 Skatteog afgiftsministeren har fastsat sådanne regler i bekendtgørelse af  

 17. december 1986.
 En arbejdstager, der er statsborger i en EF-medlemsstat, og som er  

 beskæftiget i Danmark eller i øvrigt omfattet af dansk lovgivning, har efter  

 forordningen også ret til børnefamilieydelse fra Danmark til børn, der er  

 bosat i en anden medlemsstat.
Den samme ret har en arbejdsløs, der modtager arbejdsløshedsunderstøttelse  

 i Danmark.
Derimod giver forordningen ikke en selvstændig erhvervsdrivende  

 med virksomhed her i landet ret til at få børnefamilieydelse fra Danmark til  

 børn, som ikke bor her i landet.
 Følgende personer, der er bosat i et andet EF-land, kan uanset skattepligt  

 og reglerne om hjemsted efter reglerne i EF-forordning nr. 1408/ 71 have ret  

 til børnefamilieydelse fra Danmark:
I visse tilfælde skal der fra Danmark udbetales en supplerende ydelse (et  

 tillæg) til børn af pensionister eller afdøde arbejdstagere, selv om børnene  

 efter EF-regler modtager en tilsvarende ydelse fra en anden medlemsstat, og  

 selv om de ikke bor her i landet, jfr.
Sikringsstyrelsens vejledning af 26.  

 juni 1986 om fortolkning af visse bestemmelser om børnetilskud i  

 EF-forordning nr. 1408/ 71 (Den administrative Kommissions afgørelse nr.  

 129).
 Efter § 3 i bekendtgørelsen skal børnefamilieydelsen for personer med  

 bopæl her i landet, når de samtidig modtager børnetilskud eller  

 familieydelser for samme barn/ børn efter en anden medlemsstats lovgivning,  

 nedsættes med et beløb svarende til den anden stats ydelse.
Kommunens sociale udvalg må, når det bliver bekendt med, at en person  

 modtager børnetilskud eller familieydelser fra en anden stat, underrette  

 modtageren af børnefamilieydelsen om, at der skal gives oplysning om  

 størrelsen af de udenlandske ydelser.
Den danske børnefamilieydelse vil  

 herefter kun blive udbetalt med det beløb, hvormed den overstiger den  

 udenlandske ydelse til samme barn.
Ydes der foruden børnefamilieydelse  

 ordinært, ekstra eller særligt børnetilskud til et barn, sammenlægges disse  

 ydelser, forinden der sker fradrag af den udenlandske ydelse.
 Hvis der til et barn er udbetalt børnetilskud eller familieydelser fra en  

 anden EF-stat, uden at dette er fradraget i den danske børnefamilieydelse  

 eller de danske børnetilskud for samme barn, må det afgøres ud fra en konkret  

 vurdering, om det for meget udbetalte kan kræves tilbage, se herom også  

 ovenfor pkt. 19.
 Der henvises i øvrigt til Sikringsstyrelsens vejledning af december 1986,  

 pkt. 34.
KONVENTIONER OM SOCIAL SIKRING Danmark har indgået en række konventioner om social sikring med andre  

 lande, hvorved lovens regler om fuld skattepligt og hjemsted er fraveget.
Det  

 gælder i situationer, hvor personer under ophold i et andet konventionsland  

 efter regler i konventionen kan forblive omfattet af dansk lovgivning om  

 social sikring.
Personer, der opfylder betingelserne i lov om en børnefamilieydelse, kan  

 ikke få udbetalt ydelser, hvis de efter en konvention med et andet land er  

 omfattet af dette lands lovgivning om social sikring, jfr. § 4 i  

 bekendtgørelsen.
Der henvises til Sikringsstyrelsens vejledning af december  

 1986, punkt 35, hvor konventionerne er nævnt.
