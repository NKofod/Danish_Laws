Betænkning afgivet af Forsvarsudvalget  

 den 27. maj 1999 Betænkning over Forslag til folketingsbeslutning om maritim  

 håndhævelse af handelssanktioner over for Forbundsrepublikken  

 Jugoslavien og om et dansk maritimt bidrag til NATO s indsats på det  

 vestlige Balkan Udvalget har behandlet beslutningsforslaget i 2  

 møder og har herunder stillet spørgsmål til  

 udenrigsministeren og forsvarsministeren, som disse har besvaret skriftligt  

 og i samråd.
Nogle af udvalgets spørgsmål og ministrenes  

 svar herpå er optrykt som bilag til betænkningen.
Endvidere er  

 Lov- og Parlamentssekretariatets notat af 26. maj 1999 om ændring,  

 herunder berigtigelse, af formuleringer i bemærkninger til et lov-  

 eller beslutningsforslag, udenrigsministerens skrivelse af 26. maj 1999 om  

 berigtigelse af fejl i beslutningsforslagets bemærkninger samt artikel  

 fra Berlingske Tidende den 26. april 1999 optrykt som bilag til  

 betænkningen.
Udenrigsministeren har ønsket at tilføje, at  

 der har indsneget sig en fejlagtig henvisning i beslutningsforslagets  

 bemærkninger pkt.
II, nr. 7, side 3, spalte 2, hvor der henvises til  

 resolution 1240 af 15. maj 1999 fra FN s Sikkerhedsråd.
Den korrekte  

 henvisning er Sikkerhedsrådets resolution 1239 af 14. maj 1999.
 Herefter indstiller et flertal (Socialdemokratiets,  

 Venstres, Det Konservative Folkepartis, Centrum-Demokraternes, Det Radikale  

 Venstres og Kristeligt Folkepartis medlemmer af udvalget)  

 beslutningsforslaget til  vedtagelse uændret.
 Et mindretal (Socialistisk Folkepartis, Dansk  

 Folkepartis og Enhedslistens medlemmer af udvalget) indstiller  

 beslutningsforslaget til forkastelse.
 Et mindretal inden for mindretallet (Socialistisk  

 Folkepartis medlem af udvalget) ønsker at tilkendegive  

 følgende:
 Nu står vi igen med et forslag om optrapning af  

 konflikten på Balkan, den konflikt, hvor Milosovics nationalistiske  

 styre har hovedansvaret for uhyrlighederne, men hvor NATO s katastrofale  

 fejlvurderinger har bragt situationen til et punkt af ufattelig tragik.
Det startede med, at Danmark sendte 4 fly samt reserver af  

 sted.
Herefter flere fly og nu et dansk krigsskib samt en minelægger.  

 Af bemærkningerne til beslutningsforslaget, side 2, spalte 2, 3.  

 afsnit, fremgår det, at: »De maritime  

 elementer vil fremover kunne få tildelt nye opgaver, herunder eventuelt  

 opgaver til støtte for en implementeringsstyrke for en fredsplan for  

 Kosovo«.
Dette kan kun læses som et  

 oplæg til den landkrig, der efter mindretallets opfattelse vil  

 udløse et blodbad og skabe risiko for, at situationen bevæger  

 sig helt ud af kontrol i hele området.
De danske skibes opgave bliver at kontrollere, eventuelt  

 at standse eller overtage kontrollen med skibe, som mistænkes for at  

 transportere gods m.v., som er omfattet af FN s og EU s sanktioner imod  

 Forbundsrepublikken Jugoslavien, jf. beslutningsforslagets bemærkninger  

 side 2, spalte 1, 2. afsnit.
Disse bemærkninger efterlader det indtryk,  

 at FN har sanktioneret denne optrapning.
Det er at føre Folketinget og  

 en hel befolkning bag lyset.
Der er intet i den omtalte FN-resolution 1160,  

 der giver NATO ret til dette.
Derfor kan man godt være tilhænger,  

 men at anvende formuleringen, jf. beslutningsforslagets bemærkninger  

 side 2, spalte 1, 1. afsnit: » Dette forbud  

 føjer sig til de tidligere gennemførte sanktioner i  

 medfør af FN s sikkerhedsrådsresolution 1160 af 31. marts 1998,  

 der er vedtaget med henvisning til FN-pagtens kapitel VII« er endnu et eksempel på den »orwellske sprogbrug«, der  

 har udviklet sig i denne krig, som ikke må kaldes en krig.
Hvem skal de danske skibe standse? Skibe fra de lande, der  

 har tilsluttet sig NATO s inspektionsregime   dvs. fra NATO-landene og fra  

 NATO-ansøgerlandene   altså en slags selvjustits.
Derimod drejer  

 det sig ikke om skibe fra f.eks.
Rusland, hvilket er en klog beslutning.  

 Endelig kan skibene forsvare sig imod eventuelle angreb fra  

 Forbundsrepublikken Jugoslavien.
 Minelæggeren skal bruges til at samle de bomber op,  

 som NATO s fly har smidt i Adriaterhavet.
Et andet mindretal inden for mindretallet (Dansk  

 Folkepartis medlem af udvalget) kan ikke tilslutte sig forslaget, fordi  

 mindretallet finder det vigtigt, at man afhjælper den katastrofale  

 situation i Kosovo med fredelige  midler.
Vi får ikke fred og  

 hjælper ikke flygtningene i området ved hjælp af  

 bombninger.
Tværtimod.
 Det fortsatte engagement på det vestlige Balkan med  

 danske krigsstyrker, herunder nu også krigsskibe, medvirker blot til at  

 fortsætte død og ødelæggelse og bidrager ikke til  

 at opnå den fred, der er nødvendig for, at vi også kan  

 hjælpe de mennesker, der er i nød.
Det er nu fjerde gang på relativ kort tid, at  

 Folketinget tager stilling til danske styrkebidrag til krigen på det  

 vestlige Balkan.
Hver gang er den sikre konsekvens set fra Dansk Folkepartis  

 synspunkt, at vi eskalerer krigen, og det er ikke, hvad der er brug for.  

 Samtidig lægger indsatsen beslag på flere og flere  

 økonomiske og mandskabsmæssige ressourcer   til ingen verdens  

 nytte.
 Næste gang man kommer med ønske om flere  

 danske krigsstyrker, er det sikkert i tusindvis af danske soldater, som skal  

 deltage i en landkrig, der utvivlsomt vil betyde, at der kommer danske  

 soldater hjem i ligposer.
Mindretallet finder i øvrigt regeringens forslag om  

 at sende tre danske krigsskibe til det vestlige Balkan  meget  

 uigennemtænkt.
Hvis en sådan olieembargo skal have nogen  

 virkning, skal det selvfølgelig inkludere inspektion også for  

 eksempel af russiske skibe, der er blandt de største  

 eksportører af olie til Forbundsrepublikken Jugoslavien, men det vil  

 man ikke gøre, og derfor vil en sådan embargo være absolut  

 uden virkning.
Dermed vil der ske nøjagtig det samme som under  

 olieblokaden i forbindelse med Bosnienkrigen.
En olieblokade, som også  

 var virkningsløs.
Ruslands udenrigsminister, Igor Ivanov, har meddelt, at  

 Rusland under alle omstændigheder vil fortsætte eksporten af olie  

 til Forbundsrepublikken Jugoslavien, så længe der ikke foreligger  

 FN-sikkerhedsrådsbeslutninger, der forbyder dette.
Der henvises til den  

 som bilag 4 til betænkningen optrykte artikel »Oliesanktioner vil teste enhed« fra Berlingske Tidende den 26. april 1999.
 Regeringen har i forbindelse med udvalgsarbejdet efter  

 Dansk Folkepartis opfattelse ikke givet fyldestgørende oplysninger.  

 Alt for mange udvalgsspørgsmål er blevet staccatobesvaret uden  

 en ordentlig forklaring på, hvorfor regeringen ønsker  

 olieembargoen; vel vidende, at de fleste er enige om, at en sådan ikke  

 vil virke efter hensigten.
 Eksempelvis er besvarelserne af Forsvarsudvalgets  

 spørgsmål 8 og 32 uden angivelse af en årsag til, hvorfor  

 man ikke   hvis man virkelig ønskede at lægge  

 Forbundsrepublikken Jugoslavien under pres gennemførte olieembargoen  

 for lang tid siden og inden to måneders intensive bombardementer.
 Det samme gælder besvarelserne af  

 spørgsmål 6 og 31, hvor man ikke svarer på, hvilke lande  

 der er omfattet af embargoen, hvilke der deltager i inspektionsregimet, og  

 hvilke lande der indtil nu har tilkendegivet at ville deltage i aktionen.
 I besvarelserne af spørgsmål 17 og 33 svarer  

 regeringen ikke præcist på, hvad »væsentlige«  

 justeringer i det danske bidrag er, og derfor ikke på, i hvilke  

 tilfælde Det Udenrigspolitiske Nævn og Folketinget ikke vil blive  

 underrettet og spurgt til råds i forbindelse med ændringer i  

 styrken.
 Regeringen har heller ikke fyldestgørende besvaret  

 spørgsmål 15 og 35 og svaret på, hvilke andre  

 fartøjer der deltager i aktionen, herunder hvilke ubåde der  

 deltager, og hvad deres opgave er.
 Dette er utilfredsstillende for lovkvaliteten i  

 Folketingets arbejde, når man samtidig betænker den korte tid,  

 der har været for Folketinget til at behandle sagen.
 Dansk Folkeparti mener, at Danmark i forbindelse med  

 krigen på det vestlige Balkan fortsat bør sende  

 nødhjælp, hospitalsudstyr og oprette flygtningelandsbyer og  

 sende mobile flygtningelandsbyer, som kan hjælpe flygtningene i  

 nærområdet, men Danmark skal ikke ved hjælp af flere  

 krigsstyrker yderligere forlænge død og ødelæggelse  

 på det vestlige Balkan.
Et tredje mindretal inden for mindretallet (Enhedslistens  

 medlem af udvalget) skal henvise til beslutningsforslagets bemærkninger  

 side 3, spalte 1, pkt. 6, hvori det hedder, at »Et dansk maritimt bidrag  

 bør ses i sammenhæng med de øvrige danske bidrag i  

 forbindelse med NATO s indsats på det vestlige Balkan«.
Dermed har man  

 også begrundelsen for, hvorfor mindretallet ikke kan tilslutte sig  

 beslutningsforslaget.
For hvordan går det med NATO s såkaldte »indsats« på det  

 vestlige Balkan? Jo, aktionen har formået at forværre det  

 politiske klima i verden og især i forhold til Rusland og Kina.
 Aktionen har formået at sætte FN endnu mere ud  

 på et sidespor.
 Aktionen har formået at destabilisere hele  

 Balkanregionen.
 Derudover har aktionen formået at skabe massive  

 ødelæggelser i Serbien, dræbe tusindvis af civile og  

 ødelægge et par ambassader eller tre.
Så kunne man måske hævde, at det kunne  

 være acceptabelt, hvis målet med aktionen blev nået.
Man  

 kunne måske se det som en nødvendig omkostning, hvis  

 kosova-albanerne blev forsvaret imod etnisk fordrivelse.
Men hvordan er det så gået? Jo, fra at have 250.000 internt fordrevne, før NATO  

 s krig startede, så er der nu over 1 million eksternt fordrevne.
 Derudover har vi set massakrer, tortur og voldtægter  

 i et enormt omfang, uden at NATO har rørt en finger for at forhindre  

 dette.
Der er ikke én eneste mindre, som er blevet  

 massakreret, ikke én eneste mindre, som er blevet voldtaget, og ikke  

 én eneste mindre, som er blevet tortureret takket være NATO s  

 indsats.
Snarere tværtimod.
Situationen er gået fra slem til værre.  

 Efterhånden står vi med et resultat, som kun de mest  

 nationalistiske kræfter i Beograd har drømt om: Et Kosova uden  

 kosova-albanere.
Det er mildest talt ikke særlig godt.
 Dertil kommer, at alle de påstande, som nu  

 fremsættes, om, at NATO kæmper for at få kosova-albanerne  

 tilbage, ikke kommer til at holde.
 Ingen kan i dag stille sig op og sige, at kosova-albanerne  

 kommer tilbage i år eller næste år.  

 Ødelæggelserne er for omfattende.
Hvis vi kigger på selve forslaget om en olieblokade,  

 så er det lidt latterligt.
Den skal kun standse skibe fra lande, som  

 støtter blokaden.
Den skal ikke standse skibe fra de lande, som  

 ønsker at overtræde blokaden.
Men derudover må man stille  

 spørgsmålet: Hvad vil olieembargoen egentlig hjælpe? Det bør man kunne svare på, når man nu  

 vil sende et krigsskib af sted for at håndhæve en olieembargo.  

 Indtil videre har Folketinget ikke fået nogen argumenter for, at  

 embargoen vil hjælpe.
Hvis den virkelig ville hjælpe, hvad er  

 så argumentet for, at denne blokade ikke blev gennemført  

 tidligere eller i hvert fald i forbindelse med, at NATO gik i gang med at  

 bombe? Er det virkelig sådan, at disse paradegeneraler, som  

 fører denne krig, har siddet og diskuteret, hvordan man kunne bombe  

 olieanlæg, men glemt, at der samtidig blev sejlet olie ind? Er det virkelig niveauet for denne krig? Det lyder mildest  

 talt ikke betryggende.
Mindretallet ved godt, at regeringen ikke kan lide, at der  

 stilles den slags spørgsmål.
For så bliver vi beskyldt for  

 at være bagkloge, og bagklog er noget af det værste, man kan  

 være i forhold til denne konflikt.
Regeringen synes nemlig, at det er  

 bedre at fortsætte derudad med hovedet under armen.
Det vil også  

 ske med vedtagelse af dette beslutningsforslag.
Problemet er blot, hvem det  

 hjælper.
 Som sædvanlig, når Danmark går i krig,  

 er ministrenes svar på Forsvarsudvalgets spørgsmål af  

 ualmindelig ringe kvalitet, jf. svaret på spørgsmål 8 og  

 32.
Poul Andersen (S)  

Per Kaalund (S) Lotte Bundsgaard (S)
Anna-Marie Hansen (S)
Ingrid Rasmussen (S) nfmd.      

 Villy Søvndal (SF)
Arne Melchior (CD)
Jørgen Estrup (RV)
Søren Søndergaard (EL)
Svend Aage Jensby (V)   

 Karen Rønde (V) Erik Jacobsen (V)
Anders Mølgaard (V)
Hans Engell (KF) fmd.  

Helge Adam Møller (KF)   

 Peter Skaarup (DF) Jann Sjursen (KRF) Fremskridtspartiet havde ikke medlemmer i udvalget.
Bilag 1 Nogle af udvalgets spørgsmål til udenrigsministeren og  

 forsvarsministeren og disses svar herpå.
 Spørgsmål nr. 1:
Hvilke konsekvenser for civilbefolkningen forventes  

 olieembargoen af Forbundsrepublikken Jugoslavien at få, ikke mindst  

 hvis embargoen bliver effektiv og fortsætter hen over vinteren? Svar:
Olieembargoens effekter er allerede nu følelig for  

 den jugoslaviske civilbefolkning.
Såvel benzin som dieselolie er  

 rationeret.
Det er forventningen, at der vil kunne opnås en politisk  

 løsning inden vinterens komme.
 Spørgsmål nr. 5:
Hvad ligger der i bemærkningen side 2, sp. 2, afsnit  

 3: »De maritime elementer vil fremover kunne  

 få tildelt nye opgaver, herunder eventuelt opgaver til støtte  

 for en implementeringsstyrke for en fredsplan for Kosovo?« Svar:
NATO-indsatsen på det vestlige Balkan omfatter  

 maritime elementer, der overvåger og sikrer området samt  

 udfører opgaver til støtte for luftoperationer og til  

 støtte for den NATO-ledede multinationale styrke i Albanien.
Blandt  

 eventuelle nye opgaver, som de maritime elementer vil kunne få tildelt,  

 er opgaver til støtte for en implementeringsstyrke for en fredsplan  

 for Kosovo.
Såfremt der skulle ske en væsentlig ændring i  

 opgavernes karakter, vil regeringen rådføre sig med Det  

 Udenrigspolitiske Nævn herom, eller om nødvendigt på ny  

 forelægge sagen for Folketinget.
 Spørgsmål nr. 6:
Hvilke lande har tilmeldt sig inspektionsregimet? Svar:
NATO's inspektionsregime drøftes fortsat og er  

 således endnu ikke endeligt vedtaget.
Der forudses en frivillig  

 ordning, hvor det forventes, at flertallet af NATO-landene vil deltage.
I  

 løbet af torsdagen forventes større klarhed over, hvilke lande  

 der i lighed med Danmark vil deltage.
 Spørgsmål nr. 7:
Ligger der nogen sikkerhedsrådsresolutioner, der  

 legitimerer olieblokaden af Forbundsrepublikken Jugoslavien, og i givet fald  

 hvilke? Svar:
 EU's udenrigsministre besluttede den 25.-26. april 1999 at  

 udvide EU's sanktionsregime til også at omfatte en olieembargo med  

 henblik på at sikre et mere effektivt sanktionsregime.
 FN's sikkerhedsrådsresolution nr. 1160 af 31. marts  

 1998 pålægger i operative paragraf 8 alle medlemsstater at  

 forhindre, at der ved deres borgere eller fra deres territorier eller ved  

 benyttelse af fly eller fartøjer under deres flag, til FRY, herunder  

 Kosovo, finder forsyninger sted af våben (arms) og tilhørende  

 materialer af enhver art, såsom våben (weapons) og ammunition,  

 militære køretøjer og udstyr og reservedele hertil.
 Denne resolution er vedtaget med hjemmel i FN-pagtens  

 kapitel VII og er derfor bindende for alle FN's medlemsstater.
 Spørgsmål nr. 8:
Hvorfor iværksættes blokaden først nu  

 efter lang tids bombardementer af olieanlæg? Svar:
 På NATO-topmødet i Washington den 23.-25.  

 april 1999 var der enighed om at styrke sanktionerne over for FRY, herunder  

 særligt for så vidt angår olieprodukter.
 Spørgsmål nr. 10:
Ifølge Radioavisen onsdag den 26. maj 1999 skal der  

 mandag den 31. maj 1999 være møde i NATO-rådet med henblik  

 på at planlægge en indsættelse af landstyrker i Kosovo.
Kan  

 dette bekræftes, og i givet fald hvor mange soldater forventes at  

 deltage i dette, og hvor mange af disse er danske soldater.
Hvornår påtænker regeringen at  

 forelægge dette spørgsmål for Folketinget? Svar:
 I forbindelse med Rambouillet-forhandlingerne  

 tilbød NATO at stå for en implementeringsstyrke med mandat i en  

 resolution fra FN's Sikkerhedsråd med henvisning til FN-pagtens kapitel  

 VII til at sikre gennemførelsen af en fredsaftale.
Planerne for denne styrke er løbende blevet  

 opdateret af NATO s militære myndigheder.
I sin nuværende  

 udformning arbejder NATO med en udvidelse af denne implementeringsstyrke fra  

 ca. 26.000 til ca. 45.000 tropper.
Styrken forudses i en første fase  

 at få en central rolle med støtte til løsning af  

 humanitære og civilt orienterede opgaver.
 Mandag ventes NATO s militære myndigheder at holde  

 et møde for uformelt og uforpligtende at have en første  

 drøftelse af sammensætningen af de nye dele af denne styrke,  

 idet det bemærkes, at der allerede er stationeret en fortrop til  

 styrken, der for indeværende udgøres af ca. 14.000 tropper i  

 Makedonien.
 Der er ikke taget stilling til omfanget af et eventuelt  

 dansk bidrag, men regeringen har tilkendegivet vilje til at bidrage med  

 elementer til styrken, jf. bemærkningerne til beslutningsforslaget.
 Når det bliver aktuelt, vil regeringen  

 forelægge spørgsmålet for Folketinget.
 Spørgsmål nr. 11:
Vil en dansk deltagelse være under  

 forudsætning af, at der foreligger en beslutning i FN's  

 Sikkerhedsråd? Svar:
 I fortsættelse af besvarelse af  

 spørgsmål 10 henledes opmærksomheden på, at der  

 foregår bestræbelser i G8-sammenhæng på at få  

 udarbejdet en sikkerhedsrådsresolution, jf. bemærkningerne til  

 beslutningsforslaget.
 Spørgsmål nr. 12:
Hvor store olielagre er Forbundsrepublikken Jugoslavien  

 efter udenrigsministerens opfattelse i besiddelse af, og hvor lang tid  

 dækker det Forbundsrepublikken Jugoslaviens behov for olie? Svar:
Forbundsrepublikken Jugoslavien havde, før  

 Operation Allied Force blev indledt, oplagret betydelige mængder  

 raffineret olie.
Flere af disse olielagre er blevet ødelagt af NATO s  

 bombardementer.
Det er vurderingen, at tilbageværende olielagre  

 på nuværende tidspunkt kan dække få ugers forbrug af  

 olie.
 Spørgsmål nr. 15:
Skal der med NATO-flådestyrken også  

 medgå ubåde, og hvilke opgaver skal disse i givet fald  

 løse? Svar:
Der indgår ubåde i styrken.
Ubåde er  

 bl.a. velegnede til skjult overvågning.
 Spørgsmål nr. 17:
Vil regeringen garantere, at Folketinget, hvis der er  

 ønsker om afsendelse af andre danske enheder end de allerede afsendte  

 styrkebidrag fra flyvevåbnet, hæren og nu søværnet,  

  da (ved behandling i folketingssalen) spørges på ny? Svar:
 Såfremt det skulle vise sig hensigtsmæssigt at  

 justere det danske bidrag væsentligt, eller såfremt der skulle  

 ske en væsentlig ændring i opgavernes karakter, vil regeringen  

 rådføre sig med Det Udenrigspolitiske Nævn herom, eller om  

 nødvendigt på ny forelægge sagen for Folketinget.
 Spørgsmål nr. 31:
 Ad besvarelsen af spørgsmål 6.
Ministeren bedes oplyse, hvilke lande der p.t. har  

 tilkendegivet, at de ønsker at deltage i inspektionsregimet? Svar:
 Spørgsmålet vil blive besvaret i samråd  

 d.d.
 Spørgsmål nr. 32:
 Ad besvarelsen af spørgsmål 8.
Hvorfor har man ikke forud for bombardementerne af  

 olieanlæg indledt en blokade? Svar:
 Der henvises til besvarelsen af spørgsmål nr.  

 7.
 Spørgsmål nr. 33:
 Ad besvarelsen af spørgsmål 17.
 Ministeren bedes præcisere, hvad der forstås  

 ved ordene »hensigtsmæssigt« og »væsentligt«.
 Svar:
 Skulle der opstå behov for væsentlige  

 justeringer i det danske bidrag eller ske større ændringer i  

 styrkens opgaver på en måde, der kan berøre det danske  

 bidrag, vil regeringen efter en konkret vurdering i hvert enkelt  

 tilfælde rådføre sig med Det Udenrigspolitiske Nævn  

 herom eller, om nødvendigt, på ny forelægge sagen for  

 Folketinget.
Spørgsmål nr. 35 Ad besvarelsen af spørgsmål 15, jf. bilag  

 9.
Hvor mange ubåde indgår i styrken, og hvor  

 mange af disse ubåde vil skulle have funktioner svarende til de  

 ønsker, der tidligere var stillet i relation til det danske  

 ubådsbidrag? Svar:
 Som nævnt i mit svar på spørgsmål  

 nr. 15 er ubåde bl.a. velegnede til skjult overvågning.  

 Detaljerede oplysninger om ubådsoperationerne, herunder antallet af  

 ubåde, er fortrolige.
Bilag 2 Lov- og Parlamentssekretariatets notat af 26. maj 1999 om ændring,  

 herunder berigtigelse, af formulering i bemærkningerne til et lov-  

 eller beslutningsforslag.
Lov- og Parlamentssekretariatet Den 26. maj 1999 J.nr. 31 Notat Om ændring, herunder berigtigelse, af formuleringer i  

 bemærkningerne til et lov- eller beslutningsforslag.
 På baggrund af den konkret sag, hvor der i beslutningsforslag B 146  

 om maritim håndhævelse af handelssanktioner over for  

 Forbundsrepublikken Jugoslavien og om et dansk maritimt bidrag til NATO s  

 indsats på det vestlige Balkan på side 3 i bemærkningerne  

 til forslaget henvises til en forkert FN-resolution, vil der nedenfor blive  

 redegjort for, på hvilke måder der under behandlingen i  

 Folketinget   på grund af fejl eller ændrede opfattelser   kan  

 ske en ændring af oplysninger eller tilkendegivelser i  

 bemærkningerne til et fremsat forslag.
 Indledningsvis skal det bemærkes, at der ikke kan stilles  

 ændringsforslag om en anden formulering af bemærkningerne til et  

 forslag.
En ændring af oplysninger eller tilkendegivelser i  

 bemærkningerne til et fremsat forslag kan ske ved, at  

 forslagsstilleren/ministeren fra Tingets talerstol gør opmærksom  

 på, at der er tale om en fejlskrivning, eller at forudsætningerne  

 for tilkendegivelser i bemærkningerne er ændrede.
Denne  

 fremgangsmåde blev anvendt af udenrigsministeren under 1. behandlingen  

 af ovennævnte forslag.
Med det ordrette referat af forhandlingerne i  

 Folketingstidende vil der herved være sikret offentlig  

 tilgængelig dokumentation for ændringen/berigtigelsen.
 En anden mulighed vil være, at den  

 pågældende forslagsstiller/minister fremsender enten et brev til  

 udvalget, der kan optages som bilag til udvalgsbetænkningen, eller en  

 skriftlig udtalelse, som kan indgå som et betænkningsbidrag.  

 Herved vil der i udvalgsbetænkningen være sikret en tydelig  

 skriftlig dokumentation for ændringen/berigtigelsen.
Et udvalg kan også   med ministerens  

 indforståelse   i betænkningen oplyse, at ministeren i et  

 samråd over for udvalget har oplyst, at der er tale om en  

 fejlskrivning.
Også herved er der sikret dokumentation for  

 berigtigelsen i den offentligt tilgængelige  

 udvalgsbetænkning.
Bilag 3 Udenrigsministerens brev af 26. maj 1999 vedrørende en fejlagtig  

 henvisning i beslutningsforslagets bemærkninger.
UDENRIGSMINISTERIET Til Folketingets Forsvarsudvalg Folketinget Christiansborg 26. maj 1999 Bidrag til Forsvarsudvalgets betænkning over forslag til  

 folketingsbeslutning om maritim håndhævelse af handelssanktioner  

 over for Forbundsrepublikken Jugoslavien og om et dansk maritimt bidrag til  

 NATO s indsats på det vestlige Balkan.
Idet der har indsneget sig en fejlagtig henvisning i beslutningsforslagets  

 pkt.
II,7 side 3, anden spalte, linie 25, hvor der henvises til resolution  

 1240 af 15. maj 1999 fra FN s Sikkerhedsråd skal jeg anmode om, at  

 Forsvarsudvalget bliver gjort bekendt med, at den korrekte henvisning er  

 Sikkerhedsrådets resolution 1239 af 14. maj 1999.
Med venlig hilsen Niels Helveg Petersen Bilag 4 Artikel fra Berlingske Tidende, mandag den 26. april 1999, 1. sektion,  

 side 10, af Flemming Rose og Ask Rostrup.
Oliesanktioner vil teste enhed Krigserklæring: Frankrigs præsident,  

 Jacques Chirac, er dybt betænkelig over NATOs planer om at borde  

 fremmede olietankere ved Jugoslaviens kyster.
Rusland nægter at  

 respektere en embargo, og spørgsmålet er nu, om NATO vil  

 være klar til at tvinge sig om bord på en russisk olietanker.
WASHINGTON NATOs beslutning om eventuelt at anvende magt ved  

 inspektion af skibe, der transporterer olie til Jugoslavien, risikerer at  

 skabe de første åbne sprækker i alliancen.
Og det er  

 derfor endnu langtfra sikkert, at NATO rent faktisk vil borde skibe, der ikke  

 frivilligt lader sig undersøge på vej mod Montenegros havne.
Alliancens forsvarsministre besluttede i princippet  

 på topmødet i Washington at håndhæve en  

 EU-olieembargo mod Jugoslavien   der muligvis bliver vedtaget på et  

 EU-udenrigsministermøde i Luxembourg i dag   med magt.
Med andre ord  

 er alliancen, igen i princippet, klar til at tvinge fremmede skibe til at  

 lade sig inspicere, ligesom man vil bombe olietransporter og  

 rørledninger fra Montenegro ind i Serbien.
Fransk bekymring Men flere af NATOs medlemslande er stærkt bekymrede  

 ved at gå så drastisk til værks   både af juridiske  

 og praktiske årsager.
Især Frankrig har understreget det  

 folkeretligt betænkelige ved at standse skibe fra lande, der ikke er  

 medlemmer af EU eller NATO, eftersom det vil være at sammenligne med en  

 krigserklæring med disse skibes hjemlande.
Og  

 nøglespørgsmålet er ganske enkelt: Er alliancen parat til  

 at borde en russisk olietanker og tage de konsekvenser, det måtte  

 afstedkomme? Den franske præsident, Jacques Chirac, er yderst skeptisk  

 og formulerede sine betænkeligheder således: »Det er fint med  

 inspektioner, hvis det skib, man ønsker at inspicere, lader sig  

 inspicere.
Men tænk hvis skibet ikke standser   så bliver man  

 nødt til at borde det.
Og at borde et skib i åben sø er  

 en krigshandling i henhold til international ret.« Også den italienske udenrigsminister, Lamberto Dini,  

 bekræftede, at der på NATO-topmødet havde været  

 udbredt betænkelighed ved embargoen.
Han understregede dog, at Italien  

 støtter sanktionerne, mens grækerne udtrykte bekymring over  

 følgerne for Montenegro.
Russisk protest Rusland har allerede reageret skarpt på meldingerne  

 fra NATO-topmødet.
Den russiske udenrigsminister, Igor Ivanov,  

 understregede, at alliancen ikke kan lave en sådan embargo, og at man  

 vil fortsætte sine olieleverancer til Jugoslavien.
»I henhold til international ret, så kan sanktioner  

 og embargoer kun gennemføres af FN s Sikkerhedsråd.
Og i vores  

 forhold med andre lande følger vi international ret, ikke  

 NATO-beslutninger.
Vi vil ikke foretage os noget, der vil øge  

 lidelserne for det jugoslaviske folk.
Vi vil fortsætte med at levere  

 olie og overholde vores internationale forpligtelser,« sagde Igor Ivanov.
NATO-lederne undgik i weekenden at besvare  

 spørgsmålet om, hvorvidt man er klar til at tvinge sig om bord  

 på russiske skibe i Adriaterhavet.
Den amerikanske præsident,  

 Bill Clinton, svarede således på sin pressekonference i  

 Washington, at han ikke håbede eller troede, at det ville komme  

 så vidt.
»Selvfølgelig forventer vi ikke   og vil ikke  

 gøre noget for   at det fører til konflikter.
Men vi bliver  

 nødt til at være håndfaste,« sagde Clinton.
Ungarn   der er det eneste NATO-land, der grænser op  

 til Jugoslavien   erkendte i sessionerne i Washington, at der transporteres  

 olie gennem landet til Serbien.
Den ungarske regering tilkendegav dog, at man  

 nu vil søge parlamentet om opbakning til at sætte en stopper for  

 disse transporter med lastbiler og flodskibe.
 Ungarerne har hidtil været meget forsigtige med ikke  

 at tirre Beograd af frygt for repressalier mod det ungarske mindretal i  

 Jugoslaviens Vojvodina-provins   omkring 300.000 ungarere lever i dag i dette  

 nordlige jugoslaviske område.
Forsvarsministrene har nu bedt den øverstbefalende  

 for NATOs aktion mod Jugoslavien, general Wesley Clark, om i løbet af  

 denne uge at analysere, hvordan man praktisk kan føre planen om en  

 olieembargo ud i livet.
Ifølge kilder på mødet vil dette  

 arbejde blive udført hurtigt, så embargoen kan føres ud i  

 livet hurtigst muligt.
Dansk tilbageholdenhed Den danske regering erkendte i går, at der  

 foregår »en juridisk diskussion« af, hvordan man håndhæver  

 sanktionerne.
De understregede, at EU-landene selv bestemmer, om de vil  

 indføre sanktioner, og at problemet netop er i forhold til lande, der  

 ikke er medlemmer af EU og NATO   såsom Rusland.
 »Norge har allerede tilkendegivet, at man tilslutte sig  

 embargoen, ligesom vi ser frem til, at også resten af Europa gør  

 det,« sagde statsminister Poul Nyrup Rasmussen.
 Ingen af de danske ministre på topmødet ville  

 direkte kommentere, om NATO bør opbringe skibe fra lande uden for  

 Unionen og NATO. »Men det er klart, at vi skal være så  

 håndfaste som muligt,« sagde Poul Nyrup Rasmussen.
