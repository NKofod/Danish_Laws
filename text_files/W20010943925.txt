Ankestyrelsens principafgørelse U-26-01 om méngrad - fingerskade - tab af særlige færdigheder - politiassistent - arbejdsskade Resume:
Ankestyrelsen fandt ikke grundlag for at forhøje den tilkendte godtgørelse for varigt mén på 5% til en politiassistent, der under sit arbejde forstuvede højre tommelfinger.
Sikrede havde herefter bl.a. problemer med at afsikre og affyre sin tjenestepistol.
 Ved vurderingen af, at skaden ikke havde medført ganske specielle ulemper i det daglige, lagde Ankestyrelsen vægt på, at sikrede efter de foreliggende oplysninger var overflyttet til kontor- og vagttjeneste, da hun ikke længere kunne deltage i patruljering.
Ved vurderingen af varigt mén tages der udgangspunkt i Arbejdsskadestyrelsens vejledende méntabel, for så vidt angår de skader, der er nævnt i tabellen.
Méngraden fastsættes på grundlag af skadens medicinske art og omfang og under hensyn til arbejdsskadens forvoldte ulemper i skadelidtes personlige livsførelse.
Ulemperne ved en skade må ifølge bemærkningerne til lovbestemmelsen om mén stort set bedømmes ens, uanset erhverv, alder, køn m.v., idet ulemper ved en bestemt skade grundlæggende må anses for at være den samme for forskellige mennesker.
Kun i ganske særlige tilfælde, hvor skaden har givet ganske specielle ulemper i det daglige som følge af tab af særlige færdigheder, vil der være grundlag for at fravige méntabellen. *) De beskrevne gener kunne efter Ankestyrelsens vurdering sammenlignes med méntabellens tommel med stift grundled, der giver mindre end 5% i varigt mén.
Arbejdsskadestyrelsens vurdering med tilkendelse af 5% mén var således udtryk for en mild lægelig vurdering.
 Kassation:
Principafgørelsen er afløst af en nyere afgørelse Kassationsdato:
30-10-2009 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 33, stk. 1 Note:
*) Se også SM U-5-95 * * * * * Sagsfremstilling:
 Sagen angik en 38-årig kvindelig politiassistent, der under sit arbejde i august 1994 fik vredet højre tommelfinger kraftigt bagover, hvorved hun forstuvede fingeren, og der skete forstrækning af ledbånd.
 Ved afgørelse af 14. marts 1997 meddelte Arbejdsskadestyrelsen, at hændelsen var omfattet af lov om sikring mod følger af arbejdsskade.
Det fremgik bl.a. af de lægelige oplysninger, at der var tale om smerter/ømhed i højre 1. fingers grundled.
Der var en anelse atrofi (muskelsvind) af tommelfingerbalden, og der var let nedsat opponens (sætte imod) af højre tommelfinger.
Tommelfingeren var således henholdsvis 1 og 2 cm fra at nå 4. og 5. fingers grundled.
I de øvrige fingre var der normal bevægelighed.
Der var ikke løshed af tommelfingerens grundled, men der fandtes let nedsat kraft i tommelfingeren.
Sikrede havde således svært ved at holde om papir.
Det fremgik endvidere, at sikrede var overflyttet til kontor- og vagttjeneste, da hun ikke længere kunne deltage i patruljering.
 Ved Arbejdsskadestyrelsens afgørelse af 6. december 2000 fik sikrede tilkendt godtgørelse for varigt mén svarende til 5%.
Ved afgørelsen lagde Arbejdsskadestyrelsen vægt på, at sikrede havde følger efter forvridning af højre tommelfinger.
Der var belastningssmerter og nedsat gribefunktion.
Arbejdsskadestyrelsen lagde endvidere vægt på, at der var let nedsat bevægelighed i grund- og rodled.
Der var ingen løshed eller muskelsvind.
 I klagen af 6. december 2000 blev det bl.a. anført, at arbejdsskadens følger - smerter og funktionsbegrænsning af højre tommelfinger - var mere belastende for sikrede som politiassistent, der skulle vise skydefærdighed i tilspidsede situationer, end tilsvarende skade var for personer i andre erhverv.
 Afgørelse:
 Arbejdsskaden skønnedes ikke at have medført varigt mén på mere end 5%, jf. lovens § 33, stk. 1 og 2. Sikrede havde derfor ikke ret til yderligere godtgørelse for varigt mén.
 Der blev ikke fundet grundlag for at forhøje godtgørelsen på grund af ganske specielle ulemper, det vil sige ulemper, der gik ud over de ulemper, der i almindelighed følger af den omhandlede skade.
 De i de lægelige oplysninger beskrevne gener kunne efter Ankestyrelsens vurdering bedst sammenlignes med det anførte i Arbejdsskadestyrelsens vejledende méntabel under fingre, hvor tommel med stift grundled giver mindre end 5% i varigt mén.
 Arbejdsskadestyrelsens vurdering med tilkendelse af 5% mén var således udtryk for en mild lægelig vurdering.
 Ankestyrelsen lagde ved vurderingen af, at skaden ikke havde medført ganske specielle ulemper i det daglige, vægt på, at sikrede efter de foreliggende oplysninger var overflyttet til kontor- og vagttjeneste, da hun ikke længere kunne deltage i patruljering.
 Ankestyrelsen tiltrådte således Arbejdsskadestyrelsens afgørelse.
