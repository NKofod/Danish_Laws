Fremsat den 30. januar 2008 af Pernille Vigsø Bagge (SF), Anne Baastrup (SF), Kamal Qureshi (SF) og Ole Sohn (SF) Forslag til folketingsbeslutning om etablering af en tolærerordning i fagene dansk og matematik i 1.-3. klasse i folkeskolen Folketinget pålægger regeringen til i kommende folketingssamling at tage initiativ til etablering af en tolærerordning i fagene dansk og matematik i 1.-3. klasse i folkeskolen.
Bemærkninger til forslaget Alle er enige om, at hvis Danmark skal klare sig fremover, skal langt flere unge have en uddannelse.
Det kommer ikke af sig selv.
Faktisk er det gået den forkerte vej, siden den nuværende regeringen trådte til.
Der er brug for en anderledes og mere målrettet indsats, ikke mindst når det drejer sig om de yngste klasser i folkeskolen.
Der er alt for mange af eleverne, der ikke får lært at læse, skrive og regne.
Det betyder, at de ikke kan følge med i de andre fag, når de kommer op i de større klasser.
 Mange unge forlader folkeskolen uden de færdigheder, der skal til for at gennemføre en ungdomsuddannelse.
Forslagsstillerne mener ikke, at disse problemer løses gennem nationale test, elevplaner og andre kontroltiltag.
Der er brug for ressourcer, og der skal primært sættes ind dér, hvor det er mest nødvendigt: i dansk- og matematikundervisningen i de yngste klasser.
 Det er i denne forbindelse helt afgørende, at der investeres de nødvendige ressourcer i folkeskolen.
Det er afgørende, at alle børn får lært at læse, skrive og regne tidligt.
Ellers får de svært ved at følge med i de øvrige fag, og måske får de aldrig lært at læse, skrive og regne godt nok.
Forslagsstillerne foreslår, at der skal være to lærere  eller en lærer og en pædagog  i fagene dansk og matematik i de yngste klasser.
Indførelse af en tolærerordning i de yngste klasser vil give mere tid til den enkelte elev og sikre bedre rammer for differentieret undervisning og individuelle hensyn.
Med en tolærerordning i de første 3 skoleår vil man med en tidlig indsats i langt højere grad kunne støtte svage elever og dermed på sigt forebygge behov for specialundervisning.
Dette er et forslag, der vil medføre en afgørende forskel.
Alt for mange unge får ikke en uddannelse, og den måske vigtigste enkeltårsag er en start i grundskolen, som ikke er god nok.
Forslaget vil koste 1,75 mia. kr. årligt, men forslaget vil til gengæld betyde, at der efterhånden vil kunne spares penge på specialundervisningen, fordi behovet herfor bliver mindre.
Forslagsstillerne skønner, at forslaget netto vil koste 1,25 mia. kr. årligt på længere sigt.
Skriftlig fremsættelse Pernille Vigsø Bagge (SF):
 Forslag til folketingsbeslutning om etablering af en tolærerordning i fagene dansk og matematik i 1.-3. klasse i folkeskolen.
(Beslutningsforslag nr.
B 43).
