Bekendtgørelse om bæredygtig produktion af biogas I medfør af § 35 d, stk. 5, i lov om naturgasforsyning, jf. lovbekendtgørelse nr. 1331 af 25. november 2013, og § 50, stk. 5, i lov om fremme af vedvarende energi, jf. lovbekendtgørelse nr. 122 af 6. februar 2015, fastsættes efter bemyndigelse i henhold til § 4, stk. 1, i bekendtgørelse nr. 436 af 11. maj 2012 om Energistyrelsens opgaver og beføjelser:
 § 1. I denne bekendtgørelse fastsættes kriterier for bæredygtig produktion af biogas.
 § 2. I denne bekendtgørelse forstås ved følgende:
 1) Bæredygtig produktion: Produktion af biogas, som opfylder kriterierne for bæredygtighed fastsat i § 3 i denne bekendtgørelse.
 2) Energiafgrøder: Biomasse, som er angivet i bilag 1.
 § 3. Bæredygtig produktion skal baseres hovedsageligt på anvendelse af rest- og affaldsprodukter.
 Stk. 2. I perioden fra den 1. august 2015 til og med den 31. juli 2018 må der pr. indberetningsperiode højst anvendes 25 % energiafgrøder ved produktionen af biogas målt i vægtinput pr. anlæg til produktion af biogas.
 Stk. 3. I perioden fra den 1. august 2018 til og med den 31. juli 2021 må der pr. indberetningsperiode højst anvendes 12 % energiafgrøder ved produktionen af biogas målt i vægtinput pr. anlæg til produktion af biogas.
 Stk. 4. Anvendelse af energiafgrøder efter stk. 2 og 3 opgøres som et gennemsnit pr. år.
 Stk. 5. Ved opgørelsen benyttes opregningen af energiafgrøder i bilag 1.
 Stk. 6. Afgrøder, som efter deres beskaffenhed ikke kan anvendes til det formål, de er dyrket til og derfor må kasseres, medtages ikke ved opgørelsen af energiafgrøder.
 § 4. Bekendtgørelsen træder i kraft den 1. april 2015.
