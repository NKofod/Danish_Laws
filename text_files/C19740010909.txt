(Til alle amtsråd, kommunalbestyrelser,  

 skolekommissioner, skolenævn, lærerråd og skoleledere uden for  

 København) I henhold til folkeskolelovens § 2, stk. 2, fastsættes følgende  

 bestemmelser om specialundervisning af læseretarderede elever:
§ 1.  Bestemmelserne i dette cirkulære omfatter  

 elever, der som følge af særlige læse eller stavevanskeligheder og eventuelt  

 særlige regnevanskeligheder ikke får tilstrækkeligt udbytte af den  

 almindelige undervisning, Stk. 2.  Formålet med specialundervisningen er at sætte  

 eleven i stand til at tilegne sig indholdet af skriftligt materiale, der  

 svarer til deres generelle udviklingstrin, samt til at udtrykke sig  

 skriftligt og i øvrigt deltage aktivt i den almindelige undervisning.
 Stk. 3.  Specialundervisningen gives fortrinsvis i  

 dansk, regning og matematik og i engelsk og tysk, jfr. dog § 2, nr. 4.
 § 2.  Specialundervisningen kan gives under følgende  

 former:
 1. Specialundervisning i klassen,  hvor  

 eleverne fortsat undervises i deres almindelige klasse, men med bistand i  

 enkelte timer af en særlig lærer, jfr. § 14.
 2. Specialundervisning på læsehold,  hvor  

 eleverne modtager en del af undervisningen i det pågældende fag, mens de i  

 øvrigt følger undervisningen i deres egen klasse.
 3. Specialundervisning i læseklinik,  hvor  

 eleverne modtager hele undervisningen i det pågældende fag, mens de i de  

 øvrige fag følger undervisningen i deres egen klasse.
 4. Specialundervisning i læseklasse,  hvor  

 eleverne undervises i alle fag, således at tilhørsforholdet til deres  

 almindelige klasse ophører.
 5. Enkeltmandsundervisning,  hvor elever enkeltvis modtager en del  

 af eller hele undervisningen i det pågældende fag, mens de i øvrigt følger  

 undervisningen i deres egen klasse.
 § 3.  Ved skoler, hvor behovet for specialundervisning  

 af læseretarderede elever ikke kan begrunde, at der oprettes en læseklinik,  

 jfr. § 5, stk. 1, og § 6, stk. 4, kan der i stedet oprettes en  

skoleklinik,  som tillige modtager elever med andre skolemæssige  

 vanskeligheder end forudsat i § 1.
 § 4.  Bestemmelser om oprettelse af  

 specialundervisning efter § 2 og § 3 optages på skoleplanen.
 § 5.  Antallet af elever, der undervises sammen må  

 ikke overstige 4 på læsehold, 6 i læseklinik eller skoleklinik og 8 i  

 læseklasser, jfr. dog stk. 2 og 3.
 Stk. 2.  En læseklinik eller skoleklinik kan modtage  

 indtil 12 elever i timer, hvor undervisningen varetages af to lærere i  

 fællesskab.
 Stk. 3.  En læseklasse kan bestå af indtil 12 elever,  

 når den kun omfatter eet eller to sammenhængende klassetrin.
 § 6.  Den ugentlige undervisningstid for  

 specialundervisning efter § 2 og § 3 fastsættes i undervisningsplanen.
 Stk. 2.  Til specialundervisning i klassen kan der ved  

 den enkelte skole højst afsættes 1 ugentlig time for hver påbegyndt 15 elever  

 på 1.-3. klassetrin og 1 ugentlig time for hver påbegyndt 30 elever på 4.-9.  

 klassetrin.
 Stk. 3.  På læsehold kan den enkelte elev undervises i  

 2-6 ugentlige timer.
 Stk. 4.  Læseklinikker (skoleklinikker) skal være åbne  

 mindst 25 ugentlige timer.
 Stk. 5.  Enkeltmandsundervisning kan gives med 2-6  

 ugentlige lektioner a 15-45 minutter.
 § 7.  For læseklasser udarbejdes særlige læseplaner og  

 timefordelingsplaner, idet man i øvrigt søger at nå de samme mål som i  

 skolens almindelige klasser.
Stk. 2.  En læseretarderet elev, hvis hele sproglige  

 udvikling er usædvanlig stærkt hæmmet, kan med forældrenes samtykke fritages  

 for undervisning i tysk og i ganske særlige tilfælde for undervisning i  

 engelsk.
Afgørelse herom træffes af skolenævnet efter indstilling fra  

 skolepsykologen, der forinden skal rådføre sig med elevens lærere.
Det er en  

 betingelse for fritagelse, at eleven fortsat modtager specialundervisning i  

 dansk, og at det ikke skønnes hensigtsmæssigt at give eleven  

 specialundervisning, herunder eventuelt enkeltmandsundervisning, i det  

 pågældende fremmedsprog.
 § 8.  Ved henvisning til specialundervisning efter § 2  

 og § 3 anvendes følgende fremgangsmåde:
1. Dansklæreren indstiller eleven til skolepsykologisk  

 undersøgelse, når han skønner, at elevens læse- og stavevanskeligheder er af  

 alvorlig karakter.
Initiativet til undersøgelsen kan også udgå fra elevens  

 øvrige lærere, skolelægen, forældrene eller fra eleven selv.
Forud for  

 indstillingen bør dansklæreren drøfte elevens forhold med de øvrige lærere og  

 med forældrene og herunder søge klarlagt, hvorvidt handicappet påvirker  

 elevens standpunkt som helhed og elevens trivsel i skolen.
Indstilling sker  

 på en blanket, der fremsendes gennem skolens leder med skolelægens påtegning.
2. Skolepsykologen foretager - eventuelt med bistand  

 af andre sagkyndige - en undersøgelse, hvori normalt indgår samtale med såvel  

 eleven og dennes forældre som med dansklæreren.
Der tilsendes skolens leder  

 og skolelægen en skriftlig rapport om undersøgelsen.
 3. I tilslutning til rapporten og efter samråd med  

 forældrene stiller skolepsykologen forslag om, under hvilken form  

 specialundervisning bør gives, eller hvilke andre foranstaltninger der bør  

 træffes fra skolens side for at hjælpe eleven.
4. Beslutning om henvisning til specialundervisning  

 træffes af skolens lærerråd eller efter dettes bemyndigelse og på grundlag af  

 skolepsykologens forslag.
Forældrene skal have underretning om beslutningen,  

 der kan indbringes for skolenævnet til endelig afgørelse, jfr.  

 skolestyrelseslovens § 62, stk. 1, og § 27 stk. 2.
 § 9.  Skolepsykologen følger udviklingen hos de  

 elever, der henvises til specialundervisning, bl.a. gennem regelmæssige  

 drøftelser med den lærer, der forestår undervisningen, og eventuelt tillige  

 med forældrene og med klasselæreren.
Stk. 2.  På grundlag af disse drøftelser tager  

 skolepsykologen stilling til, hvornår specialundervisningen kan ophøre eller  

 begrænses, eller om den eventuelt bør udvides.
Har eleven kun modtaget en del  

 af undervisningen i det pågældende fag som specialundervisning, jfr. § 2, nr.  

 1, 2 og 5, skal skolepsykologen endvidere rådføre sig med klassens lærer i  

 det pågældende fag.
Stk. 3.  Fra læseklasser kan eleverne føres gradvis  

 tilbage til den almindelige undervisning ved i en periode at modtage  

 undervisning begge steder.
På tilsvarende måde kan en elev fortsætte i  

 læseklinik (skoleklinik) i et mindre antal timer, efter at eleven i øvrigt  

 har genoptaget undervisningen i det pågældende fag i sin egen klasse.
 § 10.  Skolepsykologen kan formidle kontakt mellem en  

 elevs forældre og vedkommende taleinstitut med henblik på eventuel  

 observation og behandling.
§ 11.  Flytter en elev, der får specialundervisning,  

 til en anden skole, herunder til en skole uden for folkeskolen, skal denne  

 snarest muligt orienteres om, under hvilken form specialundervisningen senest  

 er givet.
Denne orientering kan gives i forbindelse med flyttebeviset.  

 Samtidig tilbagesendes rapporten om den skolepsykologiske undersøgelse til  

 skolepsykologen.
 Stk. 2.  Optages eleven i en skole, der ikke betjenes af  

 den skolepsykologiske rådgivning, sender skolepsykologen en rapport om sin  

 seneste undersøgelse til den pågældende skoles leder, medmindre forældrene  

 ønsker, at skolen alene orienteres efter reglen i stk. 1.
 § 12.  Hvis en elev ved skolegangens ophør har behov  

 for fortsat specialundervisning, orienterer skolepsykologen forældrene og  

 eleven om mulighederne for specialundervisning inden for ungdomsskolen,  

 fritidsundervisningen for voksne, særforsorgen eller eventuelt inden for den  

 uddannelse, som den pågældende søger.
 § 13  Skolen skal medvirke til, at en i øvrigt  

 kvalificeret elev ikke som følge af læse- og stavevanskeligheder afskæres fra  

 fortsat uddannelse, og bør herunder være opmærksom på foreliggende muligheder  

 for at fravige almindelige regler, jfr. for tiden bekendtgørelse af 15. maj  

 1964 om dispensation i særlige tilfælde fra karakterkrav ved realeksamen og  

 studentereksamen.
 § 14.  Specialundervisning af læseretarderede elever  

 gives af lærere, der gennem en særlig uddannelse har kvalificeret sig hertil.
 Stk. 2.  Undervisning på læsehold og  

 enkeltmandsundervisning i en del af fagets timer kan dog indtil videre  

 varetages af lærere uden specialuddannelse, men med praktisk erfaring inden  

 for området.
 § 15.  Specialundervisning af læseretarderede elever  

 skal foregå i lokaler, der efter deres størrelse og indretning må anses for  

 egnede til formålet.
 § 16.  Cirkulæret træder i kraft den 1. august 1974.  

 Stk. 2. De bestående læseklasser kan dog uanset § 5 videreføres med 13-16  

 elever fra samme klassetrin og med deletimer efter de hidtidige regler.
 Stk. 3.  Cirkulære nr. 192 af 4. august 1961 om  

 specialundervisning af læseretarderede børn ophæves.
 Undervisningsministeriet, den 22. maj  

 1974.
