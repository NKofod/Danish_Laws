 Under henvisning til tidligere brevveksling vedrørende spørgsmålet om  

 jordlovsudvalgets placering i administrationen af lov nr. 230 af 7. juni 1972  

 om erhvervelse af fast ejendom til fritidsformål og herunder anvendelse af  

 forkøbsretten i henhold til denne lov (jordlovsudvalgets sag, Sekr. j.nr.  

 3230-1), skal man meddele, at landbrugsministeren under dags dato har rettet  

 henvendelse til regeringens økonomiudvalg om forhøjelse af jordfondens  

 bevilling til køb af fast ejendom.
 Til orientering vedlægges en kopi af det til regeringens økonomiudvalg  

 fremsendte notat.
Som det fremgår af notatet søges der om en forhøjelse af jordfondens  

 bevilling til køb af fast ejendom på 5 mill. kr. for indeværende finansår og  

 10 mill. kr. i de følgende finansår.
Halvdelen af de nævnte beløb påregnes  

 stillet til rådighed til erhvervelse af arealer, hvor forkøbsretten gøres  

 gældende.
 Under henvisning til foranstående, skal man anmode jordlovsudvalget om  

 snarest muligt at træffe de fornødne foranstaltninger til, at der med henblik  

 på sikring af de frie jorder pålægges forkøbsret for staten i henhold til lov  

 om statens fremskaffelse af jord og udlån til jordbrugsmæssige formål på  

 landbrugsjorder og udyrkede arealer, der ikke udgør en del af en  

 landbrugsejendom.
Landbrugsministeriet er indforstået med, at indsatsen i første række  

 koncentreres om de i jordlovsudvalgets skrivelse af 29. januar 1974 angivne  

 marskarealer på ca. 2.200 ha.
Det forudsættes imidlertid, at der snarest  

 muligt indledes undersøgelser med henblik på løbende inddragelse af  

 yderligere områder af landet, hvor det måtte konstateres at være behov for en  

 indsats på dette felt.
Landbrugsministeriet forventer at blive holdt  

 underrettet om resultatet af disse undersøgelser.
 Som det fremgår af landbrugsministerens henvendelse til regeringens  

 økonomiudvalg, søges der samtidig om en generel forhøjelse af jordfondens  

 bevilling til køb af fast ejendom, således at jordlovsudvalget sættes i stand  

 til i større udstrækning end hidtil at erhverve landbrugsejendomme og  

 landbrugsarealer med henblik på varetagelse af de i udlånsloven angivne  

 formål.
 Der vil fra landbrugsministeriet senere fremkomme nærmere instruks med  

 hensyn til administrationen af de ejendomme og arealer, der erhverves af  

 jordfonden, samt i øvrigt med hensyn til administrationen af landbrugslovens  

 erhvervelsesregler med særligt henblik på den særlige situation, der  

 foreligger efter 1. januar 1978 efter udløbet af den fem-årige  

 overgangsordning Danmark opnåede ved EF-tilslutningen på etableringsområdet.
 P.M.V.
 E.B.
