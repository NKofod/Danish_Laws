 Sagerne nr. 57 og 58: Gramex mod henholdsvis Radio Energy FM I  

 (Lyngby) og Radio Energy FM II (København). Sagerne angik størrelsen af det  

 dækningsområde på grundlag af hvilket lokalradioerne skulle betale vederlag  

 til Gramex i henhold til ophavsretslovens § 47. Dækningsområdet for Radio  

 Energy FM I fastsattes til 49600 med virkning fra 1. januar 1992.
 Dækningsområdet for Radio Energy FM II fastsattes til 50000 indbyggere  

 for perioden 1. april 1992 til 31. december 1994 og til 280000 for tiden  

 efter 1. januar 1995.
Den 21. februar 1995 blev i sagerne nr. 57 Gramex mod Radio Energy og nr. 58 Gramex mod Radio Energy København af Nævnet angående vederlag for benyttelse af litterære og kunstneriske  

 værker samt fotografier (Tvangslicensnævnet) afsagt følgende kendelse:
 Sagerne angår størrelsen af det vederlag, de indklagede lokalradioer,  

 Radio Energy og Radio Energy København, i henhold til ophavsretslovens § 47  

 for deres brug af grammofonplader og andre indretninger, på hvilke lyd er  

 overført (fonogrammer), skal betale til klageren, Gramex, der repræsenterer  

 fremstillerne og de udøvende kunstnere.
 Radio Energy har hjemsted i Lyngby-Taarbæk Kommune og betegnes i det  

 følgende Radio Energy Lyngby.
 Sagerne er af Gramex indbragt for Tvangslicensnævnet ved klageskrifter af  

 henholdsvis 18. november 1992 og 11. februar 1993. Der har været fælles  

 mundtlig forhandling af sagerne den 5. december 1994.
 I behandlingen af sagerne har højesteretsdommer Peter Blok, advokat Asger  

 Thylstrup og lektor Hanne Bender deltaget.
Sagernes baggrund Ved kendelse af 10. april 1987 i en mellem Gramex og Sammenslutningen af  

 lokale radio- og TV-stationer som mandatar for en række lokale  

 radiofoniforetagender verserende tvist om størrelsen af vederlaget i henhold  

 til ophavsretslovens § 47 bestemte Tvangslicensnævnet følgende:
 »Det vederlag, de af sagen omfattede lokalradioer i medfør af  

 ophavsretslovens § 47, jf. §§ 59 og 60, vil have at betale til Gramex  

 fastsættes således:
Lokalradioer med et dækningsområde på 50.000 indbyggere skal betale enten  

 50 øre pr. minut udsendelse af beskyttede fonogrammer, eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes henholdsvis forøges beløbene  

 proportionelt.« Efter en pristalsreguleringsbestemmelse fortsætter kendelsen således:
»Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.
Afgiftsordningen fastsættes med virkning fra den 1. november 1986.« Efter afsigelsen af kendelsen opstod der mellem Gramex og en række  

 lokalradioer tvist om, hvorledes dækningsområdet nærmere skulle bestemmes,  

 idet Gramex gjorde gældende, at udgangspunktet er det faktiske indbyggertal i  

 den eller de kommuner, for hvilke nærradioen har sendetilladelse  

 (»sendeområdet«), mens lokalradioerne gjorde gældende, at det  

 dækningsområde, der er grundlaget for beregning af det vederlag, som  

 lokalradioerne skal erlægge til Gramex for offentlig fremførelse af  

 fonogrammer, udgøres af det faktiske antal lyttere.
 Denne tvist blev afgjort ved nævnets kendelse af 23. juni 1988, hvor  

 nævnet fastlagde dækningsområdet for de af sagen omfattede syv lokalradioer.  

 I begrundelsen for afgørelsen anførte nævnet bl.a.:
 »Det afgørende for vederlagskravets beregning er omfanget af  

 anvendelsen og fremførelsen af fonogrammerne, uden at det deri indgår, hvor  

 mange der faktisk modtager udsendelsen.
En lokalradio må som udgangspunkt antages at henvende sig til befolkningen  

 i det område, for hvilket den har sendetilladelse, og dens dækningsområde må  

 derfor som udgangspunkt ansættes til indbyggertallet i dette område.
Der kan  

 imidlertid forekomme tilfælde, hvor en sådan opgørelse ikke vil forekomme  

 rimelig.
Eksempelvis kan der være tilfælde, hvor lokalradioens sendestyrke  

 ikke tillader en tilfredsstillende dækning af hele sendeområdet - eller  

 omvendt rækker langt derudover, og der kan tænkes tilfælde, hvor en  

 lokalradio har en holdning - religiøs, politisk eller af anden art - der  

 medfører, at den af denne grund kun kan tænkes at have interesse for en  

 begrænset del af sendeområdets indbyggere.
Det er med henblik på sådanne mere  

 principielle vurderinger, at det i nævnets kendelse af 10. april 1987 er  

 udtalt, at der ved beregningen af dækningsgrundlaget skal lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Det har derimod ikke været tanken med denne passus, at der  

 skulle lægges vægt på lokalradioens faktiske lyttertal, heller ikke selv om  

 dette begreb kunne defineres og måles på forsvarlig vis.« For lokalradioer med sendetilladelse i Københavns og/eller Frederiksberg  

 kommuner fastsættes dækningsområdet efter Gramex' faste praksis, som er  

 tiltrådt af Tvangslicensnævnet i adskillige sager, som udgangspunkt til  

 280.000 indbyggere svarende til halvdelen af de to kommuners samlede  

 indbyggertal.
Påstande Gramex har over for Radio Energy Lyngby nedlagt påstand om, at dennes  

 dækningsområde fastsættes til 49.600 indbyggere svarende til antallet af  

 indbyggere i Lyngby-Taarbæk Kommune.
Radio Energy Lyngby har principalt nedlagt påstand om, at dækningsområdet  

 fastsættes til 10.000 indbyggere.
Subsidiært har radioen påstået  

 dækningsområdet fastsat til et antal indbyggere, der er større end 10.000,  

 men mindre end 49.600.
 Over for Radio Energy København har Gramex nedlagt påstand om, at  

 dækningsområdet fastsættes til 280.000 indbyggere svarende til, hvad der som  

 foran anført er udgangspunktet for lokalradioer med sendetilladelse i  

 Københavns og/eller Frederiksberg kommuner.
Radio Energy København har ligesom Radio Energy Lyngby principalt nedlagt  

 påstand om, at dækningsområdet fastsættes til 10.000 indbyggere.
Subsidiært  

 har radioen påstået dækningsområdet fastsat til et antal indbyggere, der er  

 større end 10.000, men mindre end 280.000.
 Gramex har nedlagt påstand om, at kendelsen over for Radio Energy Lyngby  

 tillægges virkning fra den 1. januar 1992 og over for Radio Energy København  

 fra den 1. april 1992, subsidiært - over for begge radioer - fra tidspunktet  

 for sagens indbringelse for nævnet.
 Radio Energy Lyngby og Radio Energy København har for det tilfælde, at  

 deres pricipale påstande ikke tages til følge, nedlagt påstand om, at  

 kendelsen først tillægges virkning fra tidspunktet for dens afsigelse.
Særligt vedrørende Radio Energy Lyngby Radio Energy Lyngby har sendetilladelse i Lyngby-Taarbæk Kommune og  

 startede sin udsendelsesvirksomhed i 1987. Sendetiden var oprindelig  

 beskeden, men er successivt forøget, således at den i dag er 37 timer pr.  

 uge.
Målgruppen er studerende ved Danmarks Tekniske Universitet (DTU)  

 (tidligere Danmarks Tekniske Højskole, DTH) og Danmarks Ingeniør Akademi  

 (DIA). Der sendes fra lokaler på DTU, som er stillet til rådighed af  

 studenterorganisationen Polyteknisk Forening.
Udsendelserne produceres i alt  

 væsentligt af ulønnede ingeniørstuderende.
Radioen drives af en forening ved navn Radio Energy, der har hjemsted i  

 Lyngby-Taarbæk Kommune.
Om foreningens formål hedder det i vedtægternes § 2:
»Stk. 1. Foreningens formål er at drive lokalradiovirksomhed med  

 henblik på at forbedre kommunikationen på DTH/DIA.
Dels mellem de studerende  

 på DTH/DIA og dels mellem miljøet på DTH/DIA og det lokale samfund.
Stk. 2. Foreningens formål er endvidere at lave informerende og  

 underholdende radioprogrammer, samt at tilgodese at alle har mulighed for at  

 lære radiomediet at kende og sluttelig at tilgodese nye ideer og initiativer  

 på radioområdet.« Af vedtægternes § 3, stk. 2, fremgår, at medlemsberettigede er personer,  

 som er eller har været studerende eller ansatte ved DTU eller DIA.
 Med hensyn til karakteren af redioens udsendelser kan henvises til det  

 nedenfor citerede fra Radio Energy Københavns programplaner, som efter det  

 oplyste i det væsentlige også gælder for Radio Energy Lyngby.
Af en oversigt over årsregnskaberne for 1987-91 fremgår, at radioens  

 indtægter hovedsageligt hidrørte fra tilskud fra Lokalradiofonden, tilskud  

 fra andre fonde samt sponsorindtægter.
Der er i 1992 indgået en  

 samarbejdsaftale mellem radioen og DTU/DIA, hvorefter læreanstalterne yder et  

 årligt tilskud til radioen mod at denne påtager sig at bringe et ugentligt  

 magasinprogram og almindelige service- og informationsmeddelelser af relevans  

 for læreanstalternes studerende og ansatte.
Radioen har i årene 1992-94 også  

 haft indtægter fra reklamer for virksomheder m.v.
 I en § 47-erklæring til Gramex af 1. juli 1987 angav radioen  

 dækningsområdet til 49.000 indbyggere og fonogramforbruget til ca. 50%.
Ved skrivelse af 7. august 1990 rettede Radio Energy Lyngby henvendelse  

 til Gramex med anmodning om, at dækningsområdet blev nedsat til 8.000  

 personer ca. svarende til antallet af studerende ved DTU og DIA, som var  

 radioens målgruppe.
Gramex afviste anmodningen ved skrivelse af 25. september  

 1990 med henvisning til, at radioens musikanvendelse var på mere end 50% af  

 sendetiden.
 I en § 47-erklæring af 6. februar 1991 er den ugentlige sendetid angivet  

 til 28 timer med et fonogramforbrug på 25 timer.
Ved skrivelse af 11. februar 1992 til Gramex meddelte Radio Energy Lyngby,  

 at man alene kunne anerkende et dækningsgrundlag på 10.000 personer, og at  

 man fremover ville afregne i forhold hertil.
Gramex afviste ved skrivelse af  

 17. februar 1992 på ny at anerkende en nedsættelse af dækningsgrundlaget,  

 idet man bl.a. henviste til, at det senest modtagne materiale viste en  

 musikandel på mellem 75% og 85%.
 Yderligere korrespondance om spørgsmålet førte ikke til noget resultat.
 I en erklæring af 30. maj 1992 angav Radio Energy Lyngby en ugentlig  

 sendetid på 34,5 timer med et fonogramforbrug på ca. 22,5 timer svarende til  

 ca. 65%.
Ved en kontrolaflytning af Radio Energy Lyngby's udsendelser torsdag den  

 24. marts 1994 kl. 17.00 - 17.30 og kl. 18.30 - 24.00 og fredag den 25. marts  

 1994 kl. 6.00 - 8.30 har Gramex opgjort det samlede fonogramforbrug til 86 %  

 og det samlede nyhedsstof til 4%. Der er ikke foretaget selvstændig  

 registrering af f.eks. præsentation af programmerne.
Det opgjorte  

 fonogramforbrug omfatter tilfælde, hvor der tales hen over musik, såkaldt  

 »voice-over«.
 I overensstemmelse med det i skrivelsen af 11. februar 1992 anførte har  

 radioen siden 1. januar 1992 alene afregnet på grundlag af et dækningsområde  

 på 10.000 personer.
Særligt vedrørende Radio Energy København Radio Energy København fik pr. 1. april 1992 sendetilladelse i Københavns  

 Kommune og startede sin udsendelsesvirksomhed den 13. april 1992. Sendetiden  

 var oprindelig 12 timer pr. uge, men er nu øget til 37 timer pr. uge.  

 Målgruppen er ingeniørstuderende med bopæl i København.
Udsendelserne  

 produceres i alt væsentligt af ulønnede studerende.
Radioen sender på en  

 frekvens, som deles med Universitetsradioen og Radio CBB (Handelshøjskolens  

 radio); den såkaldte »uddannelsesfrekvens«.
 Det bemærkes, at Tvangslicensnævnet samtidig med nærværende sager har  

 behandlet sager om fastlæggelse af dækningsområdet for henholdsvis  

 Universitetsradioen og Radio CBB.
 Radio Energy København drives af en selvstændig forening af samme navn.  

 Vedrørende foreningens formål hedder det i vedtægternes § 2:
»Foreningens formål er dels at drive lokalradiovirksomhed med henblik  

 på at skabe mulighed for at studerende med tilknytning til DTH-miljøet kan  

 lære at formidle fagligt stof på en ikke - teknisk måde.
Dvs. at skabe  

 mulighed for at Ingeniørfaget og ingeniørstudentermiljøet nedbryder de  

 kommunikationsmæssige barrierer, som kan skabe fordomme.
 Foreningens formål er endvidere at skabe en dialog igennem radiomediet, og  

 således at profilere de ingeniørstuderendes interesser, via oplysning og  

 underholdende udsendelser.
Desuden er det radioens formål at undgå at ingeniørstuderendes verden  

 indskrænkes til kun at omhandle det fagdidaktiske.« Af vedtægternes § 3, stk. 2, fremgår, at medlemsberettigede er personer,  

 som er eller har været studerende eller ansatte ved en højere læreanstalt.
 I en redegørelse for Radio Energy København's programplaner hedder det:
 » Formål: Informations-/serviceradio som er målrettet mod  

 ingeniørstuderende, mht. musik, informationer fra og arrangementer ved  

 Danmarks Tekniske Højskole & Danmarks Ingeniørakademi.
Intern oplysningsvirksomhed på tværs af de forskellige studiemiljøer.
Dvs.  

 oplysninger om aktiviteter, studieforhold, arrangementer, debats og  

 forskningsprojekter m.v. og dermed via oplysninger medvirke til at nedbryde  

 nogle af de fordomme man internt i studiemiljøerne kan have over for  

 andre/anderledes studerende på andre retninger.
 Vi vil i tilknytning til udsendelserne tilbyde lytterne en mere direkte  

 dialog med f.eks. forskere, studerende og lignende, gennem åbne microfoner og  

 vi forestiller os at debatprogrammer om forskning og reportager om de  

 forskellige DTH-institutter vil have almen interesse for de  

 ingeniørstuderende.
 Målgruppe: Ingeniørstuderende ved Danmarks Tekniske Højskole, Danmarks  

 Ingeniørakademi.
Programtype: Så alsidigt som muligt.
Vi forestiller os en afveksling med * 65% - Rock-musik til at fange interessen og gøre seriøst stof mere  

 »spiseligt« * 20% - Informationsprogram, hovedsagligt vedr. undervisning,  

 studiesteder, studieforhold, forskning m.v.
* 10% - Reportager, reportageprogrammer med interviews & beskrivelser  

 af de forskelligeartede uddannelsessteder f.eks.
Institutprofil,  

 forskningsprogrammer m.v.
 * 5% - Fremmedsprogede udsendelser, hvor udenlandske studerende har  

 mulighed for at bruge radiomediet, og samarbejde med danske studerende om  

 afvikling af et program.
Vi sigter på at indslagene skal opfylde radioens formål og produceres af  

 frivillige, der vil arbejde for dette formål på et seriøst plan.' Der er ikke for nævnet forelagt nærmere oplysninger om Radio Energy  

 København's økonomiske forhold.
Efter at radioen havde rettet henvendelse til Gramex, redegjorde denne i  

 en skrivelse af 13. maj 1992 for udgangspunktet for fastsættelsen af  

 dækningsområdet for radioer med sendetilladelse i København og for  

 mulighederne for at opnå nedsættelse af dækningsområdet.
Gramex foreslog, at  

 radioens dækningsområde blev fastsat til 100.000 indbyggere under  

 forudsætning bl.a. af, at fonogramanvendelsen ikke oversteg 50% af  

 sendetiden.
Ved skrivelse af 31. maj 1992 meddelte Radio Energy København, at man  

 under hensyn til, at målgruppen var ingeniørstuderende med bopæl i København,  

 anslået til ca. 5.000 personer, alene var villig til at betale for et  

 dækningsgrundlag på 10.000 personer.
I en vedlagt § 47-erklæring var  

 sendetiden angivet til 12 timer pr. uge med et fonogramforbrug på 7 timer.
 Ved skrivelse af 9. juni 1992 tilkendegav Gramex, at der, da  

 fonogramforbruget efter det oplyste udgjorde knap 60%, ikke var grundlag for  

 nedsættelse af betalingsgrundlaget.
 Efterfølgende drøftelser og korrespondance førte heller ikke til enighed  

 om fastlæggelsen af dækningsområdet.
 Gramex har foretaget kontrolaflytning af Radio Energy København's  

 udsendelser den 21. februar 1994 kl. 7.30 - 8.30 og kl. 17.30 - 18.30. For  

 den første udsendelse er fonogramforbruget opgjort til 81%, nyheder for  

 studerende til 3% og almene nyheder til 7%. For den anden udsendelse er de  

 tilsvarende tal 78%, 1% og 11%. Opgørelsen er i øvrigt foretaget efter samme  

 principper som anført foran vedrørende kontrolaflytning af Radio Energy  

 Lyngby.
 I overensstemmelse med det i skrivelsen af 31. maj 1992 anførte har Radio  

 Energy København siden udsendelsesvirksomhedens begyndelse i april 1992 alene  

 afregnet på grundlag af et dækningsområde på 10.000 personer.
Forklaringer Der er under den mundtlige forhandling afgivet forklaring af Lars Rikart  

 Jensen, der er stationsleder for Radio Energy Lyngby, og af Lotte Kristensen,  

 der er bestyrelsesformand i Radio Energy København.
Lars Rikart Jensen har bl.a. forklaret, at tilskud fra Lokalradiofonden nu  

 helt er bortfaldet.
Efter en ny ordning kan der opnås støtte fra Tipspuljen,  

 og Radio Energy Lyngby regner med, at man herfra fremover vil kunne opnå en  

 årlig støtte på ca. 200.000 kr. på betingelse af, at man ophører med at  

 bringe reklamer.
Han regner med, at tilskuddet fra DTU/DIA fremover vil være  

 af nogenlunde samme størelse.
Hvis dækningsområderne fastsættes som påstået  

 af Gramex, vil Radio Energy Lyngby skulle betale 40 - 50.000 kr. årligt til  

 Gramex og Radio Energy København ca. 175.000 kr. årligt.
Den ved Gramex'  

 kontrolaflytning af Radio Energy Lyngby opgjorte musikandel på 86% er noget  

 højere end normalt, hvilket bl.a. hænger sammen med, at man de pågældende  

 dage måtte undvære nogle programmmedarbejdere.
Han vil anslå, at  

 fonogramforbruget gennemsnitligt er på ca. 75% inkl. »voice-over«.  

 Ikke alene nyhedsudsendelserne m.v., men også den anvendte musik, er  

 målrettet mod de studerende.
Der er fortrinsvis tale om »modern  

 rock«.
Ifølge forskellige undersøgelser aflyttes de to radioer tilsammen  

 inden for en uge af ca. 4.500 ingeniørstuderende og ca. 36.000 andre  

 personer.
Radioerne aflyttes dagligt af ca. 2.000 ingeniørstuderende og  

 samlet af ca. 9.000 personer.
Lotte Kristensen har bl.a. forklaret, at Radio Energy København har langt  

 færre medarbejdere end Radio Energy Lyngby, men selv producerer alle  

 udsendelser.
Hun vil anslå, at musikanvendelsen er på ca. 75%. Gramex  

 kontrolaflytning svarer nogenlunde hertil bortset fra, at man har medregnet  

 »voice-over«.
Parternes procedure Gramex har anført, at dækningsområdet for budskabsradioer normalt  

 nedsættes til halvdelen af indbyggertallet i sendeområdet.
For at en  

 lokalradio kan anerkendes som budskabsradio, må efter fast praksis to  

 betingelser være opfyldt: For det første skal programmerne, når bortses fra  

 fonogramanvendelsen, klart være rettet mod en bestemt og veldefineret  

 målgruppe.
For det andet skal fonogramanvendelsen udgøre mindre end 50% af  

 sendetiden.
Denne praksis er tiltrådt af Tvangslicensnævnet i kendelsen af  

 20. marts 1991 i sag nr. 43, Lokalradioen Linie 1 mod Gramex.
Sagen angik en  

 ungdomsradio, men der er i relation til spørgsmålet om nedsættelse af  

 dækningsområdet ingen relevant forskel mellem en sådan radio og en radio,  

 hvis målgruppe er studerende ved en højere læreanstalt.
Gramex anerkender, at  

 en uddannelsesradio efter sin karakter kan opnå status som budskabsradio, men  

 de almindelige betingelser herfor må være opfyldt, herunder betingelsen om,  

 at fonogramanvendelsen ikke må overstige 50% af sendetiden.
Denne betingelse  

 er såvel velbegrundet som rimelig.
En moderat musikanvendelse indicerer, at  

 radioen anvender sin sendetid til at formidle sine budskaber til målgruppen,  

 således at musikken alene fungerer som bindeled mellem budskabsprogrammerne.  

 Hvis fonogramanvendelsen overstiger halvdelen af sendetiden, afkræftes  

 formodningen om, at budskaberne er det væsentlige.
Betingelsen om, at  

 fonogramanvendelsen ikke må overstige 50% af sendetiden, håndhæves også over  

 for bydelsradioer.
I de foreliggende sager der det ubestridt, at de to uddannelsesradioers  

 fonogramforbrug væsentligt overstiger 50% af sendetiden, og radioerne kan  

 allerede af denne grund ikke gøre krav på, at deres dækningsområder nedsættes  

 i forhold til det, der er det normale for lokalradioer med sendetilladelse i  

 de pågældende kommuner.
Det må lægges til grund, at fonogramanvendelsen er så  

 høj som ca. 75%, hvilket kan sammenholdes med, at det gennemsnitlige  

 fonogramforbrug for lokalradioer er ca. 60%. Det er ikke nødvendigt at tage  

 stilling til, om radioernes nyhedsudsendelser m.v. isoleret set opfylder det  

 krav om målrettethed, som må stilles til en budskabsradio.
Det afgørende er,  

 at ingen af de synspunkter, der er fremført af de to radioer, kan begrunde,  

 at der bortses fra betingelsen om et fonogramforbrug på maksimalt 50% af  

 sendetiden og på denne måde indrømmes disse radioer en særstilling.
Det kan  

 navnlig ikke anerkendes, at selve fonogramanvendelsen kan være målrettet på  

 en måde, der er relevant for spørgsmålet om nedsættelse af  

 betalingsgrundlaget.
Der kan efter nævnets praksis heller ikke lægges vægt på  

 radioernes indtægtsforhold.
Henvisningen til forholdene i Norge kan ikke  

 tillægges betydning, bl.a. fordi den påberåbte norske begrænsningsregel ikke  

 er speciel for uddannelsesradioer, men gælder til fordel for alle små  

 lokalradioer.
Der er således tale om en vederlagsordning, som generelt  

 afviger fra den danske.
 Det forhold, at Universitetsradioen også i en periode efter, at den havde  

 fået sendetilladelse i Københavns Kommune, alene afregnede efter et  

 dækningsområde på 50.000 indbyggere, kan ikke påberåbes af de indklagede  

 radioer, allerede fordi der ikke forelå nogen aftale herom mellem  

 Universitetsradioen og Gramex.
Radio Energy Lyngby og Radio Energy København har anført, at de ikke  

 bestrider, at deres fonogramanvendelse i gennemsnit udgør ca. 75% af  

 sendetiden.
Et musikforbrug på mere end 50% er imidlertid nødvendigt for at  

 fastholde radioernes målgruppe, de ingeniørstuderende, og er således  

 nødvendigt for, at de i det hele taget kan opfylde deres funktion som  

 uddannelsesradioer med hensyn til informations- og servicemeddelelser m.v.  

 til de studerende.
Radioerne kan ikke anses for budskabsradioer i sædvanlig  

 forstand, da de ikke har overordnet budskab eller en overordnet holdning.
De  

 tilhører som uddannelsesradioer en særlig kategori af lokalradioer og er  

 karakteriseret ved, at de har en meget præcist afgrænset målgruppe og i alle  

 henseender, herunder med hensyn til arten af den anvendte musik, retter deres  

 udsendelser mod denne målgruppe.
Dækningsområdet bør på denne baggrund  

 fastlægges med udgangspunkt i antallet af igeniørstuderende, som er bosat i  

 de respektive sendeområder, idet man dog er indforstået med et vist tillæg  

 bl.a. under hensyn til, at udsendelserne også kan have interesse for ansatte  

 ved DTU og DIA.
Musikforbruget i procent er ikke egnet som målestok for, i  

 hvilket omfang en radio er målrettet.
Dette støttes af en under sagen  

 fremlagt udtalelse af 29. januar 1993, der er afgivet af medieforskeren Jens  

 Rom Jensen til Universitetsradioen.
At de to radioers intentioner med hensyn  

 til målretning faktisk er opfyldt, fremgår af lytterundersøgelser, som viser,  

 at de aflyttes af en meget stor del af de ingeniørstuderende, men kun af en  

 lille procentdel af den øvrige befolkning.
Den af Gramex håndhævede regel om, at fonogramanvendelsen ikke må udgøre  

 mere end 50% af sendetiden, er i hvert fald ikke rimelig i forhold til  

 uddannelsesradioer, og rimeligheden af den fastsatte overgrænse for  

 musikanvendelsen må også generelt betvivles.
Der kan i denne forbindelse  

 henvises til forholdene i Norge.
Her gælder ved beregningen af vederlaget en  

 begrænsningsklausul, således at vederlaget ikke kan overstige en vis  

 procentdel af radioens indtægter (eller udgifter, hvis disse er større).  

 Denne begrænsningsklausul kan påberåbes, blot forbruget af beskyttede  

 fonogrammer ikke overstiger 50% af sendetiden, hvilket normalt vil svare til,  

 at det samlede fonogramforbrug ikke må overstige 75% af sendetiden.
På  

 tilsvarende måde burde Gramex anerkende, at dækningsområdet kan nedsættes,  

 selv om det samlede fonogramforbrug udgør op til 75% af sendetiden, når  

 radioen i øvrigt har en klart afgrænset målgruppe, således som det er  

 tilfældet for uddannelsesradioerne.
Det bør endelig også indgå i vurderingen, at Gramex i årene forud for 1992  

 accepterede, at Universitetsradioen, der har sendetilladelse i København,  

 alene betalte for et dækningsområde på 50.000 personer.
For Radio Energy  

 København var det, da man påbegyndte sin udsendelsesvirksomhed, en  

 forudsætning, at man kunne opnå en tilsvarende ordning.
Tvangslicensnævnets bemærkninger Der følger af nævnets kendelse af 23. juni 1988, at en lokalradios  

 dækningsområde som udgangspunkt er antallet af indbyggere i den kommune, for  

 hvilken radioen har sendetilladelse, idet der dog i forhold hertil kan blive  

 tale om nedsættelse af dækningsområdet bl.a. i tilfælde, hvor radioens  

 udsendelser er rettet mod og kun kan tænkes at have interesse for en snævrere  

 afgrænset befolkningsgruppe end befolkningen i sendeområdet i almindelighed.  

 Med udgangspunkt heri har Gramex fulgt en praksis, hvorefter nedsættelse af  

 dækningsområdet ikke alene er betinget af, at udsendelserne bortset fra  

 fonogramanvendelsen klart er rettet mod en bestemt og velafgrænset målgruppe,  

 men tillige er betinget af, at fonogramanvendelsen - den samlede  

 fonogramanvendelse og ikke alene anvendelsen af beskyttede fonogrammer -  

 gennemsnitligt ikke udgør mere end 50% af den samlede sendetid.
Nævnet  

 finder, at denne praksis er sagligt og rimeligt begrundet, og kan således -  

 som det også fremgår af nævnets kendelse af 20. marts 1991 i sagen vedrørende  

 Lokalradioen Linie 1 - tiltræde, at den nævnte overgrænse for  

 fonogramanvendelsen lægges til grund i hvert fald som udgangspunkt.
De indklagede lokalradioer er i nogen grad særegne derved, at deres  

 angivne målgruppe - studerende, eventuelt tillige ansatte, ved Danmarks  

 Tekniske Universitet og Danmarks Ingeniør Akademi - er meget præcist  

 afgrænset.
Nævnet finder heller ikke grundlag for at betvivle, at radioerne  

 tilstræber, at alle udsendelser er rettet mod denne målgruppe.
Nævnet finder  

 imidlertid ikke, at disse forhold kan begrunde, at der helt bortses fra den  

 sædvanlige overgrænse for omfanget af fonogramanvendelsen.
I denne  

 forbindelse skal særlig fremhæves, at det forhold, at også selve  

 fonogramanvendelsen er målrettet, ikke kan anføres til støtte for et sådant  

 resultat, idet det samme i mere eller mindre udpræget grad gælder for mange  

 lokalradioer.
Ved fastsættelsen af det vederlag, der skal betales til Gramex,  

 kan der efter nævnets praksis ikke lægges vægt på radioernes indtægtsforhold,  

 ligesom nævnet ikke finder at kunne lægge vægt på den omstændighed, at  

 radioerne gennem deres informations- og servicemeddelelser utvivlsomt  

 varetager en nyttig funktion set ud fra læreanstalternes og målgruppens  

 synsvinkel.
På baggrund af det anførte, og da det må lægges til grund, at radioernes  

 fonogramforbrug i gennemsnit væsentligt overstiger 50% af sendetiden, finder  

 nævnet, at der ikke foreligger tilstrækkeligt grundlag for at nedsætte  

 radioernes dækningsområder.
Forholdene omkring Universitetsradioen kan ikke  

 begrunde et andet resultat.
I overensstemmelse med Gramex' påstande  

 fastsættes dækningsområdet for Radio Energy Lyngby herefter til 49.600  

 indbyggere og dækningsområdet for Radio Energy København til 280.000  

 indbyggere.
 For så vidt angår Radio Energy Lyngby finder nævnet, at dette  

 betalingsgrundlag som påstået af Gramex bør gælde fra den 1. januar 1992.
For så vidt angår Radio Energy København finder nævnet ikke at kunne  

 bortse fra, at radioen, da beslutningen om at påbegynde  

 udsendelsesvirksomheden blev trufet, men nogen ret kan have haft den  

 opfattelse, at man kunne opnå en ordning, hvorefter dækningsområdet blev  

 fastsat i samme størrelsesorden som det, på grundlag af hvilket  

 Universitetsradioen hidtil havde afregnet til Gramex.
Under hensyn bl.a.  

 hertil finder nævnet, at dækningsområdet for denne radio bør fastsættes til  

 50.000 indbyggere for perioden fra den 1. april 1992 til den 31. december  

 1994, således at afregning på grundlag af et dækningsområde på 280.000  

 indbyggere først skal ske fra den 1. januar 1995.
 Thi bestemmes:
 De indklagede lokalradioer, Radio Energy (Radio Energy Lyngby) og Radio  

 Energy København, skal anerkende, at det vederlag, de i henhold til  

 ophavsretslovens § 47 skal betale til klageren, Gramex, skal beregnes for  

 Radio Energy (Radio Energy Lyngby) på grundlag af et dækningsområde på 49.600  

 indbyggere med virkning fra den 1. januar 1992, og for Radio Energy København  

 for perioden fra den 1. april 1992 til den 31. december 1994 på grundlag af  

 et dækningsområde på 50.000 indbyggere og for tiden efter den 1. januar 1995  

 på grundlag af et dækningsområde på 280.000 indbyggere.
