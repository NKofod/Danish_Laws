Betænkning afgivet af Udlændinge- og Integrationsudvalget den 22. marts 2022 Betænkning over Forslag til lov om ændring af udlændingeloven, straffeloven, lov om aktiv socialpolitik, repatrieringsloven og forskellige andre love (Initiativer til beskyttelse af børn imod vold og negativ social kontrol, indførelse af regler om fleksibel udbetaling af hjælp til repatriering og hjemrejsestøtte m.v.) [af udlændinge- og integrationsministeren (Mattias Tesfaye)]:
1. Ændringsforslag Udlændinge- og integrationsministeren har stillet 5 ændringsforslag til lovforslaget.
2. Indstillinger Et flertal i udvalget (S, V, DF, KF og NB) indstiller lovforslaget til vedtagelse med de stillede ændringsforslag.
Et mindretal i udvalget (SF, RV, EL og FG) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget mener, at det er vigtigt, at udlændinge, der opholder sig i Danmark, tager de danske værdier til sig.
I dag lever en alt for stor gruppe af især ikkevestlige indvandre i parallelsamfund, hvor vold i hjemmet og negativ social kontrol hører til dagligdagen.
Venstre mener, at man skal være hård og konsekvent over for dem, der udøver social kontrol og vold.
Der er brug for en markant opstramning af reglerne på området, hvilket skal gennemføres med lovforslaget.
På denne baggrund stemmer Venstre for lovforslaget.
Dansk Folkeparti Dansk Folkepartis medlemmer af udvalget finder det rigtigt, at straffen bliver skærpet for gentagen vold mod børn i hjemmet, at der sker en skærpelse af reglerne for vandelskravet for permanent opholdstilladelse, at der sker en udvidelse af karensreglerne for familiesammenføring med børn, hvis den herboende er dømt for vold eller for at sende et barn på genopdragelse i hjemlandet, og endelig at der indføres sanktioner i ydelsessystemet.
Genopdragelse i islamiske værdier i hjemlandet er på ingen måde i orden.
At vold bruges i indvandrerfamilier, overrasker desværre ikke.
Det har en undersøgelse fra VIVE vist.
Derfor er det godt, at straffene skærpes og mulighederne for at få permanent opholdstilladelse forringes for dem, der ikke kan finde ud af det.
Initiativerne er nødvendige.
Dansk Folkeparti håber, at loven kommer til at virke efter hensigten og derved kan være med til at forhindre noget af den vold, der desværre finder sted.
4. Ændringsforslag med bemærkninger Ændringsforslag Til § 1 Af udlændinge- og integrationsministeren, tiltrådt af udvalget:
 1) Efter nr. 14 indsættes som nyt nummer:
»01. I § 17 a, stk. 4, nr. 2, der bliver stk. 5, nr. 2, ændres »stk. 5« til: »stk. 6«.« [Teknisk ændring] 2) I den under nr. 19 foreslåede ændring af § 36, stk. 1, 1. pkt., ændres »stk. 5« til: »§ 36, stk. 5«.
[Teknisk ændring] 3) I den under nr. 23 foreslåede ændring af § 36, stk. 5, 1. pkt., ændres »1. pkt.« til: »§ 36, stk. 1, 1. pkt.«, og »2. pkt.« ændres til: »stk. 1, 2. pkt.« [Teknisk ændring] 4) I den under nr. 32 foreslåede ændring af § 45 d, stk. 1, nr. 2, ændres »udlændingelovens« til: »denne lovs«.
[Teknisk ændring] 5) Nr. 33 affattes således:
»33. I § 45 d, stk. 2, 3. pkt., og stk. 3, 2. pkt., ændres »§ 36, jf. stk. 1, nr. 2,« til: »hjemrejselovens § 16, stk. 7, jf. stk. 1, nr. 2, i denne paragraf,«, og i § 45 d, stk. 4, ændres »§ 36, jf. stk. 1, nr. 2« til: »hjemrejselovens § 16, stk. 7, jf. stk. 1, nr. 2, i denne paragraf«.« [Teknisk ændring] Bemærkninger Til nr. 1 Det følger af udlændingelovens § 17 a, stk. 4, nr. 2, at uanset bestemmelsen i § 17 bortfalder en opholdstilladelse først, når en udlænding, der med henblik på at tage varigt ophold vender tilbage til hjemlandet, det tidligere opholdsland eller et land, hvortil udlændingen har nær familiemæssig tilknytning, har opholdt sig uden for Danmark i mere end 3 på hinanden følgende måneder og har opholdstilladelse efter § 9 eller § 9 c, stk. 1, som følge af en familiemæssig tilknytning til en person omfattet af nr. 1, jf. dog stk. 5.
 Der er tale om en konsekvensændring, som følge af at § 17 a, stk. 4-6, bliver til § 17 a, stk. 5-7.
Til nr. 2 Det følger af udlændingelovens § 36, stk. 1, 1. pkt., at politiet med henblik på at sikre muligheden for afvisning eller overførsel efter reglerne i kapitel 5 a kan bestemme, at der skal ske frihedsberøvelse, hvis der er en væsentlig risiko for, at den pågældende forsvinder, og de i § 34 nævnte foranstaltninger ikke er tilstrækkelige, jf. § 36, stk. 5.
Der er tale om en lovteknisk ændring, da det, for så vidt angår henvisninger til andre bestemmelser i en bestemmelse, ikke er nødvendigt at henvise til paragraffens nummer, men alene til stykkets nummer.
Det er således i § 36, stk. 1, 1. pkt., ikke nødvendigt at henvise til § 36, stk. 5, men alene til stk. 5, der som følge af ændringen i det i lovforslaget foreslåede § 1, nr. 19, bliver til stk. 4.
 Ændringen medfører ingen ændringer i det materielle indhold.
Til nr. 3 Det følger af udlændingelovens § 36, stk. 5, 1. pkt., at der ved beslutning om frihedsberøvelse efter § 36, stk. 1, 1. pkt., særlig skal lægges vægt på, om udlændingen har søgt asyl i andre lande, der er tilsluttet Dublinforordningen, eller om udlændingen under opholdet i Danmark har forsøgt at indrejse og søge asyl i en anden medlemsstat.
Der er tale om en lovteknisk ændring, da det, for så vidt angår henvisninger til andre bestemmelser i en bestemmelse, ikke er nødvendigt at henvise til paragraffens nummer, men alene til stykkets nummer.
Det er således i § 36, stk. 5, 1. pkt., ikke nødvendigt at henvise til § 36, stk. 1, 1. pkt., men alene til stk. 1, 1. pkt.
Som konsekvens heraf er det også nødvendigt at ændre henvisningen til 2. pkt. til stk. 1, 2. pkt.
 Ændringen medfører ingen ændringer i det materielle indhold.
Til nr. 4 Der er tale om en teknisk ændring, da der normalvis ikke i lovteksten henvises til lovens titel, medmindre der henvises til en anden lov.
Til nr. 5 Der er tale om en teknisk ændring, da der normalvis ikke i lovteksten henvises til lovens titel, medmindre der henvises til en anden lov.
5. Udvalgsarbejdet Lovforslaget blev fremsat den 27. januar 2022 og var til 1. behandling den 10. februar 2022. Lovforslaget blev efter 1. behandling henvist til behandling i Udlændinge- og Integrationsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 10. november 2021 dette udkast til udvalget, jf.
UUI alm. del  bilag 16. Den 27. januar 2022 sendte udlændinge- og integrationsministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Bjørn Brandenborg (S) Birgitte Vind (S) Camilla Fabricius (S) fmd.
Christian Rabjerg Madsen (S) Leif Lahn Jensen (S) Julie Skovsby (S) Lars Aslan Rasmussen (S) Rasmus Horn Langhoff (S) Rasmus Stoklund (S) Carl Valentin (SF) Halime Oguz (SF) Anne Sophie Callesen (RV) Kathrine Olldag (RV) Peder Hvelplund (EL) Rosa Lund (EL) Sikandar Siddique (FG) Mads Fuglede (V) Anne Rasmussen (V) Heidi Bank (V) Erling Bonnesen (V) Marlene Ambo-Rasmussen (V) Morten Dahlin (V) Pia Kjærsgaard (DF) nfmd.
Morten Messerschmidt (DF) Peter Skaarup (DF) Marcus Knuth (KF) Birgitte Bergman (KF) Mette Thiesen (NB) Carsten Kissmeyer (V) Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
