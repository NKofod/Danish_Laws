Fremsat den 28. april 2010 af indenrigs- og sundhedsministeren (Bertel Haarder) Forslag til Lov om ændring af lov om kommunal ejendomsskat (Nedsættelse af grundskyldpromillen for ejendomme, der benyttes til landbrug, gartneri, planteskole, frugtplantage eller skovbrug) § 1 I lov om kommunal ejendomsskat, jf. lovbekendtgørelse nr. 1006 af 26. oktober 2009, foretages følgende ændringer:
 1. I § 2, stk. 1, 3. pkt., ændres »9,7 promillepoint« til: »14,8 promillepoint«.
 2. I § 2, stk. 2, 1. pkt., ændres »12,3 promille« til: »7,2 promille«.
§ 2 Loven træder i kraft den 1. januar 2011 § 3 Stk. 1. Staten yder efter regler fastsat af Indenrigs- og Sundhedsministeren for skatteåret 2011 et særligt tilskud til de kommuner, der lider et provenutab som følge af denne lov.
 Stk. 2. Ved opgørelsen for 2011 af beskatningsniveauet for kommuner, jf. § 26, nr. 2 i lov om kommunal udligning og generelle tilskud til kommuner, indgår tilskuddet som nævnt i stk. 1.
Bemærkninger til lovforslaget Almindelige bemærkninger 1. Lovforslagets baggrund og formål Lovforslaget indgår i udmøntningen af aftalen af 9. april 2010 mellem regeringen (Venstre og Det Konservative Folkeparti) og Dansk Folkeparti om Grøn Vækst 2.0.
Som anført i aftalen bidrager landbrugs- og fødevareerhvervet væsentligt til den danske eksport og beskæftigelse.
Der er i alt 139.000 beskæftigede i branchen fordelt med 77.000 i landbruget og 62.000 i fødevareerhvervet.
Erhvervet skaber ikke bare beskæftigelse og vækst i fødevaresektoren, men også i energisektoren, agroindustrien og i en række følgeindustrier, herunder i bygge- og anlægsbranchen.
Denne beskæftigelse er i særdeleshed væsentlig for livet i yderkantsområderne, og er derfor med til at skabe et Danmark i balance.
Erhvervet står imidlertid i en svær økonomisk situation på grund af den økonomiske krise, der blandt andet har givet sig udtryk i lave afregningspriser.
 Aftalen om Grøn Vækst 2.0 tager sigte på at forbedre vandmiljø og naturtilstand samt sikre beskæftigelsen i landbruget og fødevareerhvervet og dermed også i yderkantsområderne.
 Med dette lovforslag udmøntes den del af aftalen, der vedrører nedsættelsen af skatten på produktionsjord med 500 mio. kr. årligt i 2011 og frem.
Kommunerne vil i 2011 blive kompenseret individuelt af staten for nedsættelsen af grundskyldpromillen.
Med nedsættelsen af grundskyldpromillen sker der i 2011 en samlet lettelse af jordskatterne for ejendomme, der må anses for benyttet til landbrug, gartneri, planteskole, frugtplantage eller skovbrug på 500 mio. kr.
Formålet er at understøtte de enkelte bedrifter.
Nedsættelsen betyder, at grundskyldpromillen på produktionsjord reduceres med 5,1 promillepoint i 2011.
De byrdefordelingsmæssige virkninger af omlægningen vil indgå i det igangværende arbejde vedrørende opgørelse af kommunernes udgiftsbehov mv. i Finansieringsudvalget under Indenrigs- og Sundhedsministeriet.
Dette arbejde forventes afsluttet ultimo 2010 med henblik på en eventuel justering af det kommunale tilskuds- og udligningssystem tidligst fra 2012.
Såfremt kompensationer til kommunerne ikke kan indarbejdes i det kommunale tilskuds- og udligningssystem fra 2012, vil den individuelle kompensation blive videreført indtil, der kan foretages en samlet justering af det kommunale tilskuds- og udligningssystem.
Herefter vil kommunerne blive kompenseret for virkningen af provenutabet over bloktilskuddet.
2. Gældende ret Af de i en kommune beliggende faste ejendomme, for hvilke der i medfør af lov om vurdering af landets faste ejendomme er foretaget ansættelse af grundværdien, svares til kommunen en afgift, der benævnes grundskyld.
 Grundskyld pålignes de afgiftspligtige ejendomme med en bestemt promille af den afgiftspligtige grundværdi.
 Efter de gældende regler skal kommunalbestyrelsen i forbindelse med den endelige vedtagelse af kommunens årsbudget fastsætte grundskyldpromillen, der skal udgøre mindst 16 og højst 34.
 Af ejendomme, som på tidspunktet for den vurdering, der lægges til grund for skatteberegningen, må anses for benyttet til landbrug, gartneri, planteskole, frugtplantage eller skovbrug, jf. § 33, stk. 1, i vurderingsloven, opkræves grundskyld med en promille, der er 9,7 promillepoint lavere end den af kommunalbestyrelsen fastsatte grundskyldpromille.
 I kommuner, hvor grundskyldpromillen er fastsat til mere end 22, opkræves grundskylden dog kun med 12,3 promille af den afgiftspligtige grundværdi af ejendomme, som på tidspunktet for den vurdering, der lægges til grund for skatteberegningen, må anses for benyttet til landbrug, gartneri, planteskole, frugtplantage eller skovbrug, jf. § 33, stk. 1, i vurderingsloven.
3. Lovforslagets indhold Med lovforslaget foreslås grundskyldpromillen for ejendomme, der efter § 33, stk. 1, i vurderingsloven, må anses for benyttet til landbrug, gartneri, planteskole, frugtplantage eller skovbrug nedsat med 5,1 promillepoint.
I kommuner, hvor grundskyldpromillen er fastsat til mere end 22, opkræves grundskylden dog kun med 7,2 promille.
Det har været regeringens ønske at ligestille skovbruget med landbruget på jordskatteområdet.
En sådan ligestilling blev gennemført ved lov nr. 1397 af 21. december 2005 om ændring af lov om beskatning til kommunerne af faste ejendomme, da den amtskommunale grundskyldpromille for ejendomme, der må anses for benyttet til landbrug, gartneri, planteskole og frugtplantage eller skovbrug blev nedsat fra henholdsvis 1,5 promille og 10 promille til 1 promille.
Med lovforslaget foreslås denne ligestilling fastholdt.
Der ydes de berørte kommuner kompensation for provenutabet.
Det foreslås, at staten for 2011 kompenserer de berørte kommuner individuelt for deres tab som følge af nedsættelsen af grundskyldpromillen.
4. Økonomiske konsekvenser for det offentlige Forslaget indebærer, at kommuner, hvori der er ejendomme, der benyttes til landbrug, gartneri, planteskole, frugtplantage eller skovbrug får et årligt mindreprovenu fra grundskyld.
Det samlede umiddelbare provenutab er anslået til 500 mio. kr.
Nedsættelsen finansieres ved:
  En fremrykning til 2011 af den forøgelse af lønsumsafgiften for finansielle virksomheder, der er aftalt i forbindelse med Forårspakke 2.0.
  En forhøjet pesticidafgift fra 2011, jf. aftale om Grøn Vækst.
  En ny grøn kvælstofregulering fra 2013 og frem, jf. aftale om Grøn Vækst.
Forslaget anslås at indebære et umiddelbart årligt mindreprovenu på ca. 500 mio. kr. i den kommunale grundskyld.
Mindreprovenuet vedrører de kommuner, hvori der er ejendomme, der benyttes til landbrug, gartneri, planteskole, frugtplantage eller skovbrug.
 Grundskyld er fradragsberettiget, hvorfor en grundskyldsreduktion medfører et lavere fradrag for betalt grundskyld og dermed isoleret set et modsatrettet afledt merprovenu på indkomstskatten til kommunerne og staten.
Ét indkomstårs lavere fradrag for grundskyld på 500 mio. kr. årligt skønnes over nogle år at resultere i et merprovenu på indkomstskatten på ca. 200 mio. kr. svarende til en anslået gennemsnitsbeskatning på ca. 40 pct.
Heraf vedrører ca. 125 mio. kr. de kommunale indkomstskatter.
Grundet de meget vanskelige økonomiske vilkår i landbrugs- og fødevareerhvervet er det forbundet med meget stor usikkerhed at skønne over de afledte konsekvenser på indkomstskatten i de første år.
Det mindskede fradrag for grundskylden vil formentlig i mange tilfælde alene påvirke størrelsen af det skattemæssige underskud, der kan fremføres og modregnes i indkomst i fremtidige år.
I finansåret 2011 skønnes tilbageløbet på indkomstskatten derfor med meget stor usikkerhed højst at udgøre ca. 100 mio. kr., hvoraf ca. 65 mio. kr. vedrører kommunerne.
Herudover medfører nettoskattelettelsen et automatisk tilbageløb på moms og afgifter.
Også på dette provenuområde vil forslaget som følge af den økonomiske krisesituation afvige fra de normale antagelser om en gennemsnitlig forbrugskvote i forbindelse med skattenedsættelser.
Med stor usikkerhed kan det således skønsmæssigt anslås, at det automatiske tilbageløb på moms og afgifter udgør ca. 40 mio. kr. svarende til ca. 10 pct. af nettoskattelettelsen i 2011 på 400 mio. kr.
 Samlet set skønnes lovforslaget således at medføre et provenutab for det offentlige på ca. 360 mio. kr. i 2011. For kommunerne skønnes provenutabet i 2011 at udgøre ca. 435 mio. kr.
Den indirekte virkning på landbrugets betaling af indkomstskatter vil falde bort, når den forhøjede pesticidafgift og den nye grønne kvælstofregulering er endeligt gennemført.
De direkte og afledte økonomiske konsekvenser for staten og kommunerne som følge af disse initiativer vil fremgå af de konkrete lovforslag.
 Lovforslaget har ingen økonomiske konsekvenser for regionerne.
Staten yder i 2011 de berørte kommuner en individuel kompensation for det umiddelbare provenutab.
Indenrigs- og sundhedsministeren fastsætter de nærmere regler om beregning og udbetaling af det særlige tilskud.
Der vil blive sigtet mod, at det samlede kompensationsbeløb kan udbetales til de enkelte kommuner i januar og juli måned 2011, og at der i det efterfølgende år foretages en regulering af de udbetalte tilskud.
Den individuelle kompensationsordning gælder alene for 2011.
De byrdefordelingsmæssige virkninger af omlægningen vil indgå i det igangværende arbejde vedrørende opgørelse af kommunernes udgiftsbehov mv. i Finansieringsudvalget under Indenrigs- og Sundhedsministeriet.
Dette arbejde forventes afsluttet ultimo 2010 med henblik på en eventuel justering af det kommunale tilskuds- og udligningssystem tidligst fra 2012.
Såfremt kompensationen til kommunerne ikke kan indarbejdes i det kommunale tilskuds- og udligningssystem fra 2012, vil den individuelle kompensationsordning blive videreført indtil, der kan foretages en samlet justering af det kommunale tilskuds- og udligningssystem.
Herefter vil kommunerne blive kompenseret for virkningen af provenutabet over bloktilskuddet.
 En eventuel videreførelse af den individuelle kompensation vil i givet fald blive forelagt Folketingets Finansudvalg i forbindelse med fastsættelsen af bloktilskuddet for kommunerne.
5. Administrative konsekvenser for det offentlige Forslaget vil ikke medføre administrative konsekvenser for det offentlige af betydning.
6. Økonomiske konsekvenser for erhvervslivet Den foreslåede nedsættelse af grundskyldpromillen for ejendomme, der må anses for benyttet til landbrug, gartneri, planteskole, frugtplantage eller skovbrug, med 5,1 promillepoint, indebærer en lempelse af de samlede udgifter til ejendomsskatter for disse ejendomme, der for 2011 er skønnet til 500 mio. kr. (Brutto før indkomstskat).
7. Administrative konsekvenser for erhvervslivet Lovforslaget medfører ingen administrative konsekvenser for erhvervslivet.
8. Administrative konsekvenser for borgerne Lovforslaget medfører ingen administrative konsekvenser for borgerne.
9. Miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Tidligere nedsættelser af den amtskommunale grundskyldpromille og loft over den kommunale grundskyldpromille for ejendomme, der må anses for benyttet til landbrug, gartneri, planteskole, frugtplantage eller skovbrug er blevet notificeret for Europa-Kommissionen i medfør af EU-rettens statsstøtteregler.
Notificering er senest sket i forbindelse med lov nr. 1397 af 21. december 2005 om ændring af lov om beskatning til kommunerne af faste ejendomme (Den amtskommunale grundskyldpromille for landbrugsejendomme og lignende ejendomme og for skovbrug). Ved lovændringen nedsattes den amtskommunale grundskyldpromille for ejendomme, der må anses for benyttet til landbrug, gartneri, planteskole og frugtplantage eller skovbrug fra henholdsvis 1,5 promille og 10 promille til 1 promille.
Denne lov blev notificeret for Europa-Kommissionen i medfør af EU-rettens statsstøtteregler.
Europa-Kommissionen havde ingen indvendinger mod nedsættelsen af den amtskommunale grundskyldpromille, da foranstaltningen ikke opfylder selektivitetskravet i traktatens artikel 87, stk. 1, og således ikke udgør statsstøtte, jf. statsstøttesag nr. 214/2006 af 2. juni 2006.
På denne baggrund blev det i forbindelse med lov nr. 1554 af 20. december 2006 vurderet, at det ikke var nødvendigt at notificere en yderligere nedsættelse af grundskyldpromillen for ejendomme, der må anses for benyttet til landbrug, gartneri, planteskole, frugtplantage eller skovbrug for Europa-Kommissionen.
Ved lovændringen blev grundskyldpromillen for ejendomme, der må anses for benyttet til landbrug, gartneri, planteskole og frugtplantage eller skovbrug, nedsat med 0,7 promille.
 Det vurderes derfor ikke at være nødvendigt at notificere en yderligere nedsættelse af grundskylden for ejendomme, der må anses for benyttet til landbrug, gartneri, planteskole, frugtplantage eller skovbrug for Europa-Kommissionen.
11. Hørte myndigheder og organisationer Lovforslaget har været sendt i høring hos Kommunernes Landsforening, Landbrug & Fødevarer og Dansk Skovforening.
Bemærkninger til lovforslagets enkelte bestemmelser Til § 1 Til nr. 1 og 2 Det foreslås, at grundskyldpromillen for ejendomme, der må anses for benyttet til landbrug, gartneri, planteskole, frugtplantage eller skovbrug nedsættes med 5,1 promillepoint.
Af ejendomme, der efter § 33, stk. 1, i vurderingsloven, benyttes til landbrug, gartneri, planteskole, frugtplantage eller skovbrug opkræves grundskyld med en promille der er 14,8 promillepoint lavere end den fastsatte grundskyldpromille.
I kommuner, hvor grundskyldpromillen er fastsat til mere end 22, opkræves grundskylden dog kun med 7,2 promille.
Til § 2 Det foreslås, at loven træder i kraft den 1. januar 2011.
Til § 3 Det foreslås i stk. 1, at der ydes kommunerne kompensation for provenutabet som følge af ordningen med nedsættelse af grundskyldpromillen for ejendomme, der må anses for benyttet til landbrug, gartneri, planteskole, frugtplantage eller skovbrug.
Det foreslås, at staten for 2011 kompenserer de berørte kommuner individuelt for deres tab som følge af nedsættelsen af grundskyldpromillen.
 Indenrigs- og Sundhedsministeren vil fastsatte nærmere regler for udformningen af kompensationsordningen.
Ordningen forventes tilrettelagt således, at kommunerne på grundlag af beregningen af nedsættelser af grundskyld for den enkelte ejendom indberetter den samlede nedsættelse i kommunen for skatteåret 2011 til Indenrigs- og Sundhedsministeriet, som herefter udbetaler det samlede kompensationsbeløb i januar og juli måned 2011. Kommunerne skal efter tilskudsårets udløb indsende en af kommunens revision attesteret endelig opgørelse over den samlede nedsættelse som følge af ordningen.
Herefter foretages en eventuel efterregulering af de udbetalte kompensationsbeløb.
Der foretages herefter ikke yderligere efterregulering.
Bestemmelsen i stk. 2 indebærer, at de enkelte kommuner i 2011 får beregnet tilskuds- og udligningsbeløb uden hensyntagen til nedsættelsen af grundskyldpromillen.
Til gengæld får kommunerne tilsvarende beregnet kompensationen ud fra det fulde provenu.
