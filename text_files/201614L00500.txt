Betænkning afgivet af Udlændinge- og Integrationsudvalget den 7. februar 2017 Betænkning over Forslag til lov om ændring af udlændingeloven, lov om fuldbyrdelse af straf m.v. og straffeloven (Styrket kontrol med udlændinge på tålt ophold og kriminelle udviste, herunder indførelse af underretningspligt, skærpet straf, afsoning i fodlænke og særlig adgang til varetægtsfængsling, og ændring af klageadgang) [af udlændinge-, integrations- og boligministeren (Inger Støjberg)]:
1. Ændringsforslag Udlændinge- og integrationsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 9. november 2016 og var til 1. behandling den 23. november 2016. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Udvalgets navn er den 12. december 2016 ændret til Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge-, integrations- og boligministeren sendte den 7. oktober 2016 dette udkast til udvalget, jf.
UUI alm. del  bilag 9. Den 17. november 2016 sendte udlændinge-, integrations- og boligministeren de indkomne høringssvar og et notat herom til udvalget.
Spørgsmål Udvalget har stillet 15 spørgsmål til udlændinge- og integrationsministeren til skriftlig besvarelse.
Ministeren har besvaret 13 af disse.
De 2 resterende spørgsmål ventes besvaret inden 2. behandling af lovforslaget.
3. Indstillinger og politiske bemærkninger Et flertal i udvalget (S, DF, V, LA og KF) indstiller lovforslaget til vedtagelse med de stillede ændringsforslag.
 Dansk Folkepartis medlemmer af udvalget hilser stramningerne velkommen.
 Det er rimeligt med nye krav og regler målrettet gruppen af udlændinge på tålt ophold.
DF har længe argumenteret for nye stramninger og fremsatte derfor sammen med andre partier et beslutningsforslag, der pålagde regeringen at undersøge mulighederne for at stramme yderligere op.
Herefter indgik en række partier en aftale, som udmøntes med dette lovforslag.
 DF støtter naturligvis lovforslaget, men understreger samtidig, at der fortsat er behov for nye tiltag og stramninger, eksempelvis væsentlig bedre muligheder for at frihedsberøve uønskede udlændinge, indtil de kan hjemsendes.
Et mindretal i udvalget (EL, ALT, RV og SF) indstiller lovforslaget til forkastelse.
Mindretallet vil stemme for de stillede ændringsforslag.
Enhedslistens, Alternativets, Radikale Venstres og Socialistisk Folkepartis medlemmer af udvalget konstaterer, at regeringen med dette lovforslag lever op til sit erklærede mål: at gøre tålt ophold så utåleligt som muligt.
Forslaget vil imidlertid næppe føre til, at flere personer på tålt ophold forlader Danmark.
På trods af de vilkår, som Folketingets Ombudsmand i sin redegørelse fra december 2014 betegner som meget belastende og begrænsende for grundlæggende livsførelse, lykkes det meget sjældent at udsende personer, som har været eller er på tålt ophold.
Mennesker på tålt ophold er i risiko for dødsstraf, tortur eller andre former for alvorlige menneskerettighedskrænkelser i oprindelseslandet.
Der er altså ikke noget mærkeligt i, at de stadig mere utålelige vilkår ikke får folk til at rejse.
Man kan med rette sætte spørgsmålstegn ved, hvor stort behovet er for at kunne lokalisere personer på tålt ophold, fordi udsendelse pludselig bliver mulig.
Af svaret på UUI alm. del  spm. 861 (2015-16) fremgår, at det siden den 1. januar 2011 i to tilfælde er lykkedes at tvangsudsende personer, som har fået deres tålt ophold-status ophævet.
Og i yderligere ét tilfælde er en person udrejst frivilligt.
Ifølge svaret er yderligere én person frihedsberøvet med henblik på udsendelse.
Endelig konstateres det i svaret, at »Der har ikke været problemer med at lokalisere eller pågribe de pågældende fire udlændinge.« Når det gælder spørgsmålet om at pågribe personer, der skal udsendes, er der altså ikke i praksis problemer, som kan begrunde øget brug af meldepligt, opholdspligt, underretningspligt, fodlænker, varetægtsfængsling eller strengere straffe.
Tilbage står ønsket om at skabe en utålelig tilværelse og straffe personer, som ikke rejser frivilligt til de lande, som vi ikke kan udsende dem til, fordi dette ville være i strid med Danmarks konventionsmæssige forpligtelser.
Hvis det afgørende hensyn var at kunne pågribe personer med henblik på en forestående udsendelse, kunne man finde langt mindre indgribende foranstaltninger  også uden at foretage frihedsberøvelse i strid med den europæiske menneskerettighedskonvention  der sikrede dette hensyn.
Dette kunne være særlig relevant i forhold til personer på tålt ophold, som gennem flere år har haft et etableret familieliv med ægtefælle og børn  et familieliv, som ødelægges af de skærpede regler, som bl.a. dette lovforslag indeholder.
Regeringen forfølger det overordnede mål at gøre tålt ophold utåleligt, samtidig med at man balancerer på kanten af Danmarks konventionsmæssige forpligtelser.
 Dette arbejde kan partierne ikke støtte, og partierne indstiller lovforslaget til forkastelse.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af udlændinge- og integrationsministeren, tiltrådt af udvalget:
 1) Efter nr. 2 indsættes som nyt nummer:
»01. I § 36, stk. 6, ændres »og stk. 11,« til: »og stk. 12,«.« [Konsekvensændring som følge af den foreslåede ændring i § 1, nr. 3] 2) Nr. 10 affattes således:
»10. I § 46 a, stk. 1, 1. pkt., udgår »§ 34 a,«, og efter »§ 42 a, stk. 8, 1 og 2. pkt.,« indsættes: »og stk. 10,«.« [Konsekvensændring som følge af den foreslåede ændring i § 1, nr. 1] Bemærkninger Til nr. 1 Den foreslåede ændring er en konsekvens af lovforslagets § 1, nr. 3, hvorefter der tilføjes et nyt stykke i § 42 a, således at det gældende stk. 11 bliver stk. 12.
Til nr. 2 Den foreslåede ændring er en konsekvens af lovforslagets § 1, nr. 1, hvorefter § 34 a ophæves.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Morten Marinus (DF) Marcus Knuth (V) Britt Bager (V) Preben Bang Henriksen (V) Jakob Engel-Schmidt (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Rune Lund (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
