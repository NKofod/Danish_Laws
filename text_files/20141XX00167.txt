Skriftlig fremsættelse (19. november 2014) Miljøministeren (Kirsten Brosbøl):
 Herved tillader jeg mig for Folketinget at fremsætte:
Forslag til lov om Den Danske Naturfond (Lovforslag nr.
L 77) Den danske natur har brug for en ekstra indsats, hvor både offentlige og private indsatser forenes.
Regeringen har derfor besluttet at oprette Den Danske Naturfond.
Fonden oprettes i et samarbejde med de to private fonde, VILLUM FONDEN og Aage V.
Jensen Naturfond.
Fonden skal gennemføre projekter, som skaber mere og bedre natur og forbedrer vandmiljøet.
Den Danske Naturfond oprettes med en startkapital fra stifterne på i alt 875 mio. kr.
Staten bidrager yderligere med 49 mio. kr. til fondens sekretariatsudgifter og opstart af fonden.
Herudover er det et væsentligt mål med fonden, at den skal kunne skaffe yderligere bidrag til sine indsatser for natur og vandmiljø fra virksomheder, fonde og private.
For at gøre det muligt for fonden at tiltrække private midler må den have en høj grad af uafhængighed.
Fonden oprettes derfor som en privat, erhvervsdrivende fond uden for den offentlige forvaltning.
Lovforslaget fastlægger de nærmere rammer for Den Danske Naturfond.
Det præciseres således i lovforslaget, at Den Danske Naturfond vil være omfattet af lov om erhvervsdrivende fonde.
På grund af de væsentlige samfundsinteresser, som er knyttet til fonden, foreslås det dog, at miljøministeren kan udpege medlemmerne af fondens bestyrelse.
På grund af de samfundsmæssige interesser bør der også være en høj grad af åbenhed omkring fonden, og den bør på trods af sin private karakter være underlagt nogle af de forvaltningsmæssige krav, som normalt gælder for den offentlige forvaltning.
Det foreslås derfor, at offentlighedslovens bestemmelser om aktindsigt, forvaltningslovens bestemmelser om inhabilitet og begrundelse, miljøoplysningsloven med enkelte undtagelser samt nogle af de almindelige forvaltningsretlige grundsætninger og principper skal gælde for fonden.
Herudover foreslås det, at bl.a. lønninger til ansatte og vederlag til bestyrelsen skal svare til, hvad der gælder inden for det statslige område.
Det foreslås også, at fonden skal give offentligheden adgang til sine arealer i et omfang, der som udgangspunkt svarer til adgangen på offentligt ejede arealer.
Dette skal medvirke til at sikre større mulighed for naturoplevelser, lokal folkelig forankring og opbakning til fondens projekter.
Lovforslaget fremsættes med ønsket om, at Den Danske Naturfond kan oprettes umiddelbart efter årsskiftet.
Lovforslaget ønskes derfor vedtaget i indeværende kalenderår og at træde i kraft den 1. januar 2015.
Regeringen er af den opfattelse, at Den Danske Naturfond er så væsentlig en nyskabelse i dansk naturpolitik, at den kan få historisk, langsigtet betydning.
Og regeringen håber derfor også på en bred tilslutning fra Folketingets partier.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
