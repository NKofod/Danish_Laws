Bekendtgørelse om erhvervsuddannelsen til ernæringsassistent I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 1900 af 4. oktober 2021, og efter bestemmelse fra, samråd med og inddragelse af Fagligt udvalg for Ernæringsassistentuddannelsen, fastsættes efter bemyndigelse i henhold til § 1, nr. 12 og 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til ernæringsassistent har som overordnet formål, at eleverne gennem skoleundervisning og oplæring opnår viden og færdigheder inden for følgende overordnede kompetenceområder:
 1) Sammensætning og tilberedning af velsmagende og ernæringsmæssig korrekt mad og måltidsservice i den professionelle forplejning på f.eks. sygehuse, plejehjem, ældrecentre, kantiner, cafeer, skoler (højskoler, efterskoler, landbrugsskoler og folkeskoler), dag- og døgninstitutioner, leve- og bomiljøer, modtagekøkkener, kaserner, fængsler, kursuscentre og selvstændige virksomheder.
 2) Kombination af viden om sundhed, økologi, sensorik, fødevarer, ernæring, diætetik, hygiejne og egenkontrol, madspild og miljø i forbindelse med planlægning, udførelse, dokumentation og kvalitetsvurdering af de arbejdsopgaver, der er forbundet med varemodtagelse, tilberedning, anretning af mad og varierede måltider under hensyntagen til produktionsformen, forebyggelse og sundhedsfremme i det professionelle køkken, med udgangspunkt i målgruppens behov og kulinariske præferencer.
 3) Planlægning, strukturering og gennemførelse af produktionen ergonomisk korrekt ud fra givne økonomiske vilkår, tage højde for anretning og servering af mad til forskellige målgrupper, tage ansvar for sensorik, hygiejne og egenkontrol samt kvaliteten af maden.
 4) Kommunikation som redskab til at skabe et godt arbejdsmiljø og fremme samarbejdet med kolleger i det professionelle køkken, målgruppen, andre faggrupper f.eks. omkring måltidet til det professionelle værtskab, være fleksibel og udviklingsparat og have indsigt i egne lærings- og motivationsmæssige styrker og svagheder.
 Stk. 2. Uddannelsen afsluttes med specialet ernæringsassistent, niveau 4 i den danske kvalifikationsramme for livslang læring.
 Stk. 3. Uddannelsen kan gennemføres som eux-forløb.
Varighed § 2. Uddannelsen varer fra 3 år og 5 måneder til 4 år og 2 måneder, jf. dog stk. 3. Uddannelsens varighed er inklusive grundforløbets 1. og 2. del, på hver 20 uger, og hovedforløbet.
Stk. 2. For elever, der gennemfører uddannelsen som erhvervsuddannelse for unge, varer uddannelsens hovedforløb mindst 2 år og 5 måneder og højst 2 år og 7 måneder.
Heraf udgør skoleundervisningen 30 uger fordelt på mindst tre skoleperioder.
Stk. 3. For elever, der gennemfører uddannelsen som erhvervsuddannelse for voksne (euv-forløb), varer uddannelsens hovedforløb fra 2 år og 4 måneder til 2 år og 6 måneder.
Heraf udgør skoleundervisningen 27 uger fordelt på mindst tre skoleperioder.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb 3 år og 2 måneder, hvoraf skoleundervisningen udgør 68,1 uger fordelt på mindst tre skoleperioder.
Alle skole- og oplæringsperioder, der ikke er afsluttende, skal have et omfang af ca. et halvt års varighed.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-5.
 Stk. 2. Eleven skal have følgende kompetencer med præstationsstandarden begynderniveau:
 1) Eleven kan genkende og klargøre råvarer til produktion.
 2) Eleven kan genkende og anvende grundtilberedningsmetoder, værktøj og udstyr til tilberedning af mad og måltider.
 3) Eleven kan tilberede et måltid under hensyntagen til, sæson, bæredygtighed, økologi og madspild efter instruktion.
 4) Eleven kan forklare de energigivende næringsstoffer og beregne energiindhold og energiprocenten i enkelte måltider manuelt og digitalt.
 5) Eleven kan genkende de fem grundsmage og anvende dem og de kulinariske succesfaktorer i forhold til råvarer, tilberedning og tilsmagning af retten.
 6) Eleven kan udarbejde professionelle opskrifter under vejledning og beregne rensesvind på frugt og grønt samt anvende vejledende portionsstørrelser.
 7) Eleven kan genkende og forklare de grundlæggende elementer for produktionsflowet i varmholdt, kølet og frostproduktion.
 8) Eleven kan sammensætte sunde måltider ud fra viden om fødevarernes sundhedsmæssige egenskaber og de officielle kostråd.
 9) Eleven kan udføre egenkontrol og faglig dokumentation efter instruktion og kan medvirke ved hygiejnisk forsvarlig produktion, opbevaring og distribution af mad.
 10) Eleven kan varetage den personlige hygiejne i forhold til fødevareproduktion.
 11) Eleven kan genkende og anvende almindeligt forekommende værktøj og udstyr i køkkenet ergonomisk korrekt og sikkerhedsmæssigt forsvarligt.
 12) Eleven kan betjene gæster og kunder.
 13) Eleven kan efter instruktion udføre rengørings- og desinfektionsopgaver med relevante redskaber og midler.
 14) Eleven kan samarbejde hensigtsmæssigt i arbejdssituationer og anvende en kommunikation, der passer til modtageren, både mundtligt og digitalt.
 15) Eleven kan anvende fagsprog og fagudtryk i arbejdssituationer.
 16) Eleven kan under vejledning handle hensigtsmæssigt i forhold til fysisk og psykisk arbejdsmiljø på arbejdspladsen.
 17) Eleven kan medvirke til forbedring af kvaliteten i opskrifter ved anvendelse af systematiske metoder.
 18) Eleven kan foretage informationssøgning og anvende relevante it-programmer til opgaveløsning.
 Stk. 3. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Naturfag på E-niveau, bestået.
 Stk. 4. Eleven skal have opnået følgende certifikater eller lignende:
 1) Kompetencer svarende til gennemført kursus i almen fødevarehygiejne godkendt efter lov om arbejdsmarkedsuddannelser m.v.
 2) Kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 Stk. 5. Eleven skal have færdigheder i at korrigere for følgende fejl eller afvigelser fra en plan eller en standard: Fejl konstateret ved egenkontrol på baggrund af specificerede kriterier.
 Stk. 6. For at kunne blive optaget til skoleundervisningen i eux-hovedforløbet skal eleven ud over kravene i stk. 2-5, have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Fysik på C-niveau.
 6) Kemi på C-niveau.
 Stk. 7. For elever i eux-forløb træder fagene i stk. 6, nr. 4-6, i stedet for det i stk. 3, nr. 2, nævnte fag.
 Stk. 8. For elever, der opnår de i stk. 6. nævnte kompetencer i et grundforløb, skal fagene nævnt i stk. 6, nr. 1-3, være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i stk. 6, nr. 4-6, være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 9. Er der i stk. 3 fastsat karakterkrav for et eller flere fag, bortset fra naturfag, gælder disse krav tilsvarende for eux-elever på det pågældende niveau af grundfaget, som eleven skal have for at kunne påbegynde skoleundervisningen i hovedforløbet, jf. stk. 6, uanset en forskel på de pågældende niveauer.
 Stk. 10. Elever, der har gennemført grundforløbet til gastronomuddannelsen, gourmetslagteruddannelsen eller bager- og konditoruddannelsen, har adgang til hovedforløbet på ernæringsassistentuddannelsen.
Kompetencer m.v. i hovedforløbet § 4. Hovedforløbet har følgende kompetencemål:
 1) Eleven kan anvende råvarer og tilberedningsmetoder til at tilberede velsmagende mad og måltider med udgangspunkt i målgruppens ernæringsmæssige behov, kulinariske præferencer og diætmæssige principper.
 2) Eleven kan planlægge og foretage varemodtagelse, madfremstilling, portionering, opbevaring og distribution samt rutinemæssigt kontrollere for at sikre fødevaresikkerheden under hensyntagen til rengøring, desinfektion, arbejdspladssikkerhed, tid, økonomi og kvalitet.
 3) Eleven kan anrette og servere maden indbydende og udføre værtskab for målgruppen.
 4) Eleven kan arbejde med bæredygtighed, økologi, effektiv udnyttelse af råvarer, energi, vand, el, madspild og affaldshåndtering til en given opgave.
 5) Eleven kan dokumentere, vurdere og justere madens ernæringsmæssige og sensoriske kvalitet i sammenhæng med mad og måltidsplanlægning til raske, syge og personer på diæter.
 6) Eleven behersker produktionsledelse, herunder indkøb, kalkulation, planlægning, tilberednings- og produktionsmetoder til forarbejdning af råvarer, sammensætning og fremstilling af mad og måltider på avanceret niveau.
 7) Eleven kan kvalitetsvurdere og -udvikle ved tilberedning, anretning, servering af maden til forskellige målgrupper samt ved rengøring og desinfektion af køkkenet.
 8) Eleven kan selvstændigt sikre fødevarehygiejne, udføre dokumentation af hygiejne og egenkontrol i alle produktionsled.
 9) Eleven kan anvende de mest hensigtsmæssige kombinationer af materialer, værktøj og udstyr ergonomisk korrekt ved produktion og distribution.
 10) Eleven kan anvende viden om ergonomi, arbejdspladssikkerhed, miljø, tid og økonomi i udvikling af et godt arbejdsmiljø.
 11) Eleven kan samarbejde og arbejde i teams, og kan indgå i forandrings- og samarbejdsprocesser internt såvel som eksternt i organisationen.
 12) Eleven kan kommunikere og udøve faglig formidling om råvarer, ernæring, diæter, måltidssammensætning, produktionsflow og fødevaresikkerhed.
 Stk. 2. I eux-forløb skal følgende fag gennemføres ud over de i stk. 1, fastsatte mål:
 1) Dansk på A-niveau fra uddannelsen til teknisk studentereksamen, dog med undervisningstiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen, dog med undervisningstiden 130 timer svarende til 5,2 uger.
 3) Matematik på B-niveau fra uddannelsen til teknisk studentereksamen, dog med undervisningstiden 140 timer svarende til 5,6 uger.
 4) Fysik på B-niveau fra uddannelsen til teknisk studentereksamen, dog med undervisningstiden 105 timer svarende til 4,2 uger.
 5) Kemi på B-niveau fra uddannelsen til teknisk studentereksamen, dog med undervisningstiden 90 timer svarende til 3,6 uger.
 6) Teknikfag på B-niveau, Proces, levnedsmiddel og sundhed, jf. læreplanen udviklet til brug for tekniske eux-forløb, dog med uddannelsestiden 100 timer svarende til 4 uger.
 7) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 20 timer og fordybelsestiden 30 timer svarende til 2 uger.
 8) Valgfag i form af et fag på C-niveau, med undervisningstiden 75 timer svarende til 3 uger, og et løft af niveau i et fag, med undervisningstiden 125 timer svarende til 5 uger.
 Stk. 3. Skolen skal som minimum udbyde følgende valgfag:
 1) Matematik på A-niveau.
 2) Teknologi på B-niveau.
 3) Teknologi på C-niveau.
Stk. 4. Fordybelsestiden fordeles af skolen med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Dele af fordybelsestiden kan afvikles i forbindelse med fag i grundforløbet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven består af skriftlig faglig dokumentation til opgaven ved den praktiske prøve, en lodtrukken ukendt opgave samt en efterfølgende mundtlig eksamination med udgangspunkt i den praktiske opgaveløsning og den faglige dokumentation.
Prøven afholdes af skolen.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække elevens opnåede kompetencer inden for uddannelsen.
Stk. 2. Skolen stiller prøven i samråd med det faglige udvalg.
Den afsluttende prøve begynder med, at eleven i den 2. sidste skoleuge tildeles en opgave ved lodtrækning, som udgør en del af den skriftlige faglige dokumentation.
Den praktiske prøve består af den lodtrukne opgave, eleven har fået tildelt, en lodtrukken ukendt opgave, der udleveres, når den praktiske prøve begynder, og en mundtlig eksamination.
Der afsættes tre sammenhængende dage til forberedelse af den praktiske prøve og udarbejdelse af skriftlig faglig dokumentation til opgaveløsningen.
Den praktiske prøve varer 3 timer og 40 minutter, heraf 30 minutter til at udføre den ukendte lodtrukne opgave.
Prøvens varighed er eksklusive rengøring.
I forlængelse af den praktiske prøve afholdes en mundtlig prøve, som varer 30 minutter inklusiv votering.
Elevens faglige dokumentation skal udarbejdes digitalt og sendes elektronisk til skolen.
Skolen sender dokumentationen elektronisk til censor.
 Stk. 3. Elevens præstation bedømmes med en karakter, der er udtryk for en samlet vurdering af den praktiske prøve og den mundtlige præstation.
 Stk. 4. Prøvens grundelementer er følgende:
 1) Mål og krav som ved:
a) Den skriftlige faglig dokumentation tager udgangspunkt i en målgruppe, en kostform og en råvarekurv.
Råvarekurven udleveres på dagen for den praktiske prøve.
Forberedelsen omfatter udarbejdelse af det skriftlige materiale, eleven skal bruge til udførelse af den praktiske opgave og til prøvens mundtlige eksamination.
Den faglige dokumentation er opskrifter inklusive ingrediensliste og metodik, risikovurdering, relevante egenkontrolskemaer, arbejdsplan, dokumentation af næringsberegning og et notat om diætprincipper for valgfri diæt til målgruppen.
b) Den praktiske prøve omfatter tilberedning og anretning af en menu med hovedret og biret til 4 personer, med en bestemt kostform til en defineret målgruppe.
Den ukendte lodtrukne opgave indeholder ingrediensliste og består af tilberedning af en komponent med fokus på grundtilberedningsmetoder.
Den mundtlig eksamination består af en faglig dialog med udgangspunkt i den praktiske opgaveløsning, den faglige dokumentation og elevens refleksioner omkring målgruppen, de sensoriske, bæredygtighedsmæssige og ernæringsmæssige aspekter i menuen.
 2) Eksaminationsgrundlaget omfatter skriftlig faglig dokumentation til prøven, den praktiske prøve, en lodtrukken ukendt opgave samt en efterfølgende mundtlig eksamination med udgangspunkt i den praktiske opgaveløsning og den skriftlige faglige dokumentation.
 3) Bedømmelsesgrundlaget består af elevens faglige dokumentation, den praktiske fremstilling af både opgaven og lodtrækningsopgaven, den færdige menu, både opgaven og lodtrækningsopgaven, elevens sikkerhed i valg af metodik til lodtrækningsopgaven, arbejdsgange og -proces i køkkenet samt den mundtlige eksamination.
4) Bedømmelseskriterier, som danner baggrund for en helhedsvurdering af målopfyldelsen.
Skolen fastsætter nærmere bedømmelseskriterier.
De lokalt fastsatte bedømmelseskriterier skal fremgå af skolens lokale undervisningsplan.
Ved prøven lægges der vægt på elevens præstation i følgende discipliner:
 a) Varieret valg af tilberedningsmetoder.
 b) Anvende de valgte tilberedningsmetoder korrekt.
 c) Anvende korrekte hjælpemidler/udstyr.
 d) Gældende hygiejneregler.
 e) Udføre og dokumentere egenkontrol.
 f) Vælge og tilberede en menu til målgruppen med opfyldelse af ernæringsmæssige behov med korrekt portionering samt en bæredygtig og effektiv udnyttelse af råvarer i sæson.
 g) Sensorisk velovervejet sammensat menu ud fra farve, tekstur, smag og temperatur.
 h) Udføre indbydende anretning og servering.
 i) Arbejde systematisk fra arbejdsplanen.
 j) Sammenhæng mellem de skriftlige materialer og den praktiske gennemførelse.
 k) Udvise overblik og sikkerhed.
 l) Begrunde sine valg og handlinger.
 m) Udnytte tiden hensigtsmæssigt.
 n) Systematisk og velstruktureret fremlæggelse med brug af relevante fagbegreber og fagteori.
 o) Demonstrere kendskab til teorien og kan koble teori og praksis.
 p) Redegøre udtømmende for relevant dokumentation.
Stk. 4. For at der kan udstedes skolebevis, skal eleven have opnået et gennemsnit på mindst 02 af elevens karakterer for grundfag i hovedforløbet.
Eleven skal tillige have opnået mindst 02 i hvert enkelt af de uddannelsesspecifikke fag.
Eventuelle fag, hvor der ikke gives karakter, skal være gennemført efter reglerne om faget.
For arbejdsmarkedsuddannelser, som indgår i uddannelsen, anvendes bedømmelsen "Bestået/Ikke bestået". Den afsluttende prøve skal være bestået.
Stk. 5. Ved uddannelsens afslutning udsteder det faglige udvalg et uddannelsesbevis til eleven som dokumentation for, at eleven har opnået kompetence inden for uddannelsen.
På uddannelsesbeviset påføres resultatet af den afsluttende prøve.
Eleven kan opnå udmærkelsen "Guld". Kriterierne for udmærkelserne omfatter resultaterne af den afsluttende prøve samt en skriftlig vurdering fra censor og eksaminator.
Hvis eleven opnår udmærkelse, påtegner det faglige udvalg uddannelsesbeviset hermed.
 § 7. Afsluttende standpunktskarakterer og prøver i fag på gymnasialt forløb indgår i eux-bevis henholdsvis bevis for eux 1. del efter reglerne herom i lov om erhvervsfaglig studentereksamen i forbindeles med erhvervsuddannelse (eux) m.v. og bekendtgørelse om erhvervsuddannelser.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 426 af 8. april 2020 om erhvervsuddannelsen til ernæringsassistent ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 426 af 8. april 2020 om erhvervsuddannelsen til ernæringsassistent anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
