Bekendtgørelse om grænsekontrolsteder, inspektionscentre og kontrolsteder I medfør af § 38, § 67, og § 70, stk. 3, i lov om hold af dyr, jf. lovbekendtgørelse nr. 38 af 15. januar 2020, og § 42, § 49, § 50, og § 60, stk. 3, i lov om fødevarer, jf. lovbekendtgørelse nr. 999 af 2. juli 2018, fastsættes efter bemyndigelse i henhold til § 7, nr. 1 og 3, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Kapitel 1 Område § 1. Bekendtgørelsen fastsætter bestemmelser for udpegning og operatørers etablering og drift af grænsekontrolsteder og inspektionscentre med henblik på offentlig kontrol ved indførsel til Unionen af:
 1) Dyr.
 2) Animalske produkter, avlsmateriale, animalske biprodukter, afledte produkter, hø og halm og fødevarer, der indeholder både vegetabilske produkter og forarbejdede animalske produkter (»sammensatte produkter«).
 3) Ikke-animalske fødevarer og ikke-animalsk foder.
 4) Andre varer som omfattet af artikel 47, stk. 1, litra f, i Europa-Parlamentets og Rådets forordning (EU) 2017/625 af 15. marts 2017 om offentlig kontrol og andre officielle aktiviteter med henblik på at sikre anvendelsen af fødevare- og foderlovgivningen og reglerne for dyresundhed og dyrevelfærd, plantesundhed og plantebeskyttelsesmidler, om ændring af Europa-Parlamentets og Rådets forordning (EF) nr. 999/2001, (EF) nr. 396/2005, (EF) nr. 1069/2009, (EF) nr. 1107/2009, (EU) nr. 1151/2012, (EU) nr. 652/2014, (EU) 2016/429 og (EU) 2016/2031, Rådets forordning (EF) nr. 1/2005 og (EF) nr. 1099/2009 samt Rådets direktiv 98/58/EF, 1999/74/EF, 2007/43/EF, 2008/119/EF og 2008/120/EF og om ophævelse af Europa-Parlamentets og Rådets forordning (EF) nr. 854/2004 og (EF) nr. 882/2004, Rådets direktiv 89/608/EØF, 89/662/EØF, 90/425/EØF, 91/496/EØF, 96/23/EF, 96/93/EF og 97/78/EF og Rådets afgørelse 92/438/EØF (forordningen om offentlig kontrol).
 § 2. Bekendtgørelsen fastsætter endvidere bestemmelser for udpegning og operatørers etablering og drift af kontrolsteder med henblik på offentlig kontrol ved indførsel til Unionen af ikke-animalske fødevarer, ikke-animalsk foder og fødevarekontaktmaterialer.
Kapitel 2 Definitioner § 3. I bekendtgørelsen forstås ved:
 1) Grænsekontrolsted: Et sted med tilhørende faciliteter udpeget af en medlemsstat med henblik på gennemførelse af offentlig kontrol, jf. artikel 47, stk. 1, litra a-b, og litra d-f, i forordning (EU) 2017/625.
 2) Inspektionscenter: En separat facilitet på et grænsekontrolsted, der er oprettet for at gennemføre offentlig kontrol af dyr og varer på det område, som grænsekontrolstedet er udpeget til, jf. artikel 2, nr. 2, i Kommissionens gennemførelsesforordning (EU) 2019/1014 af 12. juni 2019 om fastsættelse af nærmere regler for minimumskrav til grænsekontrolsteder, herunder til inspektionscentre, og til det format, de kategorier og de forkortelser, der skal anvendes i lister over grænsekontrolsteder og kontrolsteder.
 3) Kontrolsted: Et sted, som omhandlet i artikel 53, stk. 1, litra a, i forordning (EU) 2017/625.
 4) Operatører: Havne, lufthavne, erhvervsorganisationer, handelsstandsforeninger, enkeltvirksomheder, færgerier eller andre interessenter.
 5) Indførsel: Enhver handling, hvorved varer bringes ind på et af de områder, der er opført i bilag I til forordning (EU) 2017/625, fra steder uden for disse områder.
 6) Dyr: Hvirveldyr og hvirvelløse dyr.
 7) Animalske produkter: Animalske produkter som defineret i punkt 8.1 i bilag I til Europa-Parlamentets og Rådets forordning (EF) nr. 853/2004 af 29. april 2004 om særlige hygiejnebestemmelser for animalske fødevarer.
 8) Sammensatte produkter: Fødevarer til konsum, der indeholder både forarbejdede animalske produkter og vegetabilske produkter.
 9) Avlsmateriale: Oocytter, embryoner, sæd og rugeæg til avlsformål.
 10) Animalske biprodukter: Hele kroppe eller dele af dyr, animalske produkter eller andre produkter fra dyr, som ikke er bestemt til konsum, herunder oocytter, embryoner, sæd og rugeæg, der ikke er bestemt til avlsformål.
 11) Afledte produkter: Produkter, der er fremstillet ved en eller flere behandlinger, omdannelser eller trin i forarbejdningen af animalske biprodukter.
Kapitel 3 Ansøgning om udpegning § 4. Grænsekontrolsteder, inspektionssteder eller kontrolsteder skal udpeges af Fødevarestyrelsen, jf. artikel 59 i forordning (EU) 2017/625, før de må tages i anvendelse.
 Stk. 2. Operatører, der ønsker at etablere og drive et grænsekontrolsted, inspektionscenter eller kontrolsted, sender en ansøgning om udpegning heraf til Fødevarestyrelsen på Fødevarestyrelsens kontaktformular (fvst.dk/kontakt). Ansøgningen skal være bilagt en målfast tegning over faciliteterne, beskrivelse af adgangsveje for sendinger til offentlig kontrol, rengøringsplan for de enkelte rum, samt en liste over det tekniske og administrative udstyr i faciliteterne.
Kapitel 4 Forudsætning for udpegning af et grænsekontrolsted, inspektionscenter eller kontrolsted § 5. Et grænsekontrolsted og inspektionscenter til offentlig kontrol af animalske produkter eller sammensatte produkter, som indføres til Unionen, må først tages i anvendelse, når de relevante faciliteter er blevet autoriseret eller registreret i henhold til bekendtgørelse om autorisation og registrering af fødevarevirksomheder m.v.
 Stk. 2. Et grænsekontrolsted og inspektionscenter til offentlig kontrol af avlsmateriale, animalske biprodukter og afledte produkter m.v., som indføres til Unionen, må først tages i anvendelse, når de relevante faciliteter er blevet registreret eller godkendt i henhold til Europa-Parlamentets og Rådets forordning (EF) nr. 1069/2009 af 21. oktober 2009 om sundhedsbestemmelser for animalske biprodukter og afledte produkter, som ikke er bestemt til konsum, og om ophævelse af forordning (EF) nr. 1774/2002.
 Stk. 3. Et grænsekontrolsted og inspektionscenter til offentlig kontrol af foder med animalsk indhold, som indføres til Unionen, må først tages i anvendelse, når de relevante faciliteter er blevet registreret eller godkendt i henhold til bekendtgørelse om foder og foderstofvirksomheder.
 § 6. Et kontrolsted til offentlig kontrol af visse ikke-animalske fødevarer eller fødevarekontaktmaterialer med importrestriktioner m.v., som indføres til Unionen, må først tages i anvendelse, når de relevante faciliteter er blevet registreret af Fødevarestyrelsen i henhold til bekendtgørelse om autorisation og registrering af fødevarevirksomheder m.v.
 Stk. 2. Et kontrolsted til offentlig kontrol af visse ikke-animalske foderstoffer med importrestriktioner m.v., som indføres til Unionen, må først tages i anvendelse, når de relevante faciliteter er blevet godkendt eller registreret af Fødevarestyrelsen i henhold til bekendtgørelse om foder og fodervirksomheder.
 Stk. 3. Et kontrolsted må endvidere først anvendes, når operatøren har forevist dokumentation for, at kontrolstedet har fået bevilling fra Toldstyrelsen til at drive et toldoplag eller lignende toldgodkendelse til håndtering og oplagring af ikke-toldbehandlede ikke-animalske fødevarer eller ikke-animalsk foder.
Kapitel 5 Operatørens forpligtelser m.v.
 § 7. Operatøren foretager selv de fornødne investeringer i forbindelse med etablering og drift af et grænsekontrolsted, inspektionscenter eller kontrolsted.
 Stk. 2. Operatøren har pligt til for egen regning og drift at sørge for, at de relevante faciliteter og udstyr til enhver tid opfylder følgende bestemmelser:
 1) Grænsekontrolsted: artikel 64, stk. 1 og 3, i forordning (EU) 2017/625 og artikel 3-6 i forordning (EU) 2019/1014.
 2) Inspektionscenter: artikel 8 i forordning (EU) 2019/1014.
 3) Kontrolsted: artikel 64, stk. 3 i forordning (EU) 2017/625 og artikel 3-4 i forordning (EU) 2019/1014.
Stk. 3. Operatøren har pligt til at afholde alle omkostninger til etablering af IT i et grænsekontrolsted, inspektionscenter og kontrolsted.
Operatøren skal stille en dedikeret dataforbindelse til rådighed for Statens opgavevaretagelse, jf. bilag 1.
 § 8. Operatøren skal give alle virksomheder mulighed for at få kontrolleret dyr og varer på et grænsekontrolsted eller inspektionscenter.
§ 9. Operatøren kan opkræve betaling hos de virksomheder, der benytter et grænsekontrolsted eller inspektionscenter, til dækning af operatørens udgifter til etablering og drift af grænsekontrolstedet eller inspektionscentret.
Hvis operatøren vælger at opkræve betaling, må denne højst modsvare de faktiske omkostninger ved etablering og drift af grænsekontrolstedet, inspektionscentret og kontrolstedet (de langsigtede gennemsnitsomkostninger), og der må samlet set ikke være overdækning for de faktiske omkostninger (de langsigtede gennemsnitsomkostninger).
§ 10. Operatøren stiller uden omkostninger for staten alle faciliteter samt teknisk og administrativt udstyr, jf. dog § 7, stk. 3, i et grænsekontrolsted, inspektionscenter eller kontrolsted frit til rådighed for Fødevarestyrelsens kontrolpersonale.
Operatøren skal sikre, at kun Fødevarestyrelsens kontrolpersonale og andre, der er nødvendige for driften, har adgang til et grænsekontrolsted, inspektionscenter og kontrolsted.
Kapitel 6 Suspendering og inddragelse af udpegning § 11. Fødevarestyrelsen kan suspendere og inddrage udpegningen af grænsekontrolsteder, inspektionscentre og kontrolsteder, hvis de ikke opfylder de relevante bestemmelser, som anført i § 7, stk. 2-3, eller § 8 eller hvis de ikke stiller faciliteter og udstyr til fri rådighed for Fødevarestyrelsens kontrolpersonale efter § 10.
Kapitel 7 Straffebestemmelser og ikrafttræden § 12. Med bøde straffes den, der overtræder §§ 4-8.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 13. Med mindre højere straf er forskyldt efter anden lovgivning, straffes med bøde den, der overtræder artikel 64, stk. 1, eller stk. 3, i Europa-Parlamentets og Rådets forordning (EU) 2017/625 af 15. marts 2017 om offentlig kontrol og andre officielle aktiviteter med henblik på at sikre anvendelsen af fødevare- og foderlovgivningen og reglerne for dyresundhed og dyrevelfærd, plantesundhed og plantebeskyttelsesmidler, om ændring af Europa-Parlamentets og Rådets forordning (EF) nr. 999/2001, (EF) nr. 396/2005, (EF) nr. 1069/2009, (EF) nr. 1107/2009, (EU) nr. 1151/2012, (EU) nr. 652/2014, (EU) 2016/429 og (EU) 2016/2031, Rådets forordning (EF) nr. 1/2005 og (EF) nr. 1099/2009 samt Rådets direktiv 98/58/EF, 1999/74/EF, 2007/43/EF, 2008/119/EF og 2008/120/EF og om ophævelse af Europa-Parlamentets og Rådets forordning (EF) nr. 854/2004 og (EF) nr. 882/2004, Rådets direktiv 89/608/EØF, 89/662/EØF, 90/425/EØF, 91/496/EØF, 96/23/EF, 96/93/EF og 97/78/EF og Rådets afgørelse 92/438/EØF (forordningen om offentlig kontrol).
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 14. Med mindre højere straf er forskyldt efter anden lovgivning, straffes med bøde den, der overtræder artikel 3-6 i Kommissionens gennemførelsesforordning (EU) 2019/1014 af 12. juni 2019 om fastsættelse af nærmere regler for minimumskrav til grænsekontrolsteder, herunder til inspektionscentre, og til det format, de kategorier og de forkortelser, der skal anvendes i lister over grænsekontrolsteder og kontrolsteder.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 15. Bekendtgørelsen træder i kraft den 1. januar 2021.
 Stk. 2. Bekendtgørelse nr. 1043 af 4. september 2015 om veterinære grænsekontrolsteder og inspektionscentre samt udpegede indgangssteder ophæves.
Fødevarestyrelsen, den 3. december 2020 Nikolaj Veje / Erik Engelst Bilag 1 Krav til IT og dataforbindelse i et grænsekontrolsted, inspektionscenter og kontrolsted Dataforbindelsen, jf. § 7, stk. 3, skal svare til det antal personer som forventes at skulle arbejde på stedet samtidig.
Som minimum skal denne være en 100/100 mbit for én person.
Operatøren har pligt til at afholde alle udgifter til opsætning og løbende vedligehold af IT-udstyr i et grænsekontrolsted, inspektionscenter og kontrolsted.
Leverandør af disse ydelser udpeges af Statens IT.
Operatøren skal stille et rackskab med lås til rådighed for Statens ITs netværksudstyr.
Operatøren skal sikre adgangskontrol med fysisk lås eller kodelås på alle lokaler i et grænsekontrolsted, inspektionscenter og kontrolsted, hvori Statens ITs udstyr opbevares.
Operatøren skal sikre, at kun personale, som er relevante for Statens opgavevaretagelse, må anvende udstyr, der er ejet af staten.
