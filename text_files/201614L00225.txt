Betænkning afgivet af Transport- og Bygningsudvalget den 22. november 2016 Betænkning over Forslag til lov om etablering af en ny jernbane til Aalborg Lufthavn med tilhørende anlæg [af transport- og bygningsministeren (Hans Christian Schmidt)]:
1. Ændringsforslag Transport- og bygningsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 5. oktober 2016 og var til 1. behandling den 27. oktober 2016. Lovforslaget blev efter 1. behandling henvist til behandling i Transport- og Bygningsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og transport- og bygningsministeren sendte den 11. juli 2016 dette udkast til udvalget, jf. (folketingsåret 2015-16) TRU alm. del  bilag 334. Den 6. oktober 2016 sendte transport- og bygningsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 3 skriftlige henvendelser fra Torben Leenhart Andersen, Støvring.
 Transport- og bygningsministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 4 spørgsmål til transport- og bygningsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af SF og KF) indstiller lovforslaget til vedtagelse med de stillede ændringsforslag.
Socialdemokratiets og Dansk Folkepartis medlemmer af udvalget bakker fuldt ud op om en jernbane til Aalborg Lufthavn og støtter derfor det fremsatte forslag til anlægslov.
Partierne har endvidere forståelse for, men finder det også ærgerligt, at ministeren har været nødt til at fremsætte ændringsforslag, der bemyndiger ministeren til at udskyde banens ibrugtagningstidspunkt som følge af forsinkelsen af et helt andet baneprojekt, nemlig Signalprogrammet.
Idet forsinkelsen af Signalprogrammet ikke skal stå i vejen for at bringe en jernbane til Aalborg Lufthavn tættere på at blive realiseret, vil Socialdemokratiet og Dansk Folkeparti stemme for både ændringsforslaget og lovforslaget som helhed.
Partierne vil dog samtidig understrege, at de forventer, at jernbanen  som angivet i ministeriets bemærkninger til ændringsforslaget  åbner i år 2020, og at ministeren tager ethvert nødvendigt skridt for at sikre dette.
 Et mindretal i udvalget (SF og KF) vil redegøre for deres stilling til lovforslaget ved 2. behandling.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af transport- og bygningsministeren, tiltrådt af et flertal (udvalget med undtagelse af SF og KF):
 1) I stk. 1 indsættes efter »tilhørende anlæg«: »og at fastsætte et ibrugtagningstidspunkt herfor«.
[Bemyndigelse til at fastsætte tidspunktet for anlæggets ibrugtagning] Til § 3 2) I 1. pkt. ændres »Tilladelse« til: »Reglerne om landzonetilladelse«.
[Sproglig tydeliggørelse af anvendelsesområde for den foreslåede § 3] Bemærkninger Til nr. 1 En ny jernbane til Aalborg Lufthavn skal ibrugtages efter udrulningen af et nyt signalprogram i området.
Det skyldes, at sikringsanlæg skal ombygges i forbindelse med udrulningen af signalprogrammet.
Ved at koordinere ibrugtagningen af den ny jernbane med udrulningen af signalprogrammet sikres det, at udgifter til sikringsanlæg kun afholdes én gang, hvormed en væsentlig fordyrelse af projektet forhindres.
I det fremsatte forslag til lov om etablering af en ny jernbane til Aalborg Lufthavn med tilhørende anlæg af 5. oktober 2016 fremgår det, at jernbanen ibrugtages i 2019, hvilket er baseret på den på daværende tidspunkt forudsatte tidsplan for signalprogrammet med udrulning i 2019 i det relevante område.
Banedanmark har i forlængelse af lovforslagets fremsættelse måtte justere tidsplanen for signalprogrammets udrulning.
Den nye tidsplan indebærer, at signalprogrammets udrulning i området udskydes til 2020. Dette medfører, at ibrugtagningen af den ny jernbane til Aalborg Lufthavn ligeledes må udskydes til 2020. Det forventes således, at anlægget af jernbanen til Aalborg Lufthavn finder sted i årene 2016-2020 med ibrugtagning af jernbanen i 2020. Et lovbestemt ibrugtagningstidspunkt vil være uhensigtsmæssigt for det videre arbejde med anlæg af jernbanen.
Med ændringsforslaget bemyndiges transport- og bygningsministeren derfor til at fastsætte ibrugtagningstidspunktet for den ny bane ved en bekendtgørelse.
Til nr. 2 Af lovforslaget som fremsat fremgår det, at tilladelse efter § 35, stk. 1, i lov om planlægning ikke finder anvendelse ved udførelsen af arbejde efter den foreslåede § 1. Denne sproglige uklarhed kan give anledning til tvivl om det præcise anvendelsesområde for den foreslåede § 3. Det foreslås derfor, at bestemmelsen justeres, således at det i overensstemmelse med hensigten fremgår, at reglerne om landzonetilladelse i § 35, stk. 1, i lov om planlægning ikke finder anvendelse.
Den foreslåede justering indebærer ingen materielle ændringer af bestemmelsen i forhold til lovforslaget som fremsat, men udgør alene en sproglig tydeliggørelse.
Kim Christiansen (DF) nfmd.
Morten Marinus (DF) Claus Kvist Hansen (DF) Mette Hjermind Dencker (DF) Jan Erik Messmann (DF) Henrik Brodersen (DF) Kristian Pihl Lorentzen (V) Hans Andersen (V) Torsten Schack Pedersen (V) Jane Heitmann (V) Louise Schack Elholm (V) Jan E.
Jørgensen (V) Leif Mikkelsen (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Lea Wermelin (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Mette Reissmann (S) Henning Hyllested (EL) Eva Flyvholm (EL) Christian Poll (ALT) Roger Matthisen (ALT) Andreas Steenberg (RV) Karsten Hønge (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
