Bekendtgørelse om opgørelse af kapitalgrundlag og solvenskapitalkrav for koncerner1) I medfør af § 175 b, stk. 9, og § 373, stk. 4, i lov om finansiel virksomhed, jf. lovbekendtgørelse nr. 182 af 18. februar 2015, som ændret ved lov nr. 308 af 28. marts 2015, fastsættes:
Kapitel 1 Generelle bestemmelser Anvendelsesområde og definitioner § 1. Denne bekendtgørelse finder anvendelse for den øverste modervirksomhed i koncerner omfattet af § 175 b, stk. 1, i lov om finansiel virksomhed.
 Stk. 2. Opgørelsen af kapitalgrundlaget og solvenskapitalkravet for koncerner, jf. § 175 b i lov om finansiel virksomhed, skal udover reglerne i artikel 329-342 i Kommissionens delegerede forordning (EU) 2015/35 af 10. oktober 2014 om supplerende regler til Europa-Parlamentets og Rådets direktiv 2009/138/EF om adgang til og udøvelse af forsikrings- og genforsikringsvirksomhed (Solvens II), ske i overensstemmelse med denne bekendtgørelse.
 § 2. I denne bekendtgørelse forstås ved:
 1) Solvensbalance: En balance med aktiver og passiver, hvor værdiansættelse af aktiver og passiver foretages efter bekendtgørelse om værdiansættelse af aktiver, passiver og forsikringsmæssige hensættelser.
 2) Koncernsolvens: Koncernsolvens opgøres som forskellen mellem koncernens opgjorte kapitalgrundlag og det opgjorte solvenskapitalkrav for koncernen.
 3) Tilknyttet selskab: Et selskab, som enten er et datterselskab eller et andet selskab, hvori der besiddes en kapitalinteresse, eller et selskab, der er knyttet til et andet selskab som omhandlet i artikel 22, stk. 7, i direktiv 2013/34/EU, jf. artikel 1, nr. 49, i Kommissionens delegerede forordning (EU) 2015/35 af 10. oktober 2014 om supplerende regler til Europa-Parlamentets og Rådets direktiv 2009/138/EF om adgang til og udøvelse af forsikrings- og genforsikringsvirksomhed (Solvens II).
 4) Tilknyttet forsikringsselskab: Et tilknyttet selskab, der er et forsikringsselskab.
 5) En mellemliggende holdingvirksomhed: En forsikringsholdingvirksomhed eller en finansiel holdingvirksomhed omfattet af § 5, stk. 1, nr. 10, litra a, i lov om finansiel virksomhed, hvor mindst én af dattervirksomhederne er et gruppe 1-forsikringsselskab, hvorigennem den øverste modervirksomhed har en kapitalinteresse i et tilknyttet forsikringsselskab eller et tredjelandsforsikringsselskab.
 6) Tredjelandsforsikringsselskab: Et selskab, som, hvis dets hovedsæde var beliggende i Den Europæiske Union, eller i et land uden for Den Europæiske Union, som Unionen har indgået aftale med på det finansielle område, skulle have tilladelse som forsikringsselskab.
 7) Kapitalinteresse: En virksomheds direkte eller indirekte besiddelse af 20 pct. eller mere af stemmerettighederne eller kapitalen i en virksomhed, jf. § 5, stk. 2, i lov om finansiel virksomhed.
Kapitel 2 Valg af metode § 3. Den øverste modervirksomhed skal opgøre kapitalgrundlaget og solvenskapitalkravet for koncernen i overensstemmelse med metode 1, jf. § 4.
Stk. 2. Den øverste modervirksomhed kan opgøre kapitalgrundlaget og solvenskapitalkravet for koncernen i overensstemmelse med metode 2, jf.§ 6, eller en kombination af metode 1 og 2, såfremt Finanstilsynet godkender dette.
Finanstilsynet godkender anvendelsen af metode 2, eller en kombination af metode 1 og 2, såfremt Finanstilsynet vurderer, at anvendelsen af metode 1 for den pågældende koncern er uhensigtsmæssig.
Metode 1 § 4. Udover reglerne i artikel 335, 337-340 i Kommissionens delegerede forordning (EU) 2015/35 af 10. oktober 2014 om supplerende regler til Europa-Parlamentets og Rådets direktiv 2009/138/EF om adgang til og udøvelse af forsikrings- og genforsikringsvirksomhed (Solvens II) finder stk. 2 anvendelse ved den øverste modervirksomheds opgørelse af koncernsolvensen efter metode 1.
Stk. 2. Ved anvendelse af metode 1 skal koncernsolvensen opgøres på baggrund af en regnskabsmæssig konsolidering af solvensbalancen som forskellen mellem 1) kapitalgrundlaget til dækning af solvenskapitalkravet i kroner for koncernen opgjort på basis af en regnskabsmæssig konsolidering af solvensbalancerne for den øverste modervirksomhed, samtlige dattervirksomheder og de selskaber, hvori den øverste modervirksomhed besidder en kapitalinteresse, og 2) solvenskapitalkravet i kroner for koncernen opgjort på basis af en regnskabsmæssig konsolidering af solvensbalancerne for den øverste modervirksomhed, samtlige dattervirksomheder og de selskaber, hvori den øverste modervirksomhed besidder en kapitalinteresse, jf. artikel 336 i Kommissionens delegerede forordning (EU) 2015/35 af 10. oktober 2014 om supplerende regler til Europa-Parlamentets og Rådets direktiv 2009/138/EF om adgang til og udøvelse af forsikrings- og genforsikringsvirksomhed (Solvens II).
§ 5. Solvenskapitalkravet for koncernen, jf. § 4, stk. 2, nr. 2, skal som minimum udgøre summen af minimumskapitalkravet for den øverste modervirksomhed og den forholdsmæssige andel, jf. § 7, stk. 2, af minimumskapitalkravet for samtlige tilknyttede forsikringsselskaber.
Minimumskapitalkravet for den øverste modervirksomhed samt for dattervirksomhederne og selskaber, hvori den øverste modervirksomhed besidder kapitalinteresser, opgøres efter § 126 d, stk. 2, i lov om finansiel virksomhed.
 Stk. 2. Beløbet i stk. 1 skal kunne dækkes af et basiskapitalgrundlag, der kan anvendes til at dække minimumskapitalkravet, jf. § 12 i bekendtgørelse om opgørelse af kapitalgrundlag, for koncernen opgjort på basis af en regnskabsmæssig konsolidering af solvensbalancerne, jf. §§ 4 og 8-21. Basiskapitalgrundlaget opgøres efter bekendtgørelse om opgørelse af kapitalgrundlag.
 Stk. 3. Opfylder basiskapitalgrundlaget for koncernen ikke minimumsbeløbet i stk. 1, 1. pkt., finder § 248 b i lov om finansiel virksomhed og bekendtgørelse om driftsplaner, planer for genoprettelse, finansieringsplaner og individuelt solvensbehov for forsikringsselskaber anvendelse.
Metode 2 § 6. Udover reglerne i artikel 342 i Kommissionens delegerede forordning (EU) 2015/35 af 10. oktober 2014 om supplerende regler til Europa-Parlamentets og Rådets direktiv 2009/138/EF om adgang til og udøvelse af forsikrings- og genforsikringsvirksomhed (Solvens II) finder stk. 2-4 anvendelse for den beregning af koncernsolvensen, der skal foretages efter metode 2.
Stk. 2. Ved anvendelse af metode 2 skal koncernsolvensen opgøres på baggrund af fradrag og sammenlægning som forskellen mellem 1) koncernens sammenlagte kapitalgrundlag til dækning af solvenskapitalkravet for koncernen, og 2) koncernens sammenlagte solvenskapitalkrav.
Stk. 3. Koncernens sammenlagte kapitalgrundlag til dækning af solvenskapitalkravet for koncernen, jf. stk. 2, nr. 1, opgøres som summen af 1) kapitalgrundlaget til dækning af solvenskapitalkravet for den øverste modervirksomhed, og 2) den øverste modervirksomheds forholdsmæssige andel, jf. § 8, i kapitalgrundlaget til dækning af solvenskapitalkravet for tilknyttede forsikringsselskaber.
Stk. 4. Koncernens sammenlagte solvenskapitalkrav, jf. stk. 2, nr. 2, opgøres som summen af 1) solvenskapitalkravet for den øverste modervirksomhed, og 2) den øverste modervirksomheds forholdsmæssige andel, jf. § 8, af solvenskapitalkravet for tilknyttede forsikringsselskaber.
 Stk. 5. Besidder den øverste modervirksomhed kapitalinteresser, der helt eller delvist indebærer et indirekte ejerskab, i et tilknyttet forsikringsselskab, skal den øverste modervirksomhed medtage den forholdsmæssige værdi, jf.§ 8, heraf i opgørelserne efter stk. 3, nr. 2, og stk. 4, nr. 2.
Kapitel 3 Generelle principper for opgørelse af kapitalgrundlaget § 7. Udover reglerne i artikel 330-334 i Kommissionens delegerede forordning (EU) 2015/35 af 10. oktober 2014 om supplerende regler til Europa-Parlamentets og Rådets direktiv 2009/138/EF om adgang til og udøvelse af forsikrings- og genforsikringsvirksomhed (Solvens II) finder §§ 8-15 anvendelse ved opgørelse af kapitalgrundlaget for koncernen, jf. § 175 b, stk. 2, i lov om finansiel virksomhed, uanset om metode 1, metode 2 eller en kombination af metode 1 og 2 bruges.
Forholdsmæssige andele § 8. Den øverste modervirksomhed skal ved opgørelse af koncernsolvensen medtage dattervirksomheder, som ikke er i besiddelse af et tilstrækkeligt kapitalgrundlag til dækning af virksomhedens opgjorte solvenskapitalkrav, som om de er helejede.
Stk. 2. Den øverste modervirksomhed kan ved opgørelsen af koncernsolvensen medtage dattervirksomheder, som omhandlet i stk. 1, forholdsmæssigt i forhold til den andel der hæftes for, såfremt Finanstilsynet godkender dette.
Finanstilsynet godkender, at en dattervirksomhed medtages forholdsmæssigt, såfremt tilsynet vurderer, at den øverste modervirksomhed udelukkende hæfter for den andel, som virksomheden besidder i dattervirksomheden.
Stk. 3. Ved anvendelse af metode 1 skal den forholdsmæssige andel, opgøres som de procentdele af den tegnede kapital i dattervirksomheden, der anvendes ved opstillingen af den konsoliderede solvensbalance.
Ved anvendelse af metode 2 skal den forholdsmæssige andel, opgøres som den del af den tegnede kapital i dattervirksomheden, som direkte eller indirekte besiddes af den øverste modervirksomhed.
Eliminering af dobbelt anvendelse af kapitalgrundlag § 9. Ved opgørelsen af kapitalgrundlaget for koncernen må der ikke ske dobbelt anvendelse af kapitalgrundlaget til dækning af solvenskapitalkravet blandt de forsikringsselskaber, der medtages.
 Stk. 2. Den øverste modervirksomhed skal ved opgørelsen af koncernsolvensen eliminere følgende poster, såfremt det ikke allerede er sket gennem anvendelsen af metode 1, metode 2 eller en kombination af metode 1 og 2:
 1) Værdien af ethvert aktiv tilhørende den øverste modervirksomhed, som udgør et finansierende kapitalgrundlagselement til dækning af solvenskapitalkravet for et tilknyttet forsikringsselskab.
 2) Værdien af ethvert aktiv tilhørende et tilknyttet forsikringsselskab, som udgør et finansierende kapitalgrundlagselement til dækning af solvenskapitalkravet for det pågældende tilknyttede forsikringsselskab.
 3) Værdien af ethvert aktiv tilhørende et tilknyttet forsikringsselskab, som udgør et finansierende kapitalgrundlagselement til dækning af solvenskapitalkravet for ethvert andet tilknyttet selskab.
 § 10. Den øverste modervirksomhed kan ved opgørelsen af kapitalgrundlaget for koncernen medtage følgende kapitalgrundlagselementer, såfremt de kan anvendes til dækning af solvenskapitalkravet for en dattervirksomhed eller et selskab, hvori den øverste modervirksomhed besidder en kapitalinteresse:
 1) Overskudskapital i dattervirksomheden eller selskabet, der udøver forsikringsvirksomhed omfattet af bilag 8 i lov om finansiel virksomhed, hvori den øverste modervirksomhed besidder en kapitalinteresse, jf. bekendtgørelse om opgørelse af kapitalgrundlag.
 2) Tegnede, men ikke indbetalte, kapitalandele i tilknyttede forsikringsselskaber, jf. dog § 11.
 § 11. Den øverste modervirksomhed skal ved opgørelsen af kapitalgrundlaget for koncernen altid eliminere følgende kapitalgrundlagselementer:
 1) Tegnede, men ikke indbetalte, kapitalandele, der udgør en potentiel forpligtelse for den øverste modervirksomhed.
 2) Tegnede, men ikke indbetalte, kapitalandele i den øverste modervirksomhed, der udgør en potentiel forpligtelse for et tilknyttet forsikringsselskab.
 3) Tegnede, men ikke indbetalte, kapitalandele i et tilknyttet forsikringsselskab, der udgør en potentiel forpligtelse for ethvert andet tilknyttet forsikringsselskab.
§ 12. Den øverste modervirksomhed kan ved opgørelsen af koncernsolvensen medtage kapitalgrundlagselementer udover de i § 10 nævnte, såfremt Finanstilsynet godkender dette.
Finanstilsynet godkender, at et kapitalgrundlagselement kan indgå, såfremt tilsynet vurderer, at kapitalgrundlagselementerne kan anvendes til dækning af solvenskapitalkravet for et tilknyttet forsikringsselskab.
 § 13. Summen af de kapitalgrundlagselementer, der kan medtages ved opgørelsen af kapitalgrundlaget for koncernen, jf. §§ 10-12, må ikke overstige solvenskapitalkravet for det pågældende tilknyttede forsikringsselskab.
 § 14. Den øverste modervirksomhed kan ved opgørelsen af koncernsolvensen medtage supplerende kapitalgrundlag i et tilknyttet forsikringsselskab, når anvendelsen heraf er godkendt af den tilsynsmyndighed, der er ansvarlig for tilsynet med det pågældende tilknyttede forsikringsselskab.
Koncerninterne transaktioner § 15. Den øverste modervirksomhed må ved opgørelse af koncernsolvensen ikke medtage kapitalgrundlag til dækning af solvenskapitalkravet, som stammer fra koncerninterne transaktioner, jf. bekendtgørelse om koncerninterne transaktioner.
Kapitel 4 Indregning af tilknyttede selskaber i koncernen ved beregning af koncernsolvensen § 16. Udover reglerne i artikel 329 i Kommissionens delegerede forordning (EU) 2015/35 af 10. oktober 2014 om supplerende regler til Europa-Parlamentets og Rådets direktiv 2009/138/EF om adgang til og udøvelse af forsikrings- og genforsikringsvirksomhed (Solvens II) finder §§ 17-21 anvendelse ved indregning af tilknyttede selskaber i koncernen ved beregningen af koncernsolvensen.
Tilknyttede forsikringsselskaber § 17. Når den øverste modervirksomhed har mere end ét tilknyttet forsikringsselskab, medregnes alle disse selskaber ved opgørelsen af koncernsolvensen.
 Stk. 2. Er det tilknyttede forsikringsselskab etableret i et andet land inden for Den Europæiske Union, eller i et land uden for Den Europæiske Union, som Unionen har indgået aftale med på det finansielle område, skal der tages hensyn til solvenskapitalkravet og kapitalgrundlaget til dækning af solvenskapitalkravet, som opgjort i dette land.
Mellemliggende holdingvirksomheder § 18. Den øverste modervirksomhed skal ved opgørelsen af koncernsolvensen medtage mellemliggende holdingvirksomheder.
 Stk. 2. Den øverste modervirksomhed skal ved opgørelsen af koncernsolvensen behandle en mellemliggende holdingvirksomhed som et forsikringsselskab omfattet af bekendtgørelse om opgørelse af kapitalgrundlag, bekendtgørelse om opgørelse af solvenskapitalkravet ved anvendelse af standardformlen og bekendtgørelse om opgørelse af solvenskapitalkravet ved anvendelse af en af Finanstilsynet godkendt intern model.
 Stk. 3. Den øverste modervirksomhed kan ved opgørelsen af koncernsolvensen medtage efterstillet gæld og andre kapitalelementer i en mellemliggende holdingvirksomhed i kapitalgrundlaget til dækning af solvenskapitalkravet for koncernen op til de beløbsmæssige grænser, som fastsat i bekendtgørelse om opgørelse af kapitalgrundlag.
 Stk. 4. Den øverste modervirksomhed kan ved opgørelsen af koncernsolvensen medtage supplerende kapitalgrundlag i en mellemliggende holdingvirksomhed, som ville kræve godkendelse i henhold til § 126 b, stk. 1, 2. pkt., i lov om finansiel virksomhed i kapitalgrundlaget til dækning af solvenskapitalkravet for koncernen, såfremt Finanstilsynet godkender dette.
Tilknyttede tredjelandsforsikringsselskaber § 19. Den øverste modervirksomhed skal ved opgørelsen af koncernsolvensen i overensstemmelse med metode 2, jf. § 6, medtage tilknyttede tredjelandsforsikringsselskaber.
 Stk. 2. Den øverste modervirksomhed skal ved opgørelsen af koncernsolvensen tage hensyn til solvenskapitalkravet og kapitalgrundlaget til dækning af solvenskapitalkravet for det tilknyttede tredjelandsforsikringsselskab, som opgjort i henhold til det pågældende tredjelands regler, når det land, hvor det tilknyttede tredjelandsforsikringsselskab har sit hovedsæde, stiller krav om tilladelse og anvender solvensregler, der mindst svarer til dem, der er fastsat i lov om finansiel virksomhed og regler udstedt i medfør heraf.
Penge- og realkreditinstitutter, investeringsselskaber og finansieringsinstitutter § 20. Den øverste modervirksomhed for en koncern, hvori der indgår et pengeinstitut, realkreditinstitut, investeringsselskab eller finansieringsinstitut, kan ved opgørelse af koncernsolvensen anvende metoderne fastsat i § 11 i bekendtgørelse om opgørelse af risikoeksponeringer, kapitalgrundlag og solvensbehov, såfremt Finanstilsynet godkender dette.
Manglende nødvendige oplysninger § 21. Den øverste modervirksomhed skal ved opgørelsen af kapitalgrundlaget til dækning af koncernsolvensen fratrække den bogførte værdi for et tilknyttet selskab, eller et tilknyttet tredjelandsselskab, såfremt Finanstilsynet ikke har adgang til de oplysninger vedrørende selskabet, som er nødvendige for at opgøre koncernsolvensen.
Den øverste modervirksomhed kan i så fald ikke medregne overskuddet for selskabet som kapitalgrundlag til dækning af solvenskapitalkravet for koncernen.
Kapitel 5 Straffebestemmelser § 22. Overtrædelse af § 3, stk. 1 og 2, 1. pkt., § 4, stk. 2, §§ 5 og 6, § 8, stk. 1 og 3, samt §§ 9, 11, 13-15 og 17-21 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttræden § 23. Bekendtgørelsen træder i kraft den 1. januar 2016.
Finanstilsynet, den 2. september 2015 Kristian Vie Madsen / Per Plougmand Bærtelsen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/138/EF af 25. november 2009 om adgang til og udøvelse af forsikrings- og genforsikringsvirksomhed (Solvens II), EU-Tidende 2009, nr.
L 335, side 1, som ændret ved Europa-Parlamentets og Rådets direktiv 2014/51/EU af 16. april 2014 om ændring af direktiv 2003/71/EF og 2009/138/EF samt forordning (EF) nr. 1060/2009, (EU) nr. 1094/2010 og (EU) nr. 1095/2010 for så vidt angår de beføjelser, der er tillagt den europæiske tilsynsmyndighed (Den Europæiske Tilsynsmyndighed for Forsikrings- og Arbejdsmarkedspensionsordninger) og den europæiske tilsynsmyndighed (Den Europæiske Værdipapirstilsynsmyndighed), EU-Tidende 2014, nr.
L 153, side 1.
