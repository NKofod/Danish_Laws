Forespurgt har Told- og Skattestyrelsen oplyst, at forudbetalte  

 telekort (PrePaid Calling Card) skal betragtes som teleydelser, hvoraf der  

 skal betales dansk moms, hvis ydelserne leveres her i landet.
JOURNAL  

 99/97-300-00143 Told- og Skattestyrelsen er af IT-Brancheforeningen blevet anmodet om at  

 komme med en udmelding vedrørende den momsmæssige behandling af såkaldte  

 PrePaid Calling Card (PPCC).
Det er oplyst, at brugerne af PPCC køber adgang til telefonnettet.
Dette  

 sker ved køb af et givet antal enheder, der giver brugerne adgang til at  

 foretage telefonsamtaler i et givet antal minutter.
Hver gang der  

 telefoneres, nedskrives antallet af enheder automatisk svarende til  

 forbruget.
Brugerne vil typisk, men ikke nødvendigvis, købe et kort  

 (kreditkortstørrelse), hvorpå der er påtrykt et telefonnummer, et såkaldt  

 accessnummer, der giver forbindelse til telefonnettet.
Endvidere er der  

 påtrykt en kode, som bruges til at identificere systemets registrering af  

 hvor stort et forbrug, der er til rådighed for den enkelte bruger.
 Det er understreget, at adgangen til telefonsamtaler ikke er afhængig af  

 kortet i sig selv, men af accessnummer og kode.
 Styrelsen har meddelt IT-Brancheforeningen, at der efter styrelsens  

 opfattelse er tale om teleydelser, som er omfattet af definitionen af  

 teleydelser i cirkulære nr. 108 af 4. juli 1997 om telekommunikationsydelser.
 Der er således tale om momspligtige ydelser, hvoraf der skal betales dansk  

 moms, hvis de leveres mod vederlag her i landet, jf. momslovens § 4, stk. 1.
 Ydelserne skal momses på tidspunktet for salget.
 Hvorvidt teleydelserne leveres her i landet, fastlægges via momslovens §  

 15, stk. 1 og § 18a.
 Det betyder blandt andet, at virksomheder etableret i Danmark skal lægge  

 moms på PPCC, som leveres til privatpersoner eller virksomheder, der befinder  

 sig her i landet.
 Endvidere skal der lægges moms på PPCC, som leveres fra udlandet til  

 afgiftspligtige personer her i landet, eller som leveres fra lande uden for  

 EU til ikke afgiftspligtige personer her i landet, når ydelsen udnyttes her i  

 landet.
Udmeldingen har ikke sammenhæng med styrelsens afgørelse vedrørende  

 telefonkort, der kan anvendes i telefonkortautomater, TfS 1995, 389.  

 Afgørelsen fra 1995 vedrører magnetkort, der for et givet beløb, som er  

 påtrykt kortet, kan anvendes til telefonsamtaler i dertil indrettet automater  

 i Danmark.
Telefonkortene skal efter afgørelsen betragtes som et  

 betalingsmiddel, og teleydelserne momsberigtiges på forbrugstidspunktet.
