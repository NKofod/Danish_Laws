Nr BTL 2 Betænkning over Forslag til lov om ophævelse af lov om tilskud til  

 arbejdsgivernes betaling af arbejdsmarkedsbidrag   

 Nr L 2 1986-87, 1. samling Afgivet af arbejdsmarkedsudvalget Afgivet: 19861211 Udvalget har behandlet lovforslaget, og herefter indstiller et FLERTAL (Det Konservative Folkepartis, Venstres, Det Radikale Venstres, Centrum-Demokraternes og Kristeligt Folkepartis medlemmer af udvalget) lovforslaget til VEDTAGELSE med de af arbejdsministeren stillede og af flertallet tiltrådte ændringsforslag.
Et MINDRETAL (Socialdemokratiets medlemmer af udvalget) indstiller lovforslaget til VEDTAGELSE UÆNDRET.
Socialdemokratiet har med glæde modtaget meddelelsen om, at et næsten enigt Folketing står bag lovforslagets vedtagelse - inklusive den borgerlige regering.
Allerede da arbejdsgivertilskuddet blev gennemført som led i det ulykkelige overenskomstindgreb i 1985, advarede Socialdemokratiet imod dette kostbare og unyttige tilskud.
Socialdemokratiet gjorde også opmærksom på den skadelige virkning, usikkerheden om ordningen kunne skabe for fremtidige overenskomstsituationer.
Erfaringerne med løntilskud i 1970erne var bestemt ikke positive med hensyn til deres omkostnings- og prisdæmpende effekt, og intet tyder på, at virkningen af dette arbejdsgivertilskud har været bedre.
Socialdemokratiet havde imidlertid håbet, at det sparede provenu kunne bruges til afhjælpning af den uretfærdige behandling, efterlønsmodtagerne og dagpengemodtagerne hidtil har fået af det borgerlige flertal.
Socialdemokratiet har fremsat beslutningsforslag om en regulering på 10 pct. af satserne (B 5). Nettoudgiften hertil kan fuldt ud finansieres ved afskaffelsen af de generelle arbejdsgivertilskud.
Desværre er det ikke lykkedes at overbevise flertallet om denne retfærdige anvendelse.
I stedet prioriterer de borgerlige andre lettelser for arbejdsgiverne højere end hensynet til de svageste grupper.
Et ANDET MINDRETAL (Socialistisk Folkepartis og Venstresocialisternes medlemmer af udvalget) indstiller lovforslaget til VEDTAGELSE UÆNDRET.
ÆNDRINGSFORSLAG Af ARBEJDSMINISTEREN, tiltrådt af et FLERTAL (KF, V, RV, CD og KRF):
Til § 1 1) I STK. 1 udgår ordene »1. januar 1987«.
 2) Der indsættes som STK. 2:
»STK. 2. Der ydes sidste gang tilskud til arbejdsgivernes betaling af arbejdsmarkedsbidrag med forfaldsdag 1. januar 1987. ATP-bidrag, der er indbetalt efter 15. december 1986, kan ikke danne grundlag for beregning af tilskud.« BEMÆRKNINGER Til nr. 1 og 2 Ændringsforslagene er en følge af det mellem regeringen og Det Radikale Venstre indgåede forlig om finansloven, som betyder, at arbejdsgivertilskuddet ophæves, men at der udbetales tilskud i 1.
 kvartal 1987.
BO KRISTENSEN (KF) fmd.
FLEMMING JENSEN (KF) HOUE (KF) JETTE THOMSEN (KF) JENS PETER JENSEN (V) TØRNÆS (V) BOLLMANN (CD) KOFOD-SVENDSEN (KRF) JYTTE ANDERSEN (S) BAKHOLT (S) OLE VAGN CHRISTENSEN (S) SØREN B.
JØRGENSEN (S) nfmd.
KAJ POULSEN (S) LILLI GYLDENKILDE (SF) OLE HENRIKSEN (SF) ELISABETH BRUUN OLESEN (VS) ESTRUP (RV) Partiet FP havde ikke medlemmer i udvalget.
