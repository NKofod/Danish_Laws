Resumé  


  

 A klagede over, at Arbejdsformidlingen (AF) og senere Arbejdsmarkedsnævnet  

 (AMN) havde afslået hendes ansøgning om at gennemføre en uddannelse til  

 kosmetolog som et uddannelsestilbud (UTB). Myndighederne havde i afgørelsen  

 henvist til et særlig regionalt fastsat regelsæt.
Regelsættet var udstedt af  

 nævnet, men ikke offentliggjort.
Det var heri bl.a. bestemt, at varigheden af  

 et individuelt UTB skulle være mellem 13 og 26 uger.
Afslaget til A var  

 begrundet i, at hendes uddannelse ikke opfyldte denne tidsnorm.
Efter at A  

 havde indbragt sagen for ombudsmanden, begrundede AMN i en udtalelse tillige  

 afgørelsen med, at et UTB ikke kan godkendes, efter at uddannelsen er  

 startet.  

 Nævnet henviste herved til et cirkulære af 14. december 1989 udstedt af  

 Arbejdsmarkedsstyrelsen (AMS).
Ombudsmanden var afskåret fra at tage stilling til myndighedernes  

 afgørelser i den konkrete sag, da den administrative rekurs ikke var  

 udnyttet.  

 Vedrørende de generelle spørgsmål om regelfastsættelse mv., som sagen rejste,  

 meddelte ombudsmanden, at han kunne tilslutte sig den opfattelse, som AMS og  

 Arbejdsministeriet (AM) havde givet udtryk for, hvorefter den regionale  

 regelfastsættelse var sket uden hjemmel.
Ombudsmanden fandt dette forhold  

 uheldigt.
Ombudsmanden kunne endvidere tilslutte sig AMS' og AM's opfattelse,  

 hvorefter den begrænsning af den maksimale varighed af et individuelt UTB,  

 som  

 den regionale regel indeholdt, begrænsede rammerne for det lovfastsatte  

 pligtmæssige skøn.
Ombudsmanden fandt dette kritisabelt.
Ombudsmanden var  

 imidlertid ikke enig med AM i, at AMS' cirkulære udelukkende var en  

 tjenestebefaling og derfor ikke indeholdt bestemmelser, der selvstændigt  

 regulerede borgernes retsstilling.
Ombudsmanden henstillede, at AM  

 foranledigede, at den nævnte regel blev udsendt i bekendtgørelsesform. (J.  

 nr.  

 1990-1900-021).
Uhjemlede regionale regler om uddannelsestilbud.
Ulovlig  

 skønsbegrænsning.
Regelfastsættelse i cirkulære - eller bekendtgørelsesform.
 A klagede den 10. december  

 1990 over, at Arbejdsformidlingen i X by og Arbejdsmarkedsnævnet i X Amt i  

 afgørelser af henholdsvis 17. september og 30. oktober 1990 havde afslået  

 hendes ansøgning om at gennemføre en uddannelse som kosmetolog som et  

 uddannelsestilbud (UTB).
Af sagen fremgik det, at A den  

 6. august 1990 påbegyndte en 13 måneders uddannelse som kosmetolog på Y  

 Kosmetologskole.
Forinden havde A senest den 10. oktober 1989 afsluttet et  

 arbejdstilbud.
Den 18. juli 1990 havde arbejdsformidlingen efter ansøgning  

 bevilget A uddannelsesydelse til kosmetologuddannelsen.
Da hun startede på  

 kosmetologskolen, erfarede hun, at nogle af de andre studerende gennemførte  

 uddannelsen som uddannelsestilbud.
På den baggrund ansøgte A den 20. august  

 1990 arbejdsformidlingen om at få bevilget uddannelsen som uddannelsestilbud.
Arbejdsformidlingen i X by og  

 senere - efter anke - Arbejdsmarkedsnævnet i X amt afslog A's ansøgning.
Som  

 begrundelse for afslaget henviste myndighederne til, at der efter en særlig  

 regionalt fastsat regel ikke kunne godkendes individuelle uddannelsestilbud  

 til  

 uddannelser over 26 ugers varighed.
Arbejdsmarkedsnævnet formulerede dette på  

 følgende måde:
 "I følge de  

 retningslinier som Arbejdsformidlingen i (X by) skal godkende individuelle  

 UTB-forløb udfra, skal der for et individuelt UTB-forløb være tale om, at  

 uddannelsen skal være arbejdsmarkedsrettet og give større kompetence, og  

 uddannelsen skal være af 13 til 26 ugers varighed.
Arbejdsmarkedsnævnet ser  

 ingen grund til at ændre på den afgørelse, der er truffet af  

 Arbejdsformidlingen i (X by), idet disse retningslinier som  

 Arbejdsformidlingen  

 i (X by) har fulgt, er udstukket af Arbejdsmarkedsnævnet." Nævnet gjorde endvidere A  

 opmærksom på, at dets afgørelse "(var) den endelige administrative  

 afgørelse, der er således ikke mulighed for at anke sagen videre i det  

 administrative system." I en udtalelse af 7. februar  

 1991 til mig henviste arbejdsmarkedsnævnet som en yderligere begrundelse for  

 sin afgørelse til, at et uddannelsestilbud ikke kunne godkendes, efter at  

 uddannelsen var startet.
En bestemmelse herom findes i indledningen til  

 kapitel  

 4 i Arbejdsmarkedsstyrelsens cirkulære nr. 179 af 14. december 1989 om  

 retningslinjer for den regionale administration af uddannelsestilbud (UTB).
I en skrivelse af 12.  

 september 1991 anmodede jeg Arbejdsministeriet om en udtalelse om de  

 generelle  

 spørgsmål, som A's sag rejste.
Jeg anmodede ministeriet om at afgive sin  

 udtalelse efter forud indhentede erklæringer fra Arbejdsmarkedsstyrelsen og  

 Arbejdsformidlingsregionen i X by.
 I min skrivelse havde jeg forinden  

 anført følgende om de regler, der i øvrigt havde betydning for A's sag:
"Kapitel 3 i  

  

 lov om arbejdstilbud til ledige  

  

 (lovbekendtgørelse  

 nr. 122 af 24. februar 1989 med senere ændring) indeholder nærmere regler om  

 uddannelsesydelse og uddannelsestilbud til ledige over 25 år.
De nærmere  

 regler  

 om uddannelsestilbud findes i lovens § 10, stk. 8-12.
 I lovens § 10, stk. 9, er det  

 bestemt, at ledige, som er under 50 år, og som har haft et arbejdstilbud  

 efter  

 § 1, stk. 1 eller stk. 3, efter 6 måneders ledighed har ret til at modtage et  

 uddannelsestilbud med uddannelsesydelse, jf. § 9.
I § 10, stk. 10, er det  

 bestemt, at Arbejdsformidlingen giver uddannelsestilbud efter stk. 8 og 9, og  

 uddannelsens art og længde fastlægges ud fra den lediges forudsætninger og  

 ønsker og ud fra arbejdsmarkedets behov.
Arbejdsministeren fastsætter ifølge  

 bestemmelsen de nærmere regler om ret til uddannelsestilbud efter stk. 8 og 9  

 og kan herunder bestemme, at administrationen af de fastsatte regler skal  

 varetages i et samarbejde mellem Arbejdsformidlingen og Arbejdsmarkedsnævnet.
Under henvisning til  

 bemyndigelsen i lovens § 10, stk. 10, har arbejdsministeren udfærdiget  

  

 bekendtgørelse nr. 403 af 30. maj 1989 om  

 arbejdstilbud m.v.  

  

 Med hensyn til uddannelsestilbud efter 1. arbejdstilbud  

 er det i bekendtgørelsens § 32, stk. 4, bestemt, at disse uddannelsestilbud  

 er  

 af "mindst 3 måneders og op til 1 år og 6 måneders varighed.
Perioden  

 kan  

 forlænges op til 2 år, hvis uddannelsens varighed nødvendiggør dette".
 I  

  

 cirkulære nr. 103 af 6. juli 1989  

  

 har Arbejdsministeriet fastsat  

 bestemmelser om den regionale administration af uddannelsestilbud (UTB).  

 Cirkulærets § 5 indeholder følgende bestemmelse om prioritering:
"Inden for en udmeldt  

 økonomisk rammebevilling til regionen og centralt fastsatte afregningstakster  

 fordeles pengene i henhold til den fastlagte planlægning, idet der sker  

 refusion til uddannelsesinstitutionerne.
Til brug for prioriteringen kan der  

 -  

 på baggrund af centrale retningslinjer herfor - fastsættes nærmere kriterier  

 og  

 vejledende regler for oprettelse af nye undervisningshold, uddannelsens  

 længde  

 og de lediges valg af uddannelse." Yderligere har  

 Arbejdsmarkedsstyrelsen efter bemyndigelse fra arbejdsministeren i  

  

 cirkulære nr. 179 af 14. december 1989  

  

 fastsat retningslinjer for den regionale administration af uddannelsestilbud  

 (UTB). I cirkulærets kapitel 4, 2. afsnit, er det anført, at de fleste  

 uddannelsestilbud, der tilbydes de ledige, vil have en varighed på mellem 3  

 og  

 6 måneder, men at der er mulighed for, at et uddannelsestilbud kan være af  

 længere varighed.
Uddannelsestilbud efter 1. arbejdstilbud kan have en  

 varighed  

 på op til 2 år.
Fra Arbejdsmarkedsnævnet for  

 (X) Amt har jeg modtaget et eksemplar af de særlige  

  

 regionalt fastsatte regler for Arbejdsformidlingsregion (X).  

  

 Reglerne er efter det oplyste ikke offentliggjort nogen steder, men anvendes  

 internt af arbejdsformidlingsmyndighederne i regionen.
I reglernes s. 3 er  

 det  

 bestemt, at varigheden af "et individuelt UTB skal være mellem 13 og 26  

 uger, idet almindelige UTB-forløb er fastlagt til at opfylde denne  

 tidsnorm".
 I skrivelsen præsenterede jeg  

 de nævnte generelle spørgsmål på følgende måde:
 "1)  

  

 Den regionale regelfastsættelse:
 Som det fremgår af det  

 foranstående, indebærer den regionalt fastsatte regel en væsentlig  

 begrænsning  

 af varigheden af et uddannelsestilbud i forhold til den bestemmelse, som  

 findes  

 i § 32, stk. 4, i Arbejdsministeriets bekendtgørelse.
På den baggrund anmoder jeg  

 Arbejdsministeriet om en udtalelse om, hvorvidt ministeriets lovbestemte  

 beføjelse  

 til regelfastsættelse på området helt eller delvis er blevet delegeret til de  

 regionale arbejdsformidlingsmyndigheder.
I givet fald anmoder jeg om at  

 modtage  

 nærmere oplysninger om omfanget af en sådan delegation, herunder hvorvidt  

 delegationen omfatter adgang til for de regionale myndigheder at fastsætte  

 regler, der fraviger bestemmelser, som er fastsat i Arbejdsministeriets  

 bekendtgørelse, jf. eksemplet i den konkrete sag.
I givet fald anmoder jeg  

 endvidere om oplysning om, hvilke regionale myndigheder delegationen er  

 foretaget til, og om, hvorvidt disse myndigheder indgår i sædvanligt  

 administrativt hierarki i forhold til arbejdsministeren.
Endvidere udbeder  

 jeg  

 mig en nærmere redegørelse for retsgrundlaget for delegationen.
Jeg henviser  

 i  

 den forbindelse til, at loven alene tillægger arbejdsministeren beføjelse til  

 at fastsætte nærmere regler (§ 10, stk. 10, 2. pkt.) og til de begrænsninger,  

 der følger af de almindelige ulovbestemte regler om delegation, jf. f.eks.  

 Bent  

 Christensen Forvaltningsret, Forvaltningens opgaver og organisation 1987, 3.  

 del, Organisationsmagten, s. 123 ff (især s. 140 ff). I den forbindelse  

 bemærker jeg, at en delegation af regelfastsættelse til regionale myndigheder  

 -  

 med baggrund i den deraf afledede mulighed for forskellige regelgrundlag  

 regionerne imellem - må forudsætte en særlig sikker hjemmel, uanset om de  

 pågældende regionale myndigheder indgår i det sædvanlige administrative  

 hierarki under ministeren.
 2)  

  

 Reglernes indhold:
 Endvidere anmoder jeg  

 ministeriet om en udtalelse om, hvorvidt den begrænsning af den maksimale  

 varighed af et uddannelsestilbud, som den regionale regel indeholder, fuldt  

 ud  

 er i overensstemmelse med lovens forudsætninger om udøvelse af et konkret  

 skøn  

 i de enkelte sager om uddannelsestilbud, jf. navnlig bestemmelsen i lovens §  

 10, stk. 10, 1. pkt.
 3)  

  

 Reglernes form:
 I Justitsministeriets  

 vejledning nr. 153 af 22. september 1987 om udarbejdelse af administrative  

 forskrifter, pkt. 4 og 6, er anført følgende om anvendelse af  

 bekendtgørelses-  

 henholdsvis cirkulæreform:
 "...
Bekendtgørelsesformen skal  

 således anvendes, hvis reglerne skal normere retsstillingen mellem borgere  

 indbyrdes eller pålægge borgere pligter over for det offentlige.
Endvidere  

 bør  

 bekendtgørelse også anvendes, hvis reglerne går ud på at tillægge borgerne  

 rettigheder over for det offentlige.
 ...
Cirkulæreformen anvendes for  

 generelle tjenestebefalinger, dvs. bindende generelle forskrifter, der alene  

 retter sig til myndigheder.
Cirkulærer og cirkulæreskrivelser må ikke  

 indeholde  

 forskrifter, der direkte normerer borgernes retsstilling.
..." Den konkrete sag viser, at  

 såvel de regionalt fastsatte bestemmelser fra Arbejdsformidlingsregion (X)  

 som  

 Arbejdsmarkedsstyrelsens cirkulære af 14. december 1989 indeholder  

 bestemmelser, som selvstændigt normerer retsstillingen for de personer, som  

 søger om uddannelsestilbud.
På den baggrund anmoder jeg ministeriet om en  

 udtalelse om, hvorvidt ministeriet er indstillet på at søge formen for disse  

 regler ændret, så de udsendes og offentliggøres i bekendtgørelsesform." I et brev af 25. september  

 1991 - som jeg først den 19. januar 1993 modtog fra Arbejdsministeriet -  

 skrev  

 regionschef B, AF-region (X), følgende til Arbejdsmarkedsstyrelsen:
 "De har ved skrivelse af  

 den 20. september 1991, jfr. journalnr. ..., anmodet om yderligere  

 kommentarer  

 til afslag på individuelt UTB til (A) ...
 Sagen er for regionen af  

 principiel karakter, idet der som beskrevet i sagens akter er tale om en  

 uddannelse af 13 måneders varighed, med ringe beskæftigelsesmuligheder  

 kombineret  

 med at regionen vil pålægges en betaling på 36.000 kr. af UTB-bevillingen.
Problemerne i regionen med at  

 finde de nødvendige ressourcer til UTB-indsatsen, har medført, at der i  

 (X)-regionen blev indført visse begrænsninger for UTB-indsatsen.
Således blev  

 det blandt andet besluttet at begrænse længden af individuelle UTB til 13-26  

 uger.
Denne specielle regel har ramt (A) - og afslaget på UTB er begrundet  

 med  

 uddannelsens længde.
Regionalt har der dog været  

 opmærksomhed omkring begrænsningen af individuelle UTB til højst 26 uger,  

 idet  

 denne begrænsning rammer UTB-berettigede, der ønsker at påbegynde  

 individuelle  

 UTB, uden økonomisk belastning for regionen, af mere end 26 ugers varighed.  

 Det  

 er derfor blevet besluttet, at individuelle UTB kan bevilges efter de  

 retningslinier, der er udstukket i loven, at individuelle UTB kan have en  

 varighed op til 2 år.
Regionen har dog fortsat den klausul, at individuelle  

 UTB, der medfører økonomisk belastning for regionen (UTB-bevillingen), ikke  

 kan  

 være længere end 26 uger.
Der er således ikke regionalt sket ændringer, der  

 kan  

 medføre genvurdering af (A's) sagsforløb.
Det er afslutningsvis  

 regionens opfattelse, at der er sket en forsvarlig vejledning af (A), idet  

 hendes uddannelsesvalg var afklaret, og at den konkrete sagsbehandler ikke  

 kunne tilbyde (A) individuelt UTB, men kun selvvalgt uddannelse med  

 uddannelsesydelse." Arbejdsmarkedsstyrelsen  

 kommenterede de rejste generelle spørgsmål i et brev af 13. januar 1992 til  

 Arbejdsministeriet, som jeg ligeledes modtog den 19. januar 1993. Styrelsen  

 skrev bl.a. således:
 "...
 Angående det 1. spørgsmål kan  

 styrelsen oplyse, at arbejdsministeren med hjemmel i ATB-lovens § 6, stk. 1,  

 og  

 § 13 samt i § 8, stk. 3, i lov om arbejdsformidling og  

 arbejdsløshedsforsikring  

 m.v. ved udstedelse af Arbejdsministeriets cirkulære af 6. juli 1989 om den  

 regionale administration af uddannelsestilbud (UTB) har fastsat henholdsvis  

 AF's og AMN'enes [arbejdsmarkedsnævnenes; min bemærkning] virksomhed i  

 forbindelse med regionaliseringen af administrationen af UTB-ordningen.
I henhold til cirkulærets § 1  

 nedsættes i tilknytning til hvert af de regionale AMN et rådgivende  

 UTB-udvalg.  

 Udvalgets sammensætning fremgår af § 9, og udvalgets og AF-regionschefens  

 ansvar (dvs. afgrænsning af den uddelegerede bemyndigelse i forbindelse med  

 regionaliseringen af administrationen af UTB-ordningen) er fastsat i § 10,  

 stk.  

 1. Efter denne bestemmelse forudsættes det, at AF-regionschefen følger  

 udvalgets råd og indstillinger, medmindre disse råd og indstillinger efter  

 AF-regionschefens vurdering fører til en administration, der ligger uden for ATB-lovens rammer, strider mod arbejdsministerens retningslinier, herunder  

 retningslinier om uddannelsernes længde samt holdstørrelse og sammensætning,  

 eller i øvrigt går ud over de rammer, herunder  

 bevillingsmæssige, der centralt er lagt for den regionale UTB-administration.
Cirkulæret indeholder  

 endvidere på et overordnet plan de arbejdsopgaver, som de regionale  

 arbejdsmarkedsmyndigheder har fået overdraget.
Der kan eksempelvis nævnes §  

 5,  

 der vedrører prioriteringen inden for den regionalt udmeldte økonomiske  

 rammebevilling.
Det fremgår bl.a., at til brug for prioriteringen kan der -  

 på  

 baggrund af centrale retningslinier herfor - fastsættes nærmere kriterier og  

 vejledende regler for oprettelse af nye undervisningshold, uddannelsernes  

 længde og de lediges valg af uddannelse.
 Arbejdsmarkedsstyrelsens  

 AF-cirkulære nr. 18/89 af 14. december 1989 om retningslinier for den  

 regionale  

 administration af uddannelsestilbud (UTB), der er udsendt af  

 Arbejdsmarkedsstyrelsen efter bemyndigelse fra arbejdsministeren, supplerer  

 og  

 uddyber det af Arbejdsministeriet udsendte cirkulære af 6. juli 1989 for så  

 vidt angår retningslinierne for og indholdet i de arbejdsopgaver, der er  

 udlagt  

 i forbindelse med regionaliseringen af administrationen af UTB-ordningen.
 I AF-cirkulærets kapitel 2 er  

 fastsat grænserne for den uddelegerede bemyndigelse via en henvisning til §§  

 1  

 og 10 i Arbejdsministeriets cirkulære af 6. juli 1989.
I henhold til den regionalt udlagte  

 administration af UTB-ordningen er Det regionale UTB-udvalg og  

 AF-regionschefen  

 bl.a. ansvarlig for, at uddannelseskapaciteten, dvs. udbuddet af  

 UTB-kurser/pladser i AF-regionen holder sig inden for de fra centralt hold  

 udmeldte økonomiske rammer og retningslinier, jf.
AF-cirkulærets kapitel 4,  

 punkt 8.
 Det følger heraf, at  

 arbejdsministerens lovbestemte beføjelse til regelfastsættelse hverken helt  

 eller delvis er uddelegeret til de regionale arbejdsmarkedsmyndigheder.  

 Regionalt udstedte interne retningslinier skal - for at være gyldige - have  

 den  

 fornødne hjemmel i enten fastsatte regler i ATB-loven/ATB-bekendtgørelsen  

 eller  

 i de tjenestebefalinger, der i øvrigt er udstedt af centraladministrationen.
 ...
 For så vidt angår det 2.  

 spørgsmål skal styrelsen indledningsvis bemærke, at de af AMN-(X) internt  

 fastsatte retningslinier for godkendelse af individuelle UTB, herunder de  

 efterfølgende modificerede retningslinier, ikke er i overensstemmelse med  

 UTB-ordningens regelsæt.
Styrelsen er derudover enig med  

 Ombudsmanden i, at selv om de regionale arbejdsmarkedsmyndigheder havde haft  

 hjemmel i UTB-regelsættet til at fastsætte sådanne (indskrænkende) regler for  

 godkendelse af individuelle UTB, så er den valgte fremgangsmåde, dvs.  

 udsendelsen af interne retningslinier til den regionale og lokale AF, ud fra  

 almindelige forvaltningsretlige principper ikke bindende i forhold til de  

 borgere som reglerne reelt retter sig mod.
Forvaltningsakter - forpligtende  

 såvel som berettigende - der retter sig mod borgerne, skal fremgå af lov  

 eller  

 bekendtgørelse (udstedt med hjemmel i en lov), der er kundgjort.
..." I sit brev antog styrelsen om  

 baggrunden for de regionalt fastsatte regler, "at de økonomiske overslag  

 har været en medvirkende faktor til, at de regionale  

 arbejdsmarkedsmyndigheder  

 i AF-region (X) har fastsat en særlig begrænsning for godkendelse af  

 individuelle UTB.
En begrænsning, der dog er uforenelig med  

 ATB-bekendtgørelsen." Om den konkrete sag anførte  

 Arbejdsmarkedsstyrelsen bl.a. følgende:
 "Godkendelse/afslag på  

 en ledigs ønske om deltagelse i et bestemt UTB-kursus eller anmodning om et  

 individuelt UTB skal således altid bero på en konkret vurdering af den  

 lediges  

 ønsker og forudsætninger samt arbejdsmarkedets behov.
Styrelsen skal i denne  

 forbindelse henvise til den seneste høring af AF-regionen i denne sag, jf.  

 regionens skrivelse af 25. september 1991. I denne udtalelse anføres, at  

 sagen  

 for AF-regionen er af principiel karakter, da der er tale om en uddannelse af  

 13 måneders varighed med ringe beskæftigelsesmuligheder.
Regionen har nu på  

 baggrund af en konkret vurdering i forhold til det ansøgte skønnet, at der på  

 det regionale arbejdsmarked ikke er behov for at uddanne ledige inden for  

 dette  

 erhvervsområde, da beskæftigelsesmuligheder for uddannede kosmetologer  

 regionalt er ringe.
Denne skønsmæssige afgørelse er i overensstemmelse med  

 såvel formelle som materielle regler, jf. eksempelvis ATB-lovens § 10, stk.  

 10,  

 1. pkt." Arbejdsmarkedsstyrelsen  

 anførte desuden følgende om klagereglerne på området:
"I AF-cirkulærets  

 kapitel 9 er angivet klagereglerne.
Klager over eksempelvis UTB og UDY følger  

 reglerne i kapitel 24 i ATB-bekendtgørelsen.
Det vil sige, at afgørelser  

 truffet af AF vedrørende UTB/UDY kan påklages til Arbejdsmarkedsstyrelsen.  

 Undtaget herfra er dog § 8, stk. 3, i ATB-bekendtgørelsen, der kan ankes til  

 AMN.
Klagers anke af 11. oktober 1990 skulle således være behandlet af  

 styrelsen.
Selv om det ikke eksplicit  

 fremgår af Ombudsmandens skrivelse af 12. september 1991, må styrelsen  

 opfatte  

 henvendelsen således, at Ombudsmanden af egen drift har valgt at tage sagen  

 under behandling, selv om rekursadgangen formelt set ikke er udnyttet grundet  

 årsager, der ikke kan tilskrives klagers forhold." Arbejdsmarkedsstyrelsen  

 konkluderede følgende:
"På baggrund af  

 nærværende sag finder styrelsen, at det over for AF-region (X) bør  

 tilkendegives, at de regionalt fastsatte interne regler for godkendelse af  

 individuelle UTB er uforenelig med UTB-regelsættet, og at de derfor skal  

 ophæves.
Endvidere finder styrelsen, at det bør indskærpes over for de  

 regionale arbejdsmarkedsmyndigheder, at afgørelser om afgivelse af UTB,  

 herunder individuelt UTB, altid skal træffes på baggrund af en konkret  

 vurdering af den lediges ønsker og forudsætninger samt arbejdsmarkedets  

 behov.
Styrelsen skal afslutningsvis  

 anbefale, at ATB-bekendtgørelsen ændres, således at borgernes retsstilling på  

 UTB-området tydeliggøres." Arbejdsministeriet besvarede  

 min skrivelse den 15. april 1992 og konkluderede, -  

  

 at  

  

 der ikke på UTB-området var tale om delegation af ministerens  

 lovbestemte beføjelse til regelfastsættelse, -  

  

 at  

  

 den regelfastsættelse, der på området var foretaget af AF-region  

 X, således måtte antages at være sket med baggrund i en retsvildfarelse, -  

  

 at  

  

 det pligtmæssige skøn med disse regler - i uoverensstemmelse med  

 UTB-regelsættet - reelt var afskåret, -  

  

 at  

  

 disse regler - hvis de havde haft hjemmel i lov eller  

 bekendtgørelse - burde have været udsendt i bekendtgørelsesform (og at den  

 anvendte cirkulæreform i så fald ville have haft den konsekvens, at disse  

 regler ikke havde været bindende i forhold til ansøgere), og endelig -  

  

 at  

  

 ministeriet fandt Arbejdsmarkedsstyrelsens anvendelse af  

 cirkulæreformen korrekt, idet styrelsens cirkulære af 14. december 1989 ikke  

 indeholder bestemmelser, der selvstændigt regulerer borgerens retsstilling.
 Ministeriet oplyste  

 afslutningsvis, at ministeriet "overfor AF-regionerne generelt vil  

 indskærpe, at man ikke anvender interne regler, der afskærer den skønsmæssige  

 afvejning." Ministeriet anførte endvidere, at "det specielt overfor  

 AF (X) (er) tilkendegivet, at de regionalt fastsatte regler ikke er i  

 overensstemmelse med UTB-regelsættet".
Det fremgik af materialet,  

 som jeg modtog den 19. januar 1993 fra Arbejdsministeriet - sammen med  

 udtalelserne fra AF-regionen og Arbejdsmarkedsstyrelsen - at  

 Arbejdsmarkedsstyrelsen i en skrivelse af 22. maj 1992 til AF-region X havde  

 anmodet regionen om, "at den interne regel om individuelle UTB's  

 varighed  

 ændres fra en fast til en vejledende regel, således at der i hvert enkelt  

 tilfælde foretages  

  

 et individuelt skøn.  

  

 " I skrivelsen havde styrelsen  

 supplerende om den konkrete sag bemærket, at "klageren (blev) ikke  

 oprindeligt orienteret om muligheden for at gennemføre uddannelsen som et  

 individuelt UTB på grund af - som ministeriet ligeledes anfører - at den  

 interne regel administreres som  

  

 en fast  

 regel  

  

 , hvorved det pligtmæssige skøn om den lediges ønsker og  

 forudsætninger samt arbejdsmarkedets behov udelades, og dette er ikke i  

 overensstemmelse med UTB-regelsættet." Det fremgik endelig af det  

 nævnte materiale, at Arbejdsmarkedsstyrelsen samtidig med tilkendegivelsen  

 over  

 for AF-region X udsendte et cirkulære til arbejdsformidlingen som sådan med  

 det  

 samme indhold.
 I et brev til A udtalte jeg  

 herefter følgende:
"Foranlediget af  

 Arbejdsmarkedsstyrelsens bemærkninger om, at den konkrete sag kunne have  

 været  

 indbragt for styrelsen i medfør af Arbejdsministeriets ATB-bekendtgørelse,  

 kapitel 24, skal jeg indledningsvis bemærke, at min stillingtagen i sagen  

 alene  

 vedrører de principielle spørgsmål, som er nævnt ovenfor, og ikke den  

 konkrete  

 afgørelse i Deres sag.
Jeg henviser i den forbindelse til ombudsmandslovens §  

 6, stk. 3, som er sålydende:
"Klage over afgørelser,  

 der kan ændres af højere administrativ myndighed, kan ikke indgives til  

 ombudsmanden, forinden den højere myndighed har truffet afgørelse i sagen.  

 Den  

 i stk. 2 nævnte frist regnes da fra denne myndigheds afgørelse." Ved modtagelsen af Deres  

 klage over arbejdsmarkedsnævnets afgørelse i skrivelsen af 30. oktober 1990  

 burde jeg have afvist at indlede en undersøgelse af klagen, da betingelsen om  

 udnyttelse af muligheden for at klage til højere myndighed ikke var opfyldt.  

 Når jeg ikke afviste at undersøge Deres klage over afgørelsen, skyldtes det,  

 at  

 arbejdsmarkedsnævnet i afgørelsen havde anført, at nævnets afgørelse var den  

 endelige administrative afgørelse i sagen, hvilket var underbygget af, at  

 nævnet ikke havde angivet nogle klagemuligheder, jf. forvaltningslovens § 25.
 Da Arbejdsmarkedsstyrelsen  

 heller ikke under det senere sagsforløb har taget stilling til de konkrete  

 afgørelser fra arbejdsformidlingen og arbejdsmarkedsnævnet i skrivelser af  

 henholdsvis 17. september og 30. oktober 1990, må jeg som nævnt undlade at  

 udtale mig herom.
Som det fremgår af den  

 foranstående sagsfremstilling, har såvel Arbejdsmarkedsstyrelsen som  

 Arbejdsministeriet i anledning af min skrivelse af 12. september 1991 dog  

 udtalt sig generelt om retsgrundlaget for de regionale  

 arbejdsmarkedsmyndigheders afgørelser og herved underkendt disses  

 retsopfattelse  

 på væsentlige punkter.
Jeg har derfor samtidig hermed meddelt  

 Arbejdsministeriet og Arbejdsmarkedsstyrelsen, at jeg går ud fra, at  

 myndighederne nu vil foranledige, at Deres sag bliver behandlet på ny.
Med henblik herpå har jeg  

 samtidig hermed oversendt Deres klage af 10. december 1990 og Deres øvrige  

 breve til mig til Arbejdsmarkedsstyrelsen sammen med sagens akter.
Jeg beder  

 Dem afvente resultatet af den fornyede behandling, før De tager stilling til,  

 om der igen er grundlag for at indbringe sagen for mig.
 Om myndighedernes besvarelse  

 af de generelle spørgsmål, som jeg rejste i skrivelsen af 12. september 1991,  

 skal jeg i øvrigt bemærke følgende:
 Vedrørende den regionale  

 regelfastsættelse:
Den opfattelse, som  

 Arbejdsmarkedsstyrelsen og ministeriet har givet udtryk for, hvorefter den  

 regionale regelfastsættelse i AF-region (X) er sket uden hjemmel, kan jeg  

 tilslutte mig.
Jeg finder dette forhold uheldigt og har gjort de regionale  

 myndigheder bekendt med min opfattelse.
Jeg har endvidere noteret mig, at  

 Arbejdsmarkedsstyrelsen - på ministeriets foranledning - direkte over for  

 regionen har tilkendegivet, at regelfastsættelsen er uhjemlet, og foretager  

 på  

 denne baggrund ikke videre vedrørende dette spørgsmål.
 Vedrørende reglernes indhold:
Jeg kan tilslutte mig  

 Arbejdsmarkedsstyrelsens og ministeriets opfattelse, hvorefter den  

 begrænsning  

 af den maksimale varighed af et individuelt UTB, som den regionale regel  

 indeholder, begrænser rammerne for det pligtmæssige skøn, der er fastsat i  

 lovens § 10, stk. 10, jf. dagældende bekendtgørelses § 32, stk. 4. Jeg finder  

 dette forhold kritisabelt og har gjort de regionale myndigheder bekendt med  

 min  

 opfattelse.
Da Arbejdsmarkedsstyrelsen har gjort regionen opmærksom på  

 forholdet, foretager jeg ikke videre vedrørende dette spørgsmål.
Jeg bemærker  

 i  

 den forbindelse, at jeg ikke har taget stilling til indholdet af det  

 cirkulære  

 af 22. maj 1992 (AF 5/92), som styrelsen - med baggrund i Deres sag - har  

 udsendt til arbejdsformidlingen som sådan.
 Vedrørende reglernes form:
 I indledningen til kapitel 4  

 i Arbejdsmarkedsstyrelsens cirkulære nr. 179 af 14. december 1989 er som  

 tidligere refereret bl.a. anført følgende:
 "Det skal understreges,  

 at et påbegyndt eller gennemført uddannelsesforløb ikke efterfølgende kan  

 godkendes som et UTB".
Arbejdsmarkedsstyrelsens og  

 ministeriets generelle bemærkninger om, hvornår henholdsvis bekendtgørelses-  

 og  

 cirkulæreformen skal anvendes, giver mig ikke anledning til bemærkninger.  

 Derimod kan jeg ikke være enig med ministeriet i, at Arbejdsmarkedsstyrelsens  

 cirkulære af 14. december 1989 udelukkende er en tjenestebefaling og derfor  

 ikke indeholder bestemmelser, der selvstændigt regulerer borgernes  

 retsstilling.
Jeg henviser herved - som i min skrivelse af 12. september 1991  

 -  

 til den bestemmelse, som er citeret ovenfor, hvorefter et uddannelsestilbud  

 ikke kan godkendes, efter at uddannelsen er startet.
Jeg henviser tillige  

 til,  

 at Arbejdsmarkedsnævnet i (X) Amt som en yderligere begrundelse for afslaget  

 til Dem har henvist hertil.
Jeg har gjort Arbejdsmarkedsstyrelsen og  

 ministeriet bekendt med min opfattelse.
 På baggrund af det anførte  

 har jeg henstillet til ministeriet at foranledige, at den nævnte regel  

 bekendtgøres i overensstemmelse med de retningslinier, som er indeholdt i  

 Justitsministeriets vejledning om udarbejdelse af administrative forskrifter.
..." I skrivelse af 9. juli 1993  

 kommenterede Arbejdsministeriet min henstilling.
Ministeriet anførte bl.a.,  

 at  

 det var ministeriets opfattelse, at Arbejdsmarkedsstyrelsens cirkulære af 14.  

 december 1989 ikke selvstændigt regulerer borgernes retsstilling og som sådan  

 ikke forudsætter bekendtgørelse.
I mit svar til ministeriet  

 fastholdt jeg den opfattelse, jeg havde givet udtryk for i min udtalelse i  

 sagen.
Da reglerne om UTB - efter at de afgørelser, der dannede grundlag for  

 min udtalelse og henstilling var truffet - var ændret, foretog jeg imidlertid  

 ikke videre i sagen.
