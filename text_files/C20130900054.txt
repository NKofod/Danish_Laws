 Orientering om ændring af bekendtgørelse om en aktiv beskæftigelsesindsats: Digital raskmelding af dagpengemodtagere mv.
Til kommunerne, jobcentrene, a-kasserne m.fl Den 12. november 2012 træder følgende ændringer i kraft i bekendtgørelse om en aktiv beskæftigelsesindsats:
 1) Ved sygemelding afmeldes man automatisk som arbejdssøgende i jobcenteret.
 2) Dagpengemodtagere, som er afmeldt i jobcenteret på grund af sygdom, skal raskmelde sig digitalt på Jobnet.
 3) Når dagpengemodtagere raskmelder sig på jobnet, bliver de automatisk gentilmeldt som arbejdssøgende.
 Ændringerne fremgår af ændringsbekendtgørelse nr. 1039 af 7. november 2012, der vedlægges.
 Baggrunden for ændringerne er bemyndigelsesbestemmelsen i § 10 a i lov om en aktiv beskæftigelsesindsats, jf. bemærkningerne til denne bestemmelse fra lovforslag L 69 af 18. januar 2012 om forenkling af beskæftigelsesindsatsen mv.
Ændringerne implementeres i både jobcentrenes og de statslige it-systemer, herunder borgenes selvbetjening på Jobnet, således at de virker fra 12. november 2012. For en nærmere beskrivelse af it-funktionaliteterne henvises til release-noter vedr.
Jobnet og DFDG, der offentliggøres på www.dfdg.dk samt information fra jobcenterets egen it-leverandør.
 Arbejdsmarkedsstyrelsen udsender i starten af næste uge en vejledning med nærmere beskrivelse af nogle forretningsmæssige konsekvenser af it-tilpasningen, som jobcentrene skal være opmærksomme på.
Eventuelle spørgsmål til de nye it-funktionaliteter stilles i første række til jobcenterets egen it-leverandør.
Spørgsmål, der ikke kan afklares der, kan rettes til Landssupporten i Arbejdsmarkedsstyrelsen.
