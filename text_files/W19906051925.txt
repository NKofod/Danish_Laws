Et årskursus på Danmarks Lærerhøjskole, der ikke var  

 kompetencegivende, blev anset for en ajourføring af klagerens uddannelse, og  

 befordringsudgifter i forbindelse hermed kunne fradrages.
Udgifterne til en  

 studierejse, der var et led i kurset, blev anset for delvis  

 fradragsberettigede.
 A klagede over, at de stedlige skattemyndigheder for indkomståret 1987  

 ikke havde anset hende for berettiget til fradrag for befordringsudgifter  

 vedrørende kørsel til et årskursus på Danmarks Lærerhøjskole, X-afdelingen,  

 7.528 kr., samt udgifter til studierejse til Rusland, 2.732 kr.
Det fremgik af sagens oplysninger, at klageren i 1987-88 havde deltaget i  

 et årskursus på Danmarks Lærerhøjskole i X-afdelingen, og at hun vedrørende  

 dette kursus havde foretaget fradrag for kørsel i bil til X i 36 dage.
I  

 forbindelse med kurset havde klageren endvidere deltaget i en studierejse til  

 Rusland og afholdt udgifterne i forbindelse hermed med 2.732 kr.
Klageren var ikke anset for berettiget til fradrag af de nævnte udgifter,  

 idet kurset var anset for videreuddannelse.
For så vidt angik rejsen til  

 Rusland var udgifterne ikke anset for at være afholdt for at ajourføre  

 klagerens uddannelse.
Klageren anførte, at det pågældende kursus ikke var kompetencegivende  

 eller havde medført et ændret fagområde i skolen.
Hun gjorde derfor gældende,  

 at der forelå ajourføring af hendes uddannelse.
Klageren henviste i den  

 forbindelse til en erklæring fra en afdelingsinspektør på Lærerhøjskolen, der  

 anførte, at kurset måtte anses for at være ajourføring af en almen  

 lærerkompetence.
 Klageren gjorde endvidere gældende, at studierejsen til Rusland var en  

 integreret del af et kursus ved Lærerhøjskolen med det formål at vedligeholde  

 og ajourføre hendes faglige viden og uddannelse.
Efter de foreliggende oplysninger fandt Landsskatteretten, at klagerens  

 deltagelse i det omhandlede årskursus ikke kunne anses som en  

 videreuddannelse, da uddannelsen som nævnt ikke var kompetencegivende.
Retten  

 fandt herefter, at klageren var berettiget til fradrag for  

 befordringsudgifter vedrørende kørslen til skolen i X, 7.528 kr.
Med hensyn til studierejsen til Rusland fandt retten, at rejsen til  

 Rusland måtte anses for at være en del af det omhandlede kursus på  

 Lærerhøjskolen, og således et led i klagerens efteruddannelse og ikke en  

 videreuddannelse.
De til rejsen medgåede udgifter var derfor for så vidt af  

 fradragsberettiget karakter, men da rejsen desuden havde haft et vist  

 turistmæssigt islæt fandt retten, at klageren ikke var berettiget til at  

 fradrage udgifterne fuldt ud, men at den fradragsberettigede del passende  

 kunne opgøres til halvdelen af rejsens pris, 3.232 kr., eller til 1.616 kr.  

 reduceret med det kommunale tilskud på 500 kr., eller et fradrag på 1.116 kr.
 Den påklagede ansættelse blev herefter nedsat med 7.528 kr. + 1.116 kr., i  

 alt 8.644 kr.
