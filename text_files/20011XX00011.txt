Skriftlig fremsættelse (3. oktober  

 2001) Kirkeministeren (Johannes Lebech):
 Herved tillader jeg mig for Folketinget at  

 fremsætte:
Forslag til lov om ændring af lov om folkekirkens  

 økonomi, lov om menighedsråd og lov om ansættelse i  

 stillinger i folkekirken m.v. (Honorarbestemmelser, decentralisering af  

 kompetence) (Lovforslag nr.
L 11).
 Det af kirkeministeren nedsatte Forenklingsudvalg afgav i  

 juni 2001 Delbetænkning I (1386/2000). I denne delbetænkning  

 anbefalede udvalget, at en række godkendelseskompetencer i det  

 gældende regelsæt om landbrug (præstegårdsbrug), der  

 ejes af præsteembederne, i reglerne om tjenesteboliger for  

 præster samt i reglerne om ejendomme til brug for kirke og  

 kirkegård blev flyttet fra Kirkeministeriet eller  

 stiftsøvrighederne til provstiudvalgene.
Forenklingsudvalget ønsker med sine forslag om  

 decentralisering at understrege, at det lokale kirkelige niveau - hvilket vil  

 sige menighedsråd og provstiudvalg i forening - som økonomisk  

 ansvarlig bør kunne træffe en række beslutninger uden, at  

 disse skal godkendes af andre kirkelige myndigheder.
Samtidig vil  

 decentraliseringen medvirke til, at sagsbehandlingen bliver lettere, idet  

 disse sager i fremtiden alene skal behandles af to myndigheder i det  

 kirkelige system - nemlig menighedsråd og provstiudvalg.
Med lovforslagets § 1, nr. 7, bliver det muligt at  

 udmønte Forenklingsudvalgets anbefalinger.
Det foreslås nemlig,  

 at økonomilovens § 21, stk. 3, ændres, så det ved  

 bekendtgørelser/cirkulære bliver muligt at give provstiudvalgene  

 kompetence til at godkende dispositioner vedrørende de nævnte  

 ejendomme.
Også lovforslagets § 3 indeholder en bestemmelse,  

 der vil gøre en øget decentralisering af den kirkelige  

 administration mulig.
Med dette forslag bliver der mulighed for, at den  

 daglige administration af personalet på stiftsadministrationerne  

 flyttes fra Kirkeministeriet til stiftsøvrigheden, og dermed  

 opnås en mere tidssvarende administration.
Det skal i den forbindelse  

 understreges, at rammerne for stiftsøvrighedernes lønbudgetter  

 fortsat vil skulle godkendes af kirkeministeren i forbindelse med  

 fastsættelsen af landskirkeskattens størrelse.
Lovforslaget indeholder herudover i § 1, nr. 2, forslag  

 om, at der kan udbetales honorar til formanden for provstiudvalget,  

 såfremt formanden er valgt medlem af udvalget.
Herved gives et  

 øget incitament til, at formandshvervet henlægges til andre en  

 provsten.
 Endvidere foreslås det med forslagets § 2, nr. 1, at  

 menighedsrådets kontaktperson kan tillægges et passende honorar  

 for det store arbejde, kontaktpersonerne udfører som  

 menighedsrådets daglige arbejdsgiverrepræsentant.
 Efter ønske fra det grønlandske hjemmestyre,  

 den grønlandske biskop og Det Mellemkirkelige Råd foreslås  

 det i lovforslagets § 1, nr. 1, at kirken i Grønland får mulig  

 for at deltage i Det Mellemkirkelige Råd.
 Lovforslaget indeholder herudover en række tekniske  

 og redaktionelle ændringer i lov om folkekirkens økonomi og lov  

 om menighedsråd.
 Idet jeg i øvrigt henviser til lovforslaget og de  

 bemærkninger, der ledsager det, skal jeg indstille dette til velvillig  

 behandling i det høje Ting.
