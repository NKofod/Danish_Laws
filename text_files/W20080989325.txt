Medlem efter omstændighederne anset for at være til rådighed for arbejdsmarkedet, uanset at medlemmet ikke havde (gen)aktiveret sit CV, den manglende aktivering skyldtes manglende oplysning om deaktivering af CV og efterfølgende mangelfuld vejledning om (gen)aktivering af CV Ankenævnet har på møde den 19. juni 2008 besluttet at genoptage Deres sag.
Nævnet traf denne A F G Ø R E L S E De har ret til dagpenge i perioden 24. januar  28. februar 2005, hvis De i øvrigt opfylder betingelserne for ret til dagpenge.
 Ankenævnet ændrer således sin afgørelse af 1. november 2005.
B E G R U N D E L S E Ankenævnet har lagt til grund, at  De blev ledig den 1. juli 2003, og at De i tilknytning hertil indlagde Deres CV,  De den 16. september 2004 afmeldte Dem AF, da De ville søge arbejde uden for EU,  AF den 16. september 2004 meddelte, at De var afmeldt AF, og hvis De havde spørgsmål om Deres dagpenge kunne De kontakte a-kassen.
Hvis De havde andre spørgsmål var De velkommen til at kontakte AF og Deres a-kasse,  De den 24. december 2004 tilmeldte Dem AF på ny,  Deres a-kasse den 7. januar 2005 gjorde Dem opmærksom på, at De skulle lægge Deres CV i Job- og CV-banken og sende kopi til a-kassen inden 8 dage,  Deres a-kasse den 20. januar 2005 rykkede for oplysningerne og gjorde Dem opmærksom på, at såfremt De ikke inden den 24. januar 2005 havde gjort Deres CV tilgængeligt og sendt a-kassen udskrift heraf og en erklæring, ville dagpengene blive stoppet,  a-kassen standsede udbetalingen af dagpenge fra den 24. januar 2005,  De indlagde Deres CV den 1. marts 2005,  a-kassen den 18. marts 2005 traf afgørelse om, at De ikke havde ret til dagpenge i perioden 24. januar  1. marts 2005.
Et medlem skal senest 1 måned efter tilmelding til AF udarbejde et CV og lægge det i Job og CV- banken.
Hvis medlemmet ikke senest 1 måned efter tilmeldingen har givet oplysninger i et CV i Job og CV-banken, og dette skyldes medlemmet, kan medlemmet ikke få dagpenge.
 Ankenævnet finder, at De havde haft mulighed for at medvirke til, at Deres CV var blevet indlagt/revideret og aktiveret i Job- og CV-banken på et tidligere tidspunkt og også inden for 1 måneds fristen, hvis De havde reageret på a-kassens breve af 7. og 20. januar 2005. De ville på denne måde have fået afklaret, at der ikke, som De troede, forelå en misforståelse.
Ankenævnet finder, at det forhold, at De tidligere havde indlagt Deres CV, ikke ændrer på ovennævnte.
A-kassen tilkendegav, at De skulle indlægge et CV i Job- og CV-banken.
A-kassen gentog sin opfordring, men De reagerede ikke.
 Ankenævnet finder imidlertid ikke, at De alene skal bære risikoen for, at 1 måneds fristen ikke blev overholdt.
 Dette skyldes, at ankenævnet er blevet opmærksom på, at der tilsyneladende er rum for misforståelser, og at ting kan gå galt uanset vejledning og breve fra a-kassen om indlæggelse m.v. af CV.
 Ankenævnet finder, at den vejledning der gives til et medlem, hvis CV har været deaktiveret, skal målrettes dette medlem, således at det af vejledningens tekst fremgår, at et tidligere CV er gjort inaktivt, og at det tidligere CV skal revideres og herefter aktiveres.
 Ankenævnet finder således, at ordlyden af den vejledning De fik, var medvirkende årsag til at Deres CV ikke blev revideret og i revideret form herefter blev aktiveret inden for 1 måneds fristen.
 De har derfor efter omstændighederne ret til dagpenge i perioden 24. januar til 28. februar 2005.
 Ankenævnet er opmærksom på, at a-kassen ikke får besked om deaktivering af CV, når der er tale om et medlem, som er afmeldt AF.
BEMÆRKNINGER TIL KLAGEN Til Deres bemærkninger om, at a-kassen ikke kunne standse Deres dagpenge, før der forelå en afgørelse, skal ankenævnet henvise til, at a-kassen den 24. januar 2005 ikke kunne konstatere, om De opfyldte rådighedsbetingelserne.
A-kassen skal, såfremt den bliver bekendt med forhold, der gør det sandsynligt, at medlemmet ikke står til rådighed for arbejdsmarkedet standse udbetalingen af dagpenge, så længe a-kassen undersøger forholdene.
A-kassen skulle derfor sætte udbetalingen af dagpenge i bero, indtil a-kassen traf afgørelse om, hvorvidt De var eller ikke var berettiget til dagpenge efter den 24. januar 2005.
 Ankenævnet er enig med Arbejdsdirektoratet i, at der ikke er grundlag for at kritisere, at a-kassen standsede dagpengeudbetalingen pr. den 24. januar 2005 og efterfølgende traf afgørelse herom.
De har i brev af 28. juli 2007 anført, at De ikke vidste, at Deres tidligere CV var inaktivt.
Ankenævnet er enig i, at De ikke direkte var blevet gjort opmærksom herpå.
Ankenævnet gav i sin tidligere afgørelse af 1. november 2005 udtryk for sin opfattelse af, at De ikke på baggrund af en tidligere ledigmeldelse og indlæggelse af CV ca. 1 år tidligere kunne forlade Dem på, at dette fortsat var gældende.
Med denne udtalelse ønskede ankenævnet, som også ovenfor anført, at give udtryk for, at De ikke burde have forholdt Dem passiv, idet det havde været naturligt, at De rettede henvendelse til a-kassen for at få udredt de problemer eller den misforståelse, der måtte foreligge efter Deres opfattelse.
 Til Deres bemærkning om, at a-kassen burde have rådighedsvurderet/holdt en CV-samtale med Dem, da Deres CV var inaktivt, skal ankenævnet bemærke følgende om dagældende procedure og forretningsgang AF og a-kassen imellem.
A-kassen modtog underretning, når et medlem afmeldte sig eller tilmeldte sig AF.
Denne underretning indeholdt ikke oplysning om et eventuelt aktivt eller inaktivt CV, men alene oplysning om medlemmets CPR-nr., datoen for af- eller tilmeldingen, og hvem der havde foretaget tilmeldingen eller afmeldingen eller årsagen hertil.
 Der var samtidig på daværende tidspunkt ingen sammenhæng mellem afmelding henholdsvis tilmelding og et CVs status som aktivt eller inaktivt.
A-kasserne skulle selv søge og hente lister over ledige, der skulle til samtale i a-kassen i Arbejdsmarkedsportalen.
Listerne indeholdt de ledige dagpengemodtagere, som var medlem af a-kassen, og  som var tilmeldt AF både i udtræksugen og på udtrækstidspunktet,  som tidligere havde været ledig  uanset om der ved den tidligere ledighed havde været lavet et CV eller ej,  som ikke havde en grad af fravær af offentlig forsørgelse, der indikerede, at dagpengeretten kunne være genoptjent, og  hvor der ikke var registreret en CV-samtale eller en kontaktsamtale inden for 3 måneder før tilmeldingen.
 Listerne angav den tilmeldtes CPR-nr., tilmeldedato/-uge og AF-region, men intet om et eventuelt aktivt eller inaktivt CV.
I Job- og CV-banken var indbygget en funktionalitet, der medførte, at hvis en ledig ikke havde været inde i Job- og CV-banken i 12 uger, blev CVet automatisk inaktivt.
Et inaktivt CV kunne ikke ses af arbejdsgivere eller a-kassen.
A-kassen ville heller ikke kunne se et inaktivt CV, selvom a-kassen måtte være i besiddelse af CV-kundenummeret til det pågældende CV.
Hvis CVet var inaktivt, kunne AF se det i den del af Arbejdsmarkedsportalen, der kaldes Administrationsportalen.
Men det ville kræve, at AF ledte efter dette specifikke CV.
Et inaktivt CV ville ikke kunne ses i forbindelse med, at AF udsøgte ledige i forbindelse med formidling af arbejde eller indkaldelse til deltagelse i tilbud.
Når en persons CV blev inaktivt, sendte AF automatisk en underretning herom til a-kassen.
Dette skete dog kun, hvis personen fortsat var tilmeldt AF som ledig.
Hvis en persons CV blev inaktivt på et tidspunkt, hvor pågældende ikke var tilmeldt AF som ledig, ville personen selv heller ikke få besked om, at CVet var blevet inaktivt.
 Reglen i § 10, herunder vejledningen til bestemmelsen, i dagældende bekendtgørelse nr. 516 af 17. juni 2003 om rådighed om, at a-kassen skulle vurdere et medlems rådighed, hvis den modtog underretning fra AF om, at pågældendes CV var blevet inaktivt, var derfor kun relevant for medlemmer, som var ledige og tilmeldt AF på det tidspunkt, hvor CVet blev inaktivt.
Personer, som havde afmeldt sig AF, og som derefter igen tilmeldte sig som ledige hos AF, var omfattet af reglen i § 23 i dagældende rådighedsbekendtgørelse.
Dette gjaldt uanset om den ledige tidligere havde udfærdiget et CV, og uanset om dette var aktivt eller inaktivt.
Ifølge § 23, stk. 1 skal et ledigt medlem give fyldestgørende og korrekte oplysninger om tidligere beskæftigelse, uddannelse, kvalifikationer og øvrige forhold af relevans for formidling af arbejde.
Af stk. 2 fremgår, at disse oplysninger skal gives i et CV.
 Det fremgår endelig, at der ikke kan udbetales dagpenge til et medlem, som ikke inden for 1 måned efter tilmeldingen til AF har givet disse oplysninger i et CV.
 Af § 10, stk. 3 i samme bekendtgørelse fremgår, at CVet skal ligge som aktivt i Job- og CV-banken senest 1 måned efter tilmeldingen til AF.
 I og med at De ikke reviderede og aktiverede Deres CV inden for fristen på 1 måned manglede a-kassen de oplysninger, som De skulle give i Deres CV, jf. ovenfor.
Ankenævnet skal som tidligere henvise til, at nævnet i sin afgørelse er bundet af lov og bekendtgørelse.
Har et ledigt medlem således ikke indlagt og aktiveret sit CV inden for fristen, og skyldes det medlemmets forhold, er der efter § 23, stk. 2, 1. punktum, ikke hjemmel til udbetaling af dagpenge.
 Ankenævnet skal i forhold til stop af udbetaling af dagpenge til Dem bemærke, at det ikke er korrekt, som ankenævnet tidligere har anført, at der med a-kassens breve om indlæggelse af CV kan siges at være tale om midlertidige afgørelser om et eventuelt dagpengestop, uanset at det af a-kassens brev af 20. januar 2005 fremgik, at dagpengeudbetalingen ville blive stoppet, hvis De ikke bragte forholdet i orden senest den 24. januar 2005.
Ankenævnet finder imidlertid, at De med ovennævnte var adviseret om et muligt stop af dagpengeudbetaling og også var bekendt med årsagen til det eventuelle dagpengestop.
Der forelå således ikke nye faktiske oplysninger, som De ikke var bekendt med, ligesom De var bekendt med, hvordan a-kassen vurderede Deres sag.
 Ankenævnet finder således fortsat ikke, at der var grundlag for partshøring af Dem forud for en afgørelse om stop for udbetaling af dagpenge.
 Ankenævnet finder imidlertid, at en a-kasse, der har truffet beslutningen om at standse udbetalingen af dagpenge, så hurtigt som muligt herefter skal træffe en skriftlig afgørelse over for medlemmet om stoppet.
 Uanset at der skal gives en a-kasse en vis tid til at vurdere og behandle en sag, finder ankenævnet fortsat, at a-kassen burde have truffet en skriftlig afgørelse på et tidligere tidspunkt end sket, idet a-kassen først den 18. marts 2005 sendte en skriftlig afgørelse til Dem.
 Ankenævnet skal dog ikke undlade at gøre opmærksom på, at der må skelnes mellem det nødvendige stop, som indsættes i systemet ved mistanke om problemer i relation til medlemmets ret til ydelser, og som a-kassen efter reglerne skal indsætte, så længe a-kassen undersøger sagen, og indtil forholdene er afklaret, og den formelle meddelelse om dagpengestoppet i form af en skriftlige afgørelse over for medlemmet.
 I Deres sag var det ikke reviderede og inaktive CV årsag til dagpengestoppet og til a-kassens undersøgelse af sagen i form af breve til Dem om Deres CV.
Det må accepteres, at a-kassen en passende tid afventer, at forholdene eventuelt afklares og går i orden, her ved at De jf. teksten i a-kassens breve aktiverede Deres CV.
I så fald ville dagpengestoppet straks være blevet ophævet i a-kassens system, og der havde ikke været anledning til at træffe nogen afgørelse.
 Ankenævnet finder imidlertid som ovenfor anført ikke, at a-kassen med nogen ret kunne vente så længe, som i nærværende sag med at træffe afgørelse med klagevejledning over for Dem.
R E G L E R Ankenævnet henviser til  §§ 62, stk. 2, nr. 5 og 65, i lov om arbejdsløshedsforsikring mv., jf. lovbekendtgørelse nr. 708 af 13. august 2003,  Arbejdsdirektoratets bekendtgørelse nr. 516 af 17. juni 2003 om rådighed §§ 3, 10, stk. 4, 22 stk. 3, stk. 4, og stk. 5, 23 stk. 1, og stk. 2, 24 stk. 3, og  Arbejdsdirektoratets bekendtgørelse nr. 481 af 10. juni 2003 om en a-kasses pligt til at vejlede m.v. §§ 1, 2, 4 og 5.
O P L Y S N I N G E R N E I S A G E N Sagen er afgjort på grundlag af Deres brev af 28. juli 2007 til Folketingets Ombudsmand, Folketingets Ombudsmands brev af 12. oktober 2007 og Arbejdsdirektoratets udtalelse af 25. april 2008.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsløshedskasse Arbejdsdirektoratet, Stormgade 10, Postboks 1103, 1009 København K Folketinget Ombudsmand, Gammel Torv 22, 1457 København K Regler Lov om arbejdsløshedsforsikring mv., jf. lovbekendtgørelse nr. 708 af 13. august 2003 § 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 1) er aktivt arbejdssøgende, 2) kan og vil overtage arbejde med dags varsel, 3) kan og vil deltage i kontaktforløb og tilbud efter lov om en aktiv beskæftigelsesindsats, og 4) giver arbejdsformidlingen de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Stk. 2. Dagpenge må ikke udbetales til et medlem, 5) som af anden grund ikke står til rådighed for arbejdsmarkedet.
Stk. 3. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, arbejdsformidlingen og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
 § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. Ved ledighedens indtræden skal arbejdsløshedskassen informere medlemmet om betydningen af pligten til at stå til rådighed for arbejdsmarkedet, jf. §§ 62-63.
 Stk. 3. Arbejdsløshedskassen skal påse, at medlemmet står til rådighed for arbejdsmarkedet, og har pligt til at foretage en vurdering af medlemmets rådighed.
 Stk. 4. Det påhviler medlemmet at medvirke ved tilvejebringelsen af de oplysninger, der er nødvendige for gennemførelsen af bestemmelserne i stk. 1-3.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
Stk. 6. Arbejdsløshedskassernes fremgangsmåde ved udveksling af information med Arbejdsformidlingen sker efter regler fastsat af direktøren for Arbejdsdirektoratet efter forhandling med chefen for Arbejdsmarkedsstyrelsen og Beskæftigelsesrådet.
Direktøren for Arbejdsdirektoratet fastsætter efter forhandling med chefen for Arbejdsmarkedsstyrelsen og Beskæftigelsesrådet nærmere regler for arbejdsløshedskassernes pligt til at videregive oplysninger til brug for Arbejdsformidlingen eller til statistisk brug.
Arbejdsdirektoratets bekendtgørelse nr. 516 af 17. juni 2003 om rådighed § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
 § 10. Et medlem skal søge arbejde, jf. §§ 8 og 9, og deltage i kurser og andre tilbud, der øger mulighederne for at få arbejde.
Stk. 4. Medlemmet skal senest 1 måned efter tilmeldingen til AF udarbejde et CV og lægge det i Job- og CV-banken.
Medlemmet skal herefter sikre sig, at oplysningerne i CVet fortsat er korrekte og fyldestgørende.
Medlemmet skal også sikre sig, at CVet er tilgængeligt § 22. Et medlem skal oplyse a-kassen om sin rådighed, herunder om begrænsninger i rådigheden, om arbejdssøgning mv., årsagen til afslag på arbejde og arbejdsophør.
 Stk. 2. Medlemmet skal oplyse a-kassen om deltagelse i undervisning.
 Stk. 3. Medlemmet skal også give a-kassen adgang til sit CV.
 Stk. 4. Medlemmet kan ikke få dagpenge, så længe medlemmet ikke har givet de oplysninger, som a-kassen har bedt om, jf. stk. 1-3.
Stk. 5. Dagpengene kan efterbetales, hvis medlemmet har stået til rådighed i den mellemliggende periode.
Der kan dog ikke efterbetales for den periode, hvor medlemmet ikke har givet a-kassen adgang til sit CV.
 § 23. Et medlem, der tilmelder sig AF som ledig, skal give fyldestgørende og korrekte oplysninger om tidligere beskæftigelse, uddannelse, kvalifikationer og øvrige forhold af relevans for formidlingen af arbejde.
Stk. 2. Hvis medlemmet ikke senest 1 måned efter tilmeldingen har givet oplysninger efter stk. 1 i et CV i Job- og CV-banken, og dette skyldes medlemmet, kan medlemmet ikke få dagpenge.
Medlemmet kan igen få dagpenge, når medlemmet har givet oplysningerne efter stk. 1 i Job- og CV-banken.
 § 24. A-kassen skal undersøge og vurdere et medlems rådighed, hvis der opstår tvivl om rådigheden for arbejdsmarkedet.
 Stk. 2. A-kassen skal notere alle oplysninger, der kan have betydning for medlemmets ret til dagpenge, herunder underretninger fra AF om fx kontaktforløb og særlige jobprojekter, og oplysninger, som medlemmet selv giver.
 Stk. 3. Bliver a-kassen bekendt med forhold, der gør det sandsynligt, at medlemmet ikke står til rådighed for arbejdsmarkedet, skal a-kassen standse udbetalingen af dagpenge til medlemmet, så længe a-kassen undersøger forholdet.
 Arbejdsdirektoratets bekendtgørelse nr. 481 af 10. juni 2003 om en a-kasses pligt til at vejlede mv.
 § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
§ 2. Når et medlem bliver ledigt, skal a-kassen informere medlemmet om rådighedsforpligtelsen.
A-kassen skal herunder informere om, at et medlem for at stå til rådighed for arbejdsmarkedet skal 1) tilmelde sig arbejdsformidlingen (AF), 2) lægge sit CV ind i AFs Job- og CV-bank; »Jobnet.dk«, 3) opretholde kontakten til AF, a-kassen og andre aktører gennem hele ledighedsforløbet, 4) være aktivt arbejdssøgende fra 1. ledighedsdag, herunder under deltagelse i tilbud, 5) kunne formidles rimeligt arbejde med dags varsel fra 1. ledighedsdag, 6) deltage i tilbud, der skal bidrage til en hurtig tilbagevenden til arbejdsmarkedet, og 7) indsende en frigørelsesattest til a-kassen, hvis medlemmet har eller får arbejde på nedsat tid med et opsigelsesvarsel og skal have supplerende dagpenge.
 Stk. 2. A-kassen skal informere medlemmet om de særlige frister, der gælder efter stk. 1, nr. 2 og 7.
 Stk. 3. A-kassen skal også informere medlemmet om kontaktforløbet, jobformidling og arbejdsmarkedsrettede tilbud samt om mulighederne for selvvalgt uddannelse.
Stk. 4. A-kassen skal informere medlemmet om, hvilke konsekvenser det har for retten til dagpenge ikke at stå til rådighed for arbejdsmarkedet.
A-kassen skal herudover informere om selvforskyldt ledighed og de sanktioner, der knytter sig hertil.
 Stk. 5. Informationen skal gives skriftligt, fx ved udlevering af fyldestgørende informationsmateriale.
 § 4. En a-kasse skal bistå sine egne medlemmer med digital til- og afmelding samt med at lægge medlemmets CV ind i AF's "Jobnet.dk", hvis medlemmet anmoder herom.
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Stk. 2. Vejledningen kan under hensyntagen til et medlems behov gives skriftligt eller ved en personlig samtale.
