 Når virksomhedsoverdragelsesloven medfører, at en eller flere ansatte  

 er omfattet af en før overdragelsen indgået overenskomst, gælder dette alt  

 arbejde, der er omfattet af overenskomsten.
Virksomheden S indgik i 1958 overenskomst med fagforbundet B, hvori  

 det bl.a. blev bestemt, at en overenskomst mellem arbejdsgiverforeningen A og  

 B skulle være gældende i forholdet mellem S og de i dette beskæftigede  

 arbejdere.
I efteråret 1989 overtog Slagteriernes Fællesindkøbsforening  

 a.m.b.a. (F) S.
Der var mellem parterne enighed om, at denne overdragelse var  

 omfattet af virksomhedsoverdragelsesloven, men tvisten angik spørgsmålet om,  

 hvorvidt den overdragede virksomhed efter overdragelsen generelt var omfattet  

 af overenskomsten, eller om den alene var forpligtet af overenskomsten over  

 for den ene medarbejder, der var ansat på overdragelsestidspunktet.
Arbejdsretten fandt, at virksomhedsoverdragelsesloven ikke havde taget  

 direkte stilling til dette spørgsmål.
Det udtaltes imidlertid, at det er en  

 almindeligt antaget regel, at en eksisterende overenskomst finder anvendelse  

 på alt arbejde, der er omfattet af overenskomsten.
Da det modsatte ikke  

 fremgik af overenskomsten og heller ikke kan udledes af  

 virksomhedsoverdragelsesloven, måtte dette også gælde i det foreliggende  

 tilfælde.
F dømtes herefter til at anerkende, at det f.s.v. angår S var  

 omfattet af overenskomsten.
 Under denne sag har Landsorganisationen i Danmark for Dansk Bogbinder og  

 Kartonnagearbejder Forbund indklaget Sammenslutningen af Landbrugets  

 Arbejdsgiverforeninger for Slagteriernes Arbejdsgiverforeninger for  

 Slagteriernes Fællesindkøbsforening a.m.b.a. med påstand om, at de indklagede  

 skal anerkende, at Slagteriernes Fællesindkøbsforening a.m.b.a. for så vidt  

 angår Svendborg Fedtposefabrik A/S er omfattet af den til enhver tid gældende  

 overenskomst mellem Papirvareindustriens Arbejdsgiverforening og Dansk  

 Bogbinder og Kartonnagearbejder Forbund m.v.
 En påstand om bod er frafaldet under domsforhandlingen.
 De indklagede har påstået frifindelse.
 Dansk Arbejdsgiverforening er indtrådt som biintervenient til støtte for  

 de indklagede.
 Sagens nærmere omstændigheder er følgende:
 Den 25. april 1958 indgik indehaveren af Svendborg Fedtposefabrik  

 overenskomst med Dansk Bogbinder og Kartonnagearbejder Forbund.  

 Overenskomsten indeholdt nogle akkord- og lønsatser samt følgende bemærkning:  

 »Overenskomsten mellem Foreningen af Arbejdsgivere inden for  

 Papirvareindustrien og Bogbinderi- og Kartonnagearbejdernes Forbund i Danmark  

 af 1. marts 1958, er gældende i forholdet mellem firmaet og de i dette  

 beskæftigede arbejdere«.
 I forbindelse med oprettelsen af Fagbevægelsens Uddannelsesfond underskrev  

 firmaet en erklæring om, at man bekræftede at skulle yde bidrag, og at  

 indbetaling skulle finde sted halvårsvis bagud, første gang den 1. september  

 1975. Den 1. april 1975 indgik firmaet, der da var omdannet til et  

 aktieselskab, en ferieoverenskomst med Dansk Bogbinder og Kartonnagearbejder  

 Forbund.
 I efteråret 1989 overtog Slagteriernes Fællesindkøbsforening a.m.b.a.  

 Svendborg Fedtposefabrik A/S, således at man købte aktiverne af det  

 eksisterende aktieselskab og drev virksomheden videre som en del af  

 andelsselskabet.
Der er mellem parterne enighed om, at der herved er tale om en  

 virksomhedsoverdragelse, der er omfattet af lov om lønmodtageres retsstilling  

 ved virksomhedsoverdragelse.
Imidlertid er der opstået uenighed om, hvorvidt  

 den overdragede virksomhed efter overdragelsen generelt er omfattet af de på  

 overdragelsestidspunktet værende overenskomster, eller om virksomheden alene  

 er forpligtet af overenskomsterne over for den ene medarbejder, der var ansat  

 på overdragelsestidspunktet.
 Den 3. januar 1990 meddelte Slagteriernes Arbejdsgiverforeninger Dansk  

 Bogbinder og Kartonnagearbejder Forbund, at det var foreningernes opfattelse,  

 at Svendborg Fedtposefabrik A/S kun var bundet af overenskomsten af 25. april  

 1958, bilag til overenskomsten med ikrafttræden den 1. september 1975 og  

 ferieoverenskomsten af 1. april 1975 for så vidt angår det ene medlem af  

 Dansk Bogbinder og Kartonnagearbejder Forbund, der var ansat på  

 overførselstidspunktet.
Den 30. marts 1990 blev der afholdt fællesmøde.
Enighed kunne ikke opnås,  

 hvorefter spørgsmålet er indbragt for Arbejdsretten.
 Under sagen er der afgivet vidneforklaring af direktør Mogens Kindberg.
Klagerne har til støtte for deres standpunkt anført, at det følger af lov  

 om lønmodtageres retsstilling ved virksomhedsoverdragelse § 2, at erhververen  

 umiddelbart indtræder i de rettigheder og forpligtelser, der bestod på  

 overdragelsestidspunktet i henhold til kollektiv overenskomst.
Efter lovens  

 ordlyd er det derfor overenskomsten i sin helhed, som erhververen bliver  

 forpligtet til at overholde.
Dansk lovgivning er altså videregående end det  

 til grund for sagen liggende EF- direktiv af 14. februar 1977, som nærmere  

 fortolket ved EF- domstolens dom af 17. december 1987, hvorefter artikel 3,  

 stk. 2, i direktiv 77/187 skal fortolkes således, at erhververen ikke ifølge  

 bestemmelse er forpligtet til at opretholde løn- og arbejdsvilkår, som er  

 gældende ifølge en kollektiv overenskomst i forhold til arbejdstagere, som  

 ikke var ansat i virksomheden på overførselstidspunktet.
Klagerne har  

 derudover anført, at det - uafhængig af en fortolkning af lovens ordlyd -  

 gøres gældende, at det er et almindeligt princip i dansk kollektiv  

 arbejdsret, at hvis en overenskomst finder anvendelse på en arbejdsplads,  

 omfatter den alle, der udfører arbejde inden for den pågældende overenskomsts  

 faglige gyldighedsområde.
Det følger deraf, at såfremt der på  

 overdragelsestidspunktet er ansat en arbejder, der er omfattet af en given  

 kollektiv overenskomst, vil også arbejdere, der efterfølgende ansættes, blive  

 omfattet af samme overenskomst.
 Klagerne har i øvrigt fastholdt, at indklagede i kraft af aftalen den 25.  

 april 1958 er omfattet af den til enhver tid værende overenskomst mellem  

 Papirvareindustriens Arbejdsgiverforening og Dansk Bogbinder og  

 Kartonnagearbejder Forbund.
De indklagede har anført, at tiltrædelsesoverenskomsten af 25. april 1958  

 udtrykkelig angiver, at det er alene er overenskomsten af 1. marts 1958, der  

 skulle være gældende.
Der er derfor ikke noget grundlag for klagernes påstand  

 om, at Svendborg Fedtposefabrik A/S skulle være omfattet af den til enhver  

 tid værende overenskomst mellem Papirvareindustriens Arbejdsgiverforening og  

 Dansk Bogbinder og Kartonnagearbejder Forbund m.v.
De indklagede har endvidere anført, at der hverken i  

 virksomhedsoverdragelseslovens ordlyd sammenholdt med EF- direktivet eller i  

 øvrigt er holdepunkter for at antage, at virksomhedsoverdragelsesloven  

 omfatter en videre personkreds end det direktiv, som loven havde til formål  

 at indføre i dansk ret.
Lovens § 2 må derfor fortolkes i overensstemmelse med  

 direktivet, således som dette er nærmere fortolket ved EF-domstolens  

 afgørelse af 17. december 1987. Virksomhedsoverdragelseslovens forarbejder  

 støtter også dette resultat.
De indklagede har herved henvist til, at hverken  

 rapporten fra udvalget til forberedelse af gennemførelseslovgivning af  

 EF-direktiv om lønmodtageres retsstilling ved virksomhedsoverdragelse,  

 bemærkningerne til lovforslaget, den skriftlige fremsættelsestale,  

 udvalgsbetænkningen eller folketingsdebatten indeholder noget, der kan støtte  

 den antagelse, at det har været hensigten at give en retsstilling, der var  

 anderledes end efter direktivet - bortset fra de punkter, der nærmere er  

 fremhævet i arbejdsministerens besvarelse af 28. februar 1979 af spørgsmål  

 fra Folketingets arbejdsmarkedsudvalg, der ønskede oplyst, på hvilke områder  

 lovforslaget gik videre end EF-rådets direktiv.
I dette svar er bestemmelsen  

 i § 2 ikke omtalt.
De indklagede bestrider, at der skulle findes generelle arbejdsretlige  

 principper, der kunne føre til et andet resultat.
Den før  

 virksomhedsoverdragelsesloven gældende praksis kan ikke opretholdes efter  

 lovens ikrafttræden, men selv om man lagde denne praksis til grund, ville  

 virksomheden ikke være bundet, eftersom denne praksis gik ud på, at en  

 erhverver af en virksomhed måtte påregne, at der var en kollektiv  

 overenskomst, hvorfor han blev betragtet som havende stiltiende accepteret  

 denne overenskomst, hvis han ikke over for fagorganisationen præciserede, at  

 han ikke ønskede at være bundet.
En sådan præcisering har man netop foretaget  

 i nærværende sag ved skrivelsen af 3. januar 1990.
 Dansk Arbejdsgiverforening har under sagen nærmere uddybet de synspunkter,  

 de indklagede har gjort gældende.
 Arbejdsretten skal udtale:
Tiltrædelsesoverenskomsten af 25. april 1958 omfattede efter sin ordlyd  

 alene overenskomsten af 1. marts 1958, men med virkning fra 1975 bekræftede  

 virksomheden at være omfattet af Fagbevægelsens Uddannelsesfond, ligesom  

 virksomheden indgik en særlig ferieoverenskomst.
Der har inden overdragelsen  

 af virksomheden ikke været rejst tvivl om, at virksomheden var omfattet af  

 den til enhver tid værende overenskomst, og det må herefter lægges til grund,  

 at dette også var gældende, da virksomheden blev overdraget i 1989.
Det er ubestridt, at et medlem af Dansk Bogbinder og Kartonnagearbejder  

 Forbund var ansat i virksomheden, da den blev overdraget.
Der kan derfor ikke  

 være nogen tvivl om, at virksomheden i medfør af  

 virksomhedsoverdragelseslovens § 2 er forpligtet til at overholde den til  

 enhver tid gældende overenskomst i forhold til den arbejdstager, som var  

 ansat.
Loven kan derimod ikke antages at tage direkte stilling til spørgsmålet,  

 om den til enhver tid gældende overenskomst også skal anvendes på senere  

 ansatte medarbejdere.
Det er imidlertid en almindelig antaget regel, at en  

 eksisterende overenskomst finder anvendelse på alt arbejde, der er omfattet  

 af overenskomsten.
Da det modsatte ikke fremgår af overenskomsten og heller  

 ikke kan udledes af virksomhedsoverdragelsesloven, må dette gælde tilsvarende  

 i det foreliggende tilfælde.
 Arbejdsretten tager derefter klagernes påstand til følge.
 T h i k e n d e s f o r r e t :
 De indklagede, Sammenslutningen af Landbrugets Arbejdsgiverforeninger for  

 Slagteriernes Arbejdsgiverforeninger for Slagteriernes Fællesindkøbsforening  

 a.m.b.a., skal anerkende, at Slagteriernes Fællesindkøbsforening a.m.b.a. for  

 så vidt angår Svendborg Fedtposefabrik A/S er omfattet af den til enhver tid  

 værende overenskomst mellem Papirvareindustriens Arbejdsgiverforening og  

 Dansk Bogbinder og Kartonnagearbejder Forbund.
 I sagsomkostninger skal indklagede betale 2.000 kr. til Arbejdsretten.
 (* 1) Henvisninger: Per Jacobsen s.132 ff, s.183 ff, Per Jacobsen i  

 JURISTEN 1991 s.309 ff. særligt s.316 f, Svenning Andersen s.111 ff, K.  

 90.328.
