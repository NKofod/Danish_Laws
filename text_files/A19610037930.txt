 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 § 1.  Ministeren for offentlige arbejder bemyndiges  

 til at lade foretage fornøden projektering samt bundundersøgelser i  

 Store-Bælt til forberedelse af udførelsen af en fælles vej- og jernbanebro  

 over Store-Bælt fra Halsskov rev over Sprogø til Knudshoved med de af  

 broanlægget følgende vej- og jernbaneanlæg samt forlægninger af eksisterende  

 veje og jernbaner.
 § 2.  Reglerne i forordning af 5. marts 1845, jfr. lov  

 nr. 6 af 10. januar 1928, kommer til anvendelse i det omfang, det er  

 nødvendigt af hensyn til gennemførelsen af de i § 1 omhandlede  

 foranstaltninger.
 § 3.  Beløbene til bestridelse af udgifterne ved de i  

 § 1 og § 2 nævnte foranstaltninger afholdes på de årlige finanslove dels af  

 vejfonden, dels på statsbanernes konto for faste nyanlæg med halvdelen til  

 hver.
 § 4.  Alle de i forbindelse med de af nærværende lov  

 omfattede arbejder udfærdigede dokumenter, udskrifter, attester m.v. fritages  

 for stempel- og tinglysningsafgifter samt alle andre afgifter til det  

 offentlige.
 Givet på Christiansborg Slot, den 20.  

 december 1961.
 Under Vor Kongelige Hånd og Segl.
 FREDERIK R.
 /Kai Lindberg.
