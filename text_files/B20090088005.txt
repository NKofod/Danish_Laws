Bekendtgørelse om, hvilke oplysninger, der skal indhentes og videregives til told- og skatteforvaltningen ved indberetning af overdragelse af fast ejendom til tinglysning I medfør af § 47A, stk. 2, i lov om vurdering af landets faste ejendomme (vurderingsloven), jf. lovbekendtgørelse nr. 740 af 3. september 2002, som ændret ved lov nr. 539 af 8. juni 2006, fastsættes:
 § 1. I forbindelse med tinglysning af en overdragelse af fast ejendom indhentes og videregives til told- og skatteforvaltningen oplysninger om samtlige de omfattede ejendomme mv.
 § 2. Til identifikation af en ejendom oplyses ejendommens kommunale ejendomsnummer, ejendomsreference og matrikelbetegnelse.
Stk. 2. Der gives tillige oplysning om grundarealets størrelse angivet i kvadratmeter.
Hvis ejendommen omfatter flere matrikelnumre, angives grundarealets størrelse i kvadratmeter for hvert matrikelnummer.
 Stk. 3. Er der tale om overdragelse af delarealer, opgives nummer på delarealet, det matrikelnummer delarealet er beliggende på samt arealets størrelse angivet i kvadratmeter.
Stk. 4. Er der tale om en overdragelse af en ideel andel af en ejendom, oplyses dette samt hvor stor en ideel andel, der overdrages.
Andelens størrelse angives i procent eller som brøkdel.
 Stk. 5. For ejerlejligheder oplyses det tinglyste etageareal.
§ 3. Til identifikation af parterne i overdragelsen og anmelderen oplyses parternes CPR-nr eller CVR-nr., samt anmelderens CPR-nr. eller CVR-nr.
Hvis der ikke er tildelt CPR-nr. eller CVR-nr. oplyses i stedet entydig navn og adresse.
 Stk. 2. Om handelsparterne oplyses om der er tale om familieoverdragelse ved overdragelse mellem ægtefæller, beslægtede personer eller besvogrede personer.
 Stk. 3. Hvis overdragelsen i øvrigt ikke sker i fri handel oplyses dette, herunder om overdragelsen sker til nære medarbejdere som defineret i kildeskattelovens § 33 C, stk. 12.
 § 4. Der oplyses overtagelsesdato for ejendommen og dato for overdragelsesaftalen.
Stk. 2. Om overdragelsesaftalen oplyses, hvorvidt der er tale om almindelig handel, mageskifte, bodeling eller (tvangs)auktion.
Det skal tillige fremgå, hvorvidt aftaledokumentet er endeligt eller betinget.
 § 5. Det oplyses, om ejendommen er bebygget eller ubebygget.
Stk. 2. Hvis ejendommen er bebygget skal det oplyses, om bygningerne er omfattet af overdragelsen samt antal beboelseslejligheder, disse bygninger indeholder.
Hvis ejendommen er erhvervet med henblik på nedrivning af bygning eller bygninger, gives der oplysning herom.
 Stk. 3. Det oplyses, hvorvidt overdragelsen omfatter bygninger under opførelse og/eller planlagte bygninger.
 Stk. 4. Hvis overdragelsen vedrører en ubebygget grund, skal der indgå erklæring om, hvorvidt overdragelsessummen omfatter byggemodningsomkostninger.
Stk. 5. Hvis overdragelsen omfatter en erhvervsejendom, herunder en udlejningsejendom, skal dette oplyses.
Derudover oplyses det samlede antal lejemål, samt hvorvidt disse er helt eller delvist udlejet.
 § 6. Overdragelsessummens samlede størrelse skal oplyses.
 Stk. 2. Det angives, hvorvidt overdragelsessummen omfatter arv eller gave samt værdien heraf.
 Stk. 3. Hvis overdragelsessummen omfatter løsøre eller dyrebesætning, oplyses dette, og værdien heraf angives.
 § 7. Hvis anmeldelsen sker som led i en virksomhedsomdannelse, oplyses dette, samt hvorvidt der er tale om fusion, fission eller tilførsel af aktiver.
 Stk. 2. CVR-nummer på andre selskaber involveret i virksomhedsomdannelsen angives.
§ 8. Hvis ejendommen har været anvendt helt eller delvist til momspligtige formål, oplyses dette.
Der oplyses i dette tilfælde tillige, hvorvidt overdragelsen sker i forbindelse med virksomhedsoverdragelse.
§ 9. Om anmeldelsens behandling i Tinglysningsretten oplyses, hvorvidt denne er afvist, udslettet, tinglyst eller tinglyst med frist.
Det oplyses tillige pr. hvilken dato og under hvilket løbenummer, anmeldelsen er behandlet.
 § 10. Bekendtgørelsen træder i kraft den 20. september 2009.
