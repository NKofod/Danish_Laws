Afskrivning - Dyrlægeklinik er ikke tilladt afskrevet efter AL § 18, stk. 1 a Ejendommen var en blandet benyttet beboelses- og forretningsejendom  

 på i alt 428 m2, hvoraf 244 m2 anvendtes til  

 dyrlægekonsultation/lager for denne, og 184 m2 anvendtes til  

 beboelse.
Dyrlægeklinikken var indrettet til behandling af mindre dyr,  

 såsom hunde, katte, kaniner m.v.
Der var fremlagt tegninger og billeder  

 af klinikken, hvoraf det fremgik, at mellemste etage, hvoraf ca. halvdelen  

 anvendtes til dyrlægeklinikken, indeholdt kontor, foderlager,  

 omklædningsrum, laboratorium, vaskerum, gang og personaletoilet.  

 Nederste etage indeholdt venteværelse med kundetoilet, konsulationsrum,  

 plejerum med bure, depotrum, lagerrum, blybeskyttet røntgen- og  

 fremkalderrum, behandlingsrum og operationsstue.
Gulvene var belagt med  

 klinker, og væggene var kriderede/hvidskurede.
 Det var endvidere oplyst, at håndvask og afløb forefandtes i  

 konsultationsrummet, røntgenrummet, burrummet og på  

 personaletoilettet, medens kundetoilettet og laboratoriet var udstyret med  

 håndvask.
I den daglige åbningstid fra kl. 8.00-18.00 kom der ca. 20-30  

 personer for enten at købe foder eller med dyr til  

 undersøgelse/behandling.
Herudover kom der personer, som skulle  

 aflevere eller hente indlagte dyr.
Ud over den planlagte åbningstid  

 havde klinikken døgn- og weekend vagt.
På klinikken blev der  

 foretaget almindeligt dyrlægearbejde, operationer samt særligt  

 avancerede indgreb, f.eks. knoglekirurgi.
I burrummet var der 2 bure beregnet for store hunde, 4 almindelige  

 hundebure, 4 bure beregnet til katte og mindre hunde, 5 små kattebure  

 samt 2 specialbure beregnet for dyr, som krævede særlig  

 observation.
Herudover var der mindre, transportable katte- og fuglebure.
 Personalet bestod af en dyrlæge, dyrlægens  

 ægtefælle og til tider en beskæftiget langtidsledig.
 Den stedlige told- og skatteregion anbefalede, at sidestilling med  

 afskrivningsberettigede bygninger blev tilladt.
Ligningsrådet fandt ikke, at ejendommen blev udsat for et  

 sådant slid, som blev forudsat ved       landbrugets driftsbygninger,  

 hvorfor rådet nægtede sidestilling med de nævnte bygninger.  

 Ved afgørelsen henså Ligningsrådet til oplysningerne om,  

 at klinikken var indrettet til behandling og overnatning for mindre dyr.
Der  

 kunne således ikke afskrives på bygningen.
