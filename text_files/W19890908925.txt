Ankestyrelsens principafgørelse O-47-89 om handicappet barn - synslidelse (nystagmus) - farve-tv - merudgifter ved forsørgelsen Resume:
 Et farve-TV med lille skærmbillede anset for en nødvendig merudgift ved forsørgelsen af 10-årig pige med en synslidelse (nystagmus).
 Kassation:
Principafgørelsen har ikke længere vejledningsværdi Kassationsdato:
28-05-2009 Love:
Lov om social bistand - lovbekendtgørelse nr. 829 af 1. oktober 1992 - § 48 Sagsfremstilling:
 En familie med 3 børn, der havde et stort farve-TV, søgte om hjælp til et mindre farve-TV til brug for den 10-årige pige P.
P var stærkt svagsynet på grund af nystagmus (uvilkårlige rykagtige øjenbevægelser), hvilket betød, at hun havde en meget kort læseafstand og således skulle sidde tæt ved fjernsynsskærmen.
Hun mistede herved overblikket over skærmbilledet.
 Ifølge synskonsulent havde det ved afprøvning vist sig, at et mindre skærmbillede med bedre kontrast (billedgengivelse) var til stort udbytte for P.
Det fremgik i øvrigt af sagen, at det på grund af P's synslidelse havde været vanskeligt at finde fritidsinteresser for P.
På ansøgningstidspunktet deltog hun ikke i fritidsaktiviteter.
 Amtsankenævnet pålagde det sociale udvalg at yde hjælp i henhold til bistandslovens § 48, til anskaffelse af et 18-20 tommers farve-TV til P, idet udgiften måtte betragtes som en nødvendig merudgift som følge af P's synshandicap.
 Nævnet henviste endvidere til, at det af hensyn til P's sociale udvikling var vigtigt, at P fik optimale betingelser for at følge fjernsynsudsendelser.
 Afgørelsen blev anket af det sociale udvalg.
 Sagen blev antaget til principiel behandling med henblik på, om et ekstra farve-TV til et synshandicappet barn var omfattet af bistandslovens § 48.
 Socialministeriets vejledning af 3. juli 1987 om hjælp efter bistandslovens § 48.
 Afgørelse:
 Ansøgeren fandtes berettiget til hjælp efter bistandslovens § 48, til anskaffelse af et farve-TV med lille skærmbillede, idet denne udgift på grund af P's synslidelse (nystagmus) måtte betragtes som en nødvendig merudgift ved forsørgelsen.
 Ankestyrelsen tiltrådte således amtsankenævnets afgørelse.
