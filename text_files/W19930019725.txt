Et byrådsmedlem havde ført personbil efter at have indtaget spiritus,  

 således at alkoholkoncentrationen i blodet under eller efter kørslen oversteg  

 1,20 promille.
Den pågældende havde herved overtrådt færdselslovens § 53,  

 stk. 1. Efter en konkret vurdering ansås den pågældende for valgbar.
(Fra Valgbarhedsnævnet (j.nr. 478/1993) til et byråd) I skrivelse af 6. september 1993 har byrådet i henhold til § 101, stk. 4,  

 i den kommunale valglov indberettet, at byrådsmedlem NN har vedtaget et af  

 Politimesteren i X-by meddelt bødeforelæg på 11.000 kr. samt ubetinget  

 frakendelse af føreretten i 1 år for overtrædelse af færdselsloven.
 Det fremgår af sagen, at den pågældende den 8. august 1993 ca. kl. 22.00  

 har ført personbil i nordøstlig retning ad Y-vej i X-by efter at have  

 indtaget spiritus i et sådant omfang, at alkoholkoncentrationen i blodet  

 under eller efter kørslen oversteg 1,20 promille.
 Blodprøven udtaget den 8. august 1993 kl. 22.19 viste en  

 alkoholkoncentration i blodet på mindst 1,22 promille.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
