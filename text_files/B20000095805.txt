Bekendtgørelse om endelig afregning af  

 beregnet særlig pensionsopsparing mellem de statslige told- og  

 skattemyndigheder og Arbejdsmarkedets Tillægspension I medfør af § 17 f, stk. 6, i lov om Arbejdsmarkedets  

 Tillægspension, jf. lovbekendtgørelse nr. 914 af 4. oktober  

 2000, og efter forhandling med skatteministeren fastsættes:
§ 1. På grundlag af førstkommende  

 slutkørsel vedrørende et givet indkomstår efter den 1.  

 november i det kalenderår, der følger efter det  

 kalenderår, som svarer til indkomståret, opgør de  

 statslige told- og skattemyndigheder summen af beregnet særlig  

 pensionsopsparing.
I det opgjorte beløb modregnes summen af  

 særlig pensionsopsparing, som i medfør af bekendtgørelse  

 nr.698 af 6. september 1999, er overført aconto fra de statslige told-  

 og skattemyndigheder til Arbejdsmarkedets Tillægspension.  

 Opgørelsen skal være Arbejdsmarkedets Tillægspension i  

 hænde den 15. december i opgørelsesåret.
Såfremt det  

 følger af opgørelsen, at summen af den beregnede særlige  

 pensionsopsparing overstiger summen af overførte aconto beløb,  

 overfører de statslige told- og skattemyndigheder det manglende  

 beløb til Arbejdsmarkedets Tillægspension samtidig med den i 3.  

 pkt. nævnte opgørelse.
Såfremt det følger af  

 opgørelsen, at summen af den beregnede særlige pensionsopsparing  

 er mindre end summen af overførte aconto beløb,  

 overfører Arbejdsmarkedets Tillægspension senest den sidste  

 hverdag før den 24. december i opgørelsesåret det  

 overskydende beløb til de statslige told- og skattemyndigheder.
§ 2. På grundlag af  

 slutkørsler vedrørende et givet indkomstår, der afvikles  

 efter den i §1, 1. pkt., nævnte slutkørsel, opgør de  

 statslige told- og skattemyndigheder summen af beregnet særlig  

 pensionsopsparing.
I det opgjorte beløb modregnes summen af beregnet  

 særlig pensionsopsparing opgjort på grundlag af den umiddelbart  

 forudgående slutkørsel vedrørende indkomståret.  

 Opgørelsen skal være Arbejdsmarkedets Tillægspension i  

 hænde den 15. i den kalendermåned, der følger efter den  

 kalendermåned, hvori slutkørslen er afviklet.
Er den 15. en  

 lørdag, søndag eller helligdag, oversendes opgørelsen  

 den nærmest følgende hverdag.
Såfremt det følger af  

 opgørelsen, at summen af den beregnede særlige pensionsopsparing  

 overstiger summen af beregnet pensionsopsparing opgjort på grundlag af  

 den forudgående slutkørsel, overfører de statslige told-  

 og skattemyndigheder det manglende beløb til Arbejdsmarkedets  

 Tillægspension samtidig med den i 3. pkt. nævnte  

 opgørelse. 4. pkt. finder tilsvarende anvendelse.
Såfremt det  

 følger af opgørelsen, at summen af den beregnede særlige  

 pensionsopsparing er mindre end summen af beregnet pensionsopsparing opgjort  

 på grundlag af den forudgående slutkørsel,  

 overfører Arbejdsmarkedets Tillægspension senest 5 arbejdsdage  

 efter modtagelsen af den i 3. pkt. nævnte opgørelse det  

 overskydende beløb til de statslige told- og skattemyndigheder.
 § 3. Bekendtgørelsen træder i kraft den 4.  

 november 2000.
