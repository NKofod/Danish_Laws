Fremsat den 9. oktober 2018 af Jens Henrik Thulesen Dahl (DF), Karina Adsbøl (DF), Alex Ahrendtsen (DF), Tilde Bork (DF), Bent Bøgsted (DF), Kristian Thulesen Dahl (DF), Søren Espersen (DF), Marlene Harpsøe (DF), Marie Krarup (DF) og Peter Skaarup (DF) Forslag til folketingsbeslutning om at udarbejde en handlingsplan for mennesker med handicap i uddannelsessystemet Folketinget pålægger regeringen inden udgangen af indeværende år at fremsætte en handlingsplan for, hvordan regeringen vil løse udfordringer for mennesker med handicap i uddannelsessystemet.
Bemærkninger til forslaget Dansk Folkepartis ønske med dette beslutningsforslag er, at der udarbejdes en handlingsplan for mennesker med synlige såvel som ikkesynlige handicap i uddannelsessystemet.
Denne gruppe mennesker oplever en række udfordringer i deres uddannelsesforløb, som vanskeliggør deres forhold i uddannelsessystemet.
For mennesker med handicap er det i særdeleshed vigtigt at få en uddannelse, da det er forudsætningen for, at de kan få et arbejde.
Alligevel går det den forkerte vej, da mennesker med handicap halter mere og mere bagud i forhold til at gennemføre en uddannelse.
 Forslagsstillerne foreslår derfor, at Folketinget pålægger regeringen at udforme en handlingsplan, der kommer med løsninger på de forskellige problemstillinger, som mennesker med handicap konfronteres med i uddannelsessystemet.
 Forslagsstillerne lægger vægt på, at handlingsplanen tager udgangspunkt i de 28 punkter fra Dansk Folkepartis anbefalinger i »Udfordringer for mennesker med handicap i uddannelsessystemet«, offentliggjort den 18. september 2018, herunder:
 Fokus på inklusionsindsatsen:  Der mangler den nødvendige støtte og ressourcer til at fremme inklusion for børn og unge.
Det er endvidere nødvendigt med en opfølgning på inklusionseftersynet fra 2016, ligesom der skal fokuseres på inklusion under praktikforløb for unge med handicap.
 Mere viden om synlige og ikkesynlige handicap på uddannelsesinstitutionerne:  Lærere og undervisere i uddannelsessystemet har i dag ikke den nødvendige baggrundsviden til at undervise mennesker med synlige såvel som ikkesynlige handicap.
Elever, studerende og undervisere på alle undervisningsniveauer skal være mere opmærksomme på studerende med ikkesynlige funktionsnedsættelser, f.eks. via oplysnings- og informationsarbejde.
  Styrket vejledningsindsats: Der er behov for et større fokus på vejledningsindsatsen i overgangene fra henholdsvis folkeskole til ungdomsuddannelse og ungdomsuddannelse til videregående uddannelse til elever med synlige og ikkesynlige handicap.
  Etablering af løbende mentorordning i uddannelsessystemet: Både i folkeskolen, på ungdomsuddannelserne og på de lange videregående uddannelser bør der etableres en mentorordning for henholdsvis elever og studerende med handicap.
 Fleksibilitet på ungdomsuddannelserne: Der bør være større fleksibilitet på ungdomsuddannelserne for studerende med handicap.
Et eksempel på dette kan være, at der for personer med handicap bør være muligheden for at tage den almene studentereksamen over 4 år.
 Handicaptillæg: Elever på erhvervsuddannelserne bør sidestilles med elever og studerende på andre videregående uddannelser, der kan modtage handicaptillæg til deres SU.
Handicaptillæg bør endvidere kunne tildeles udeboende med handicap på ungdomsuddannelserne ved siden af deres SU.
  Tilrettelæggelse af eksamener og prøver: Da det er en administrativ byrde for den enkelte studerende og uddannelsesinstitutionens administration at skulle bruge tid og kræfter på at ansøge om dispensation til forlænget forberedelsestid til hver enkelt eksamen, skal der være mulighed for at få tildelt en generel dispensation til forlænget forberedelsestid til alle mundtlige og skriftlige eksamener for elever med handicap.
  Undervisningsmateriale i tilgængeligt format ved skole-/semesterstart: Elever og studerende med handicap skal have uhindret adgang til undervisningsmateriale i tilgængeligt format ved skole-/semesterstart, så de har de samme forudsætninger som deres medstuderende.
  Fravær grundet læge- og hospitalsbesøg: Der skal sikres rammer for, at unge med handicap eller kronisk sygdom kan tage en uddannelse, samtidig med at de også passer deres hospitals- og lægebesøg.
 Med beslutningsforslaget pålægges regeringen endvidere at sikre, at der afsættes de nødvendige ressourcer og eventuelle nødvendige lovændringer gennemføres, så en handlingsplan for mennesker med handicap i uddannelsessystemet kan blive ført ud i livet.
Skriftlig fremsættelse Jens Henrik Thulesen Dahl :(DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at udarbejde en handlingsplan for mennesker med handicap i uddannelsessystemet.
(Beslutningsforslag nr.
B 16) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
