Skriftlig fremsættelse (9. december 2015) Justitsministeren (Søren Pind):
 Herved tillader jeg mig for Folketinget at fremsætte:
Forslag til lov om ændring af retsplejeloven (Udveksling af oplysninger om tegn på radikalisering og ekstremisme) (Lovforslag nr.
L 78).
 Formålet med lovforslaget er at styrke myndighedssamarbejdet mellem kriminalforsorgen, de sociale myndigheder og politiet (KSP-samarbejdet) i forhold til udveksling af oplysninger om tegn på radikalisering og ekstremisme hos indsatte i fængsler mv.
I dag omfatter KSP-samarbejdet alene videregivelse af oplysninger som led i indsatsen over for dømte, der løslades.
Det betyder, at myndighederne ikke på samme måde kan udveksle oplysninger om tegn på radikalisering og ekstremisme, når varetægtsfængslede personer løslades.
 Det er afgørende at sikre, at de involverede myndigheder kan udveksle oplysninger om enhver indsat, der er radikaliseret eller i risiko for at blive det, uanset om den pågældende er dømt eller sidder varetægtsfængslet.
 Med lovforslaget skabes der derfor udtrykkelig hjemmel i retsplejeloven til, at myndighederne i KSP-samarbejdet kan udveksle oplysninger om tegn på radikalisering og ekstremisme også i forhold til personer, der løslades fra varetægtsfængsling.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
