En ansøger havde i forbindelse med løsladelse fra en  

 kriminalforsorgsinstitution beliggende i A kommune søgt socialudvalget i B  

 kommune, hvor han boede forud for indsættelsen, om hjælp til flytning til C  

 kommune.
I modsætning til amtsankenævnet fandt ankestyrelsen, at  

 socialudvalget i B kommune ikke havde været afskåret fra at behandle  

 pågældendes ansøgning om flyttehjælp.
 Ankestyrelsen fandt endvidere, at socialudvalget i B kommune var  

 forpligtet til at yde refusion af den kommunale andel af den hjælp, som  

 ansøgeren modtog i C kommune, idet B kommune var ansøgerens opholdskommune på  

 det tidspunkt, hvor han ved en offentlig myndigheds foranstaltning fik ophold  

 i A kommune.
 REDEGØRELSE FOR SAGEN:
En mand, der havde boet i B kommune fra maj 1979 og herunder modtaget  

 kontanthjælp efter bistandsloven, blev i november 1979 indsat til afsoning i  

 en kriminalforsorgsinstitution beliggende i A kommune.
I forbindelse med  

 pågældendes løsladelse i november 1981 ønskede han ikke at tage ophold i B  

 kommune, og han søgte i samråd med kriminilforsorgen socialudvalget i B  

 kommune om flyttehjælp til C kommune.
Socialudvalget i B kommune anmodede socialudvalget i C kommune om samtykke  

 til flytningen.
Socialudvalget i C kommune gav afslag på samtykke, da  

 flytningen på baggrund af kommunens kendskab til ansøgeren ikke fandtes  

 rimelig og hensigtsmæssig.
 På trods af afslaget besluttede socialudvalget i B kommune at yde hjælp  

 til ansøgeren til etablering i C kommune, og socialudvalget i B kommune  

 afslog efterfølgende at give tilsagn om refusion af C kommunes andel af  

 udgifterne til bistand til pågældende.
 AFGØRELSEN, DER KLAGES OVER:
Amtsankenævnet henviste i sin afgørelse til bistandslovens §§ 10 og 11, og  

 fandt, at socialudvalget i B kommune ikke havde haft stedlig kompetence til  

 at træffe afgørelse i sagen.
Udvalgets afgørelse blev derfor ophævet.
Nævnet  

 fandt samtidig, at socialudvalget i B kommune skulle yde refusion til C  

 kommune, idet B var ansøgerens opholdskommune på det tidspunkt, hvor han ved  

 en offentlig myndigheds foranstaltning fik ophold i A kommune.
 LOVGRUNDLAG:
 Efter bistandslovens § 10, stk. 1, påhviler pligten til at yde bistand det  

 sociale udvalg i opholdskommunen.
Ifølge lovens § 11 kan opholdskommunen kræve sin del af udgifterne til  

 bistand refunderet af en tidligere opholdskommune, 1) når pågældende ved medvirken fra en anden kommune eller offentlig  

 myndighed er anbragt i institution eller pleje i kommunen, 2) når pågældendes ophold i kommunen skyldes indkaldelse til aftjening af  

 værnepligt eller indlæggelse i sygehus og lignende behandlingsinstitution.
Af socialministeriets cirkulære af 15. august 1975, pkt. 20 fremgår, at  

 reglen i lovens § 11, ikke alene omfatter de sociale institutioner, der er  

 omhandlet i bistandsloven, men også fx en uddannelsesinstitution eller en  

 institution inden for kriminalforsorgen, hvor en person opholder sig efter  

 beslutning fra politi eller retsvæsen.
Hvis et institutionsophold afsluttes  

 med, at pågældende får selvstændig bopæl under medvirken fra institutionen,  

 kan bopælskommunen kræve refusion af udgiften til bistand fra den kommune,  

 der hæftede for udgifterne under institutionsopholdet.
 ANKESTYRELSENS AFGØRELSE:
 Ankestyrelsen fandt, at socialudvalget i B kommune ikke havde været  

 afskåret fra at træffe afgørelse om hjælp til ansøgeren efter henvendelse  

 herom fra kriminalforsorgen.
 Ankestyrelsen fandt imidlertid, at det påhvilede socialudvalget i B  

 kommune at yde C kommune refusion af den kommunale andel af den hjælp, der  

 måtte ydes ansøgeren, idet B kommune var ansøgerens opholdskommune på det  

 tidspunkt, hvor han ved en offentlig myndigheds foranstaltning fik ophold i A  

 kommune.
 Ankestyrelsen tiltrådte således amtsankenævnets afgørelse vedrørende dette  

 punkt.
