 Udbud af anparter i et anpartsselskab er ikke omfattet af loven.
(Kirsten Levinsen, Peter Erling Nielsen og Ebbe Christensen) Advokat C har på vegne A ApS, København, og B Limited, Dublin, Irland, i  

 skrivelse af 20. november 1992 klaget over, at Erhvervs- og Selskabsstyrelsen  

 ved skrivelse af 22. oktober 1992 (j.nr. 92-60.420) afslog at offentliggøre  

 et prospekt om udbud af anparter i A ApS.
 Sagens omstændigheder:
Lov om prospekter ved første offentlige udbud af visse værdipapirer, lov  

 nr. 213 af 10. april 1991, bestemmer, at der ved det første udbud til  

 offentligheden af værdipapirer, som ikke ønskes optaget til officiel notering  

 på Københavns Fondsbørs, skal offentliggøres et prospekt, som giver  

 oplysninger om værdipapirerne og disses udsteder.
Nærmere bestemmelser om  

 prospektets indhold findes dels i loven, dels i Erhvervs- og  

 Selskabsstyrelsens bekendtgørelse nr. 272 af 3. maj 1991, der er udstedt i  

 medfør af loven.
Offentliggørelsen sker ved, at prospektet indsendes til  

 Erhvervs- og Selskabsstyrelsen, som påser, at prospektet opfylder lovens og  

 bekendtgørelsens krav, hvorefter styrelsen foranlediger modtagelsen af  

 prospektet offentliggjort.
Lovens § 1, stk. 2, er sålydende:
 »Stk. 2. Loven omfatter følgende værdipapirer:
1) aktier og andre omsættelige værdipapirer, der kan sidestilles med  

 aktier, 2) obligationer med en løbetid på mindst 1 år og andre omsættelige  

 værdipapirer, der kan sidestilles med disse, eller 3) alle andre omsættelige værdipapirer, hvormed værdipapirer som nævnt  

 under nr. 1 eller 2 kan erhverves ved tegning eller ombytning.« Ved skrivelse af 20. oktober 1992 fremsendte advokat C som advokat for de  

 to ovennævnte selskaber forskelligt materiale, som påtænktes udleveret til  

 fremtidige investorer, til Erhvervs- og Selskabsstyrelsen, idet advokaten  

 anmodede styrelsen om at gennemgå materialet under henvisning til førnævnte  

 lov.
I skrivelsen redegjorde advokaten nærmere for, hvorledes materialets  

 indhold opfylder kravene til et prospekt efter loven og bekendtgørelsen.
Af det fremsendte materiale fremgår bl.a., at A ApS er »et  

 investeringsprojekt i regulær anpartsselskabsform (ikke K/S), hvor  

 investorernes penge anvendes konstruktivt til at etablere en ny, avanceret  

 dansk medicoteknisk virksomhed med international slagkraft«.
Selskabet  

 har erhvervet rettighederne til to produkter, som anvendes inden for  

 dialyseområdet (behandling af patienter med svigtende nyrefunktion). Samtlige  

 anparter i selskabet er overdraget til B Limited i henhold til et  

 ikke-omsætteligt, rente- og afdragsfrit, konvertibelt gældsbrev.
Sidstnævnte  

 selskab udbyder herefter ialt 3.600 anparter i A ApS, hver på nominelt  

 250.000 kr., der sælges til kurs 104,4 eller 261.000 kr. pr. anpart.
Den  

 samlede udbudssum udgør herefter 939,6 mio. kr.
Om valget af selskabsform  

 hedder det: »Anpartsselskabsformen blev valgt, fordi investorerne opnår  

 maksimal medindflydelse på selskabets beslutningsproces og samtidig sparer 9  

 mio. kroner i aktieafgift.« Ifølge vedtægterne for A ApS (af 20. september 1992) har selskabet til  

 formål »at drive handel, industri og investering.«  

 Indskudskapitalen er ifølge vedtægterne 200.000 kr. fordelt på 20 anparter a  

 10.000 kr.
Indskudskapitalen er fuldt indbetalt.
Der udstedes anpartsbeviser.  

 Anparterne kan overdrages, overdragelse skal noteres i selskabets anpartsbog.
Ved den påklagede skrivelse af 22. oktober 1992 meddelt Erhvervs- og  

 Selskabsstyrelsen klagers advokat, at offentliggørelse ikke kan finde sted på  

 det foreliggende grundlag.
Som begrundelse anføres:
 »I henhold til lov nr. 213 af 10. april 1991 om prospekter § 1,  

 omfatter loven kun »værdipapirer«, og dels er anparter ikke  

 værdipapirer, dels kan anparter slet ikke udbydes til offentligheden.
Hvis anpartsselskabet herefter ønskes omdannet til et aktieselskab, vil  

 der kunne udfærdiges og indsendes et prospekt for dette selskab, når  

 omdannelsen er optaget i registret.' I skrivelse af 27. oktober 1992 gav styrelsen supplerende vejledning om  

 situationen, såfremt selskabet omdannes til et aktieselskab.
Over for Erhvervsankenævnet har klager i klageskrivelsen af 20. november  

 1992 gjort gældende, at styrelsens afgørelse ikke har hjemmel i loven,  

 bekendtgørelsen, bemærkningerne til lovforslaget, det til grund for loven  

 liggende EF-direktiv eller anpartsselskabsloven.
Klager henviser til, at  

 udbuddet ikke er sket i forbindelse med stiftelsen af et anpartsselskab, men  

 at der er tale om salg af anpartsbeviser efter selskabets stiftelse.
 Erhvervs- og Selskabsstyrelsen har i en redegørelse for sagen af 13.  

 januar 1993 fastholdt den trufne afgørelse og bl.a. udtalt:
 »Baggrunden for styrelsens afgørelse er at en anpart ikke er noget  

 værdipapir efter anpartsselskabsloven, sammenholdt med værdipapir-begrebet i  

 prospektdirektivet og prospektloven.
Anpartsselskabsloven En karakteristisk forskel på et anpartsselskab og et aktieselskab er, at  

 et anpartsselskab typisk har en sluttet deltagerkreds.
I § 3 fastslås således, at hele indskudskapitalen skal tegnes af stifteren  

 eller stifterne.
I bemærkningerne til lovforslag nr. 172 til  

 anpartsselskabsloven, der blev vedtaget d. 4. juni 1973, står der herom:
»Et anpartsselskab kan efter forslaget oprettes af en enkelt stifter.  

 Det krav om mindst tre stiftere som findes både i den gældende  

 aktieselskabslov og i aktielovforslaget, er ikke fundet nødvendigt i  

 anpartsselskaber, dels fordi disse selskaber i almindelighed har en sluttet  

 deltagerkreds, og dels fordi der i § 3 tillige stilles krav om, at hele  

 indskudskapitalen skal tegnes af stifteren eller stifterne.
Der kan således  

 ikke tegnes indskudskapital ved udbud af anparter til en videre kreds eller  

 til offentligheden.« En anden forskel er, at et anpartsselskab hverken kan eller skal udstede  

 aktier eller lignende værdipapirer til selskabsdeltagerne.
En anpartshaver  

 har krav på at få udstedt et bevis for, at han er indført i fortegnelsen over  

 anpartshavere, jf. anpartsselskabslovens § 15, stk. 2, men dette bevis er dog  

 ikke negotiabelt og har ingen funktion med hensyn til overdragelse af  

 anparterne.
 I bemærkningerne til § 15 hedder det bl.a.:
»Et hovedpunkt i lovforslaget om anpartsselskaber er, at der ikke til  

 anpartshaverne kan udstedes aktier eller lignende værdipapirer.« Ved lov nr. 283 af 9. juni 1982 er betegnelsen »anpartsbevis« i  

 § 15 udgået af loven.
Af bemærkningerne til lovforslaget begrundes det  

 således:
»For at tydeliggøre, at et skriftligt bevis eller en kvittering for  

 underretning om erhvervelse af en anpart, som selskabet har udstedt, ikke er  

 et værdipapir, og at modtagelsen af et sådant bevis ikke har betydning for  

 sikringen af erhvervelsen, foreslås, at betegnelsen »anpartsbevis«  

 udgår af lovteksten.' Det fremgår således, af anpartselskabsloven og dens forarbejder, at  

 anparter ikke er værdipapirer og ikke kan udbydes til offentligheden ved  

 tegning.
Prospektdirektivet og prospektloven Af Rådets direktiv af 17. april 1989 (89/29/EØF) (Prospektdirektivet) art.  

 1 fremgår det, at det finder anvendelse på værdipapirer, der for første gang  

 udbydes til offentligheden i en medlemsstat.
I art. 3 litra e) defineres  

 værdipapirer som: »aktier og andre omsættelige værdipapirer, der kan  

 sidestilles med aktier, obligationer med en løbetid på mindst et år og andre  

 omsættelige værdipapirer, der kan sidestilles med obligationer, samt alle  

 andre omsættelige værdipapirer, hvormed sådanne værdipapirer kan erhverves  

 ved tegning eller ombytning.« Denne definition blev stort set ordret indsat i prospektlovens § 1.
Konklusion Da anparter i et anpartsselskab ikke er værdipapirer i lovens og  

 direktivets forstand, er de ikke omfattet af prospektloven.
Styrelsens opgave er iflg. prospektlovens § 4, stk. 2, at påse, at  

 indsendte prospekter opfylder lovens forskrifter og bestemmelser fastsat i  

 henhold til loven, og herefter bekendtgøre modtagelsen af prospektet.
Da  

 prospektlovens § 1 ikke var opfyldt i denne sag, da udbuddet ikke gælder  

 værdipapirer, har styrelsen ikke kunnet offentliggøre modtagelsen.
Styrelsen  

 må derfor fastholde sin afgørelse af 22. oktober 1992.' Klageren har i et supplerende indlæg af 11. februar 1993 over for det af  

 styrelsen fremførte bl.a. anført:
 »Erhvervs- og Selskabsstyrelsens betragtninger om forståelsen af § 3  

 i anpartsselskabsloven, vedrørende forholdene i forbindelse med etableringen  

 af et anpartsselskab, herunder antal stiftere, forekommer mindre interessante  

 i den foreliggende sag, hvor det berørte selskab var stiftet,  

 anpartsregistrering foretaget i selskabets anpartsbog og hvor selskabets  

 senere vedtægter af 7.8.1992 udtrykkeligt foreskrev, at anpartsbeviser skulle  

 udstedes.
 Det ses ikke af loven at fremgår, at udstedelsen af anpartsbeviser ikke  

 kan finde sted, eller at et andet dokument, som bevis for en anpart, ikke kan  

 formuleres som et værdipapir.
Udstedelsen af anpartsbeviser i henhold til den  

 generalforsamlingsbeslutning hvor ovennævnte vedtægter blev vedtaget, som  

 bevis for forholdsmæssigt ejerskab/medejerskab af anpartsselskabet, var  

 planlagt foretaget til B Limited, på grundlag af det anførte  

 ikke-omsættelige, konvertible gældsbrev hvor B Limited var kreditor.
B  

 Limited ville således blive første anpartshaver, og investor, ved indgåelse  

 af investeringsaftale, anden anpartshaver, idet B Limited solgte sin/sine  

 anparter til investor/investorerne.
 Det gøres gældende, at selvom Erhvervs- og Selskabsstyrelsens opfattelse  

 af begrebet »anparter/anpartsbeviser« som værende ikke-værdipapirer  

 lægges til grund, ses der ikke i den foreliggende sag, på grundlag af de af  

 Erhvervs- og Selskabsstyrelsen anførte regler, at være noget til hinder for  

 omsætning/overdragelse/salg af hel eller delvis ejerskab/medejerskab til et  

 anpartsselskab, også selvom dette ejerskab/medejerskab skulle foreligge  

 bekræftet i form af et eller flere anpartsbeviser, ligesom det gøres  

 gældende, at konsekvensen ved fremsendelsen af prospektmaterialet til  

 Erhvervs- og Selskabsstyrelsen ikke burde have været en nægtelse af  

 prospektgodkendelse med de af Erhvervs- og Selskabsstyrelsen fremførte  

 synspunkter, men alene, at godkendelse af prospektet eller stillingtagen til  

 det ikke kunne ske, allerede fordi Erhvervs- og Selskabsstyrelsen ikke i  

 henhold til prospektloven havde nogen kompetence til at foretage vurdering af  

 den forelagte »konstruktion«, fordi det forelagte faldt udenfor de  

 i prospektloven, af Erhvervs- og Selskabsstyrelsens kompetence, omfattede  

 forhold.
Det fastholdes derfor, at den trufne afgørelse er forkert, principalt  

 fordi Erhvervs- og Selskabsstyrelsens fortolkningen af anpartsselskabsloven  

 sammenholdt med prospektloven er forkert, subsidiært fordi Erhvervs- og  

 Selskabsstyrelsen slet ikke har haft kompetence til en konkret vurdering af  

 prospektet, da dette efter Styrelsens egen opfattelse ikke er omfattet af  

 prospektlovens regler og dermed af Styrelsens kompetence i henhold til disse  

 regler.' Ankenævnet udtaler:
I prospektlovens § 1, stk. 2, som er citeret ovenfor, er det angivet,  

 hvilke værdipa pirer, der er omfattet af loven.
Dokumenter, der er udstedt  

 som bevis for besiddelsen af en anpart i et anpartsselskab, er ikke omfattet  

 af denne opregning.
Det bemærkes navnlig, at et sådant  

 »anpartssbevis« ikke er en aktie og heller ikke falder ind under  

 begrebet: »andre omsættelige værdipapirer, der kan sidestilles med  

 aktier«, idet der - som anført af Erhvervs- og Selskabsstyrelsen i den  

 foran nævnte redegørelse - er afgørende retlige forskelle mellem en aktie og  

 et »anpartsbevis«.
De dokumenter, der blev udbudt ved det i sagen omhandlede prospekt, er således ikke omfattet af loven, og ankenævnet kan tiltræde, at Erhvervs- og Selskabsstyrelsen under henvisning hertil har afvist at offentliggøre prospektet.
 Ankenævnet stadfæster derfor den påklagede afgørelse.
