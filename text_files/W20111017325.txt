Ankestyrelsens principafgørelse 136-11 om førtidspension - beløb til husleje - strafafsoning - rimelig udsigt til løsladelse - anke - Højesteret Resume:
 Kommunen var berettiget til at standse udbetalingen af pension til dækning af husleje og lignende, da der ikke var rimelig udsigt til, at borgeren ville blive løsladt inden for 6 måneder.
 Der blev ved afgørelsen blandt andet lagt vægt på, at Landsretten i oktober 2009 havde stadfæstet byrettens dom på 6 års fængsel, at borgeren havde været varetægtsfængslet siden april 2008, og at indgivelse af en begæring om tilladelse til at indbringe sagen for Højesteret efter retsplejelovens regler ikke i sig selv medfører, at dommens fuldbyrdelse udsættes eller standses.
 Love:
Lov om social pension - lovbekendtgørelse nr. 1005 af 19. august 2010 - § 46, stk. 1 og § 46, stk. 2 Afgørelse:
 Ankestyrelsen har i møde truffet afgørelse i NNs sag om udbetaling af et beløb af førtidspensionen til dækning af husleje og lignende.
 Resultatet er:
  Kommunen var berettiget til at standse udbetalingen af pension til dækning af husleje og lignende med udgangen af oktober måned 2009.
 Vi ændrer således afgørelsen fra Det Sociale Nævn i Statsforvaltningen YY.
 Der var enighed på mødet.
Begrundelsen for afgørelsen Vi finder, at der efter, at Landsretten havde afsagt dom den 13. oktober 2009, ikke var rimelig udsigt til, at NN ville kunne løslades inden for et tidsrum af omkring 6 måneder efter, at strafafsoningen var påbegyndt.
 Det forhold, at NN den 23. oktober 2009 ansøgte Procesbevillingsnævnet om tilladelse til at indbringe Landsrettens dom for Højesteret, kan efter vores opfattelse ikke i det konkrete tilfælde føre til et andet resultat.
 Vi har ved afgørelsen lagt vægt på, at Landsretten den 13. oktober 2009 stadfæstede byrettens dom, efter hvilken NN blev idømt 6 års fængsel for overtrædelse af straffelovens § 191, jf. § 21.
 Vi har videre lagt vægt på, at NN har været varetægtsfængslet siden den 29. april 2008.
 Vi har endvidere lagt vægt på, at det følger af retsplejelovens § 932, stk. 3, at indgivelse af en begæring om tilladelse til at indbringe Landsrettens dom for Højesteret ikke i sig selv medfører, at dommens fuldbyrdelse udsættes eller standses.
Oplysninger i sagen Vi har afgjort sagen på grundlag af:
 de oplysninger, som forelå, da nævnet traf afgørelse i sagen  nævnets afgørelse af 27. juli 2010  klagen til Ankestyrelsens Beskæftigelsesudvalg af 3. august 2010  nævnets genvurdering af 30. august 2010  yderligere bemærkninger fra nævnet af 4. november 2010 Kommunen traf den 29. oktober 2009 afgørelse om ophør af udbetaling af pension til dækning af husleje som følge af, at dommen på 6 års fængsel var blevet stadfæstet af Landsretten.
 Borgerens advokat klagede over kommunens afgørelse og anførte, at han havde ansøgt Procesbevillingsnævnet om tilladelse til at indbringe Landsrettens dom for Højesteret.
Det Sociale Nævn traf den 27. juli 2010 afgørelse om, at borgeren ved udgangen af oktober måned 2009 havde ret til udbetaling af pension til dækning af husleje m.v.
Nævnet begrundede afgørelsen med, at Landsrettens dom ikke kunne anses for endelig på tidspunktet for kommunens afgørelse, idet der var indgivet anmodning om 3. instansbevilling, og at der på tidspunktet for kommunens afgørelse endnu ikke var truffet afgørelse om, hvorvidt sagen kunne indbringes for Højesteret.
 Kommunen klagede over nævnets afgørelse.
