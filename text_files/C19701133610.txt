I februar 1970 blev der i Oslo indgået en samarbejdsaftale mellem de  

 nordiske Rigsadvokater om retsforfølgning i andet nordisk land end der, hvor  

 den strafbare handling er begået.
Teksten til denne samarbejdsaftale gengives  

 nedenfor.
1. Forfølgningen af straffesager sker normalt mest  

 hensigtsmæssigt ved gerningsstedets værneting, jfr. retsplejelovens § 696.  

 Dette må også være udgangspunktet i sager mod personer, der er hjemmehørende  

 udenfor Danmark.
Dette udgangspunkt må dog fraviges, hvis gerningsmanden ikke  

 er eller kan bringes til stede ved gerningsstedets værneting.
Denne situation  

 vil hyppigt indtræde for udlændinge, der har forladt landet, når udlevering  

 ikke kan ske, jfr. for så vidt angår de nordiske landes udleveringslov nr. 27  

 3.2.1960. Kan udlevering ikke ske enten som følge af, at egne statsborgere  

 som hovedregel ikke udleveres, eller fordi sagen ikke kan begrunde fængsling,  

 eller fordi udlevering ikke vil stå i rimeligt forhold til sagens betydning,  

 kan forfølgning ved gerningsstedets værneting her i landet ikke finde sted,  

 medmindre betingelserne for pådømmelse uden tiltaltes tilstedeværelse er  

 opfyldt, jfr. retsplejelovens § 847 og for politisagers vedkommende § 934. I  

 sådanne tilfælde må forfølgning derfor opgives eller stilles i bero,  

 medmindre der er mulighed for at gennemføre forfølgningen i det land, hvor  

 gerningsmanden er hjemmehørende.
 Selvom forfølgning kan finde sted i hjemlandet, og hjemlandets myndigheder  

 er villige til at påtale sig forfølgningen, må forfølgning på hjemstedet dog  

 opgives, hvis det må anses for umuligt eller særligt vanskeligt at gennemføre  

 bevisførelsen udenfor gerningslandet.
2. Selvom der er mulighed for at fuldbyrde en her i  

 landet idømt straf i et andet nordisk land, jfr. l. 214 31.5.1963, kan  

 hensynet til gerningsmanden føre til, at det må foretrækkes, at også  

 forfølgningen sker i hjemlandet, således at en ellers fornøden fængsling her  

 i landet vil kunne undlades eller afkortes.
Dette hensyn kan dog kun føre til  

 en overførelse af forfølgningen, når de bevismæssige muligheder for dens  

 gennemførelse ikke forringes.
3. Det øgede internationale samkvem har af disse  

 grunde medført et voksende behov for overførelse af retsforfølgning fra  

 gerningslandet til hjemlandet.
Dette behov har i forholdet mellem de nordiske  

 lande i vidt omfang ført til, at forfølgningen overtages af hjemlandet ved  

 uformel aftale mellem politiet og anklagemyndigheden i de pågældende lande.  

 Ved samarbejdsaftalen er denne praksis nu fastlagt.
 4. Begæring om retsforfølgning i et andet nordisk land  

 bør sædvanligvis ikke fremsættes, såfremt sagen kan afgøres med bødeforlæg  

 eller fremmes her i landet som politisag uden tiltaltes tilstedeværelse -  

 medmindre særlige grunde taler mod at benytte denne fremgangsmåde - eller når  

 det skønnes, at der for overtrædelsen vil blive idømt en straf, som er helt  

 ubetydelig i forhold til de med sagens forfølgning på hjemstedet forbundne  

 ulemper og omkostninger.
Begæring bør heller ikke fremsættes, hvis bevisførelsen ikke kan  

 gennemføres ved forfølgning i hjemlandet.
Sager, hvor der foreligger  

 tilståelse, eller hvor beviset i det væsentlige skal føres ved hjælp af  

 dokumenter eller sagkyndige erklæringer, vil således normalt være egnede til  

 at blive overført.
Sager, hvor beviset skal føres gennem vidneforklaringer  

 vil sædvanligvis være mindre velegnede, medmindre dokumentation af en  

 indenretlig vidneforklaring optaget her i landet må anses for at være  

 tilstrækkelig, eller vidnet eller vidnerne må antages at være villige til at  

 give møde for vedkommende fremmede ret.
 Overførsler bør heller ikke ske, hvis sigtede her i landet skal drages til  

 ansvar for en anden lovovertrædelse, og de to sager bør behandles i  

 forbindelse med hinanden.
Erstatnings- og konfiskationskrav vil kunne begæres pådømt i forbindelse  

 med straffesagen under forudsætning af, at kravene er klare, og  

 sagsbehandlingen ikke af denne grund vil blive vanskeliggjort.
Derimod  

 begæres eventuelle sagsomkostninger ikke erstattet.
5. Kompetencen til at fremsætte og modtage begæring om  

 forfølgning i et andet nordisk land end gerningslandet tilkommer her i landet  

 politimesteren.
I tvivlstilfælde, og når politiet finder, at en der fremsat  

 begæring bør afslås, forelægges sagen for statsadvokaten.
 Om kompetencen i de andre nordiske lande henvises til samarbejdsaftalen.  

 Begæringer til og fra Finland ønskes dog ekspederet gennem  

 Centralkriminalpolicen.
6. Når forfølgningen er overtaget af hjemlandet,  

 frafaldes påtale her i landet.
Om kompetencen i statsadvokatsager henvises  

 til § 3 i justitsministeriets bekendtgørelse nr. 43 6.2.1970 (nu nr. 300  

 26.6.1972).
 Samarbejdsaftale om retsforfølgning i andet nordisk land end der, hvor den  

 strafbare handling er begået.
 Rigsadvokaten i Danmark, justitiekansleren i Finland, Rigsadvokaten i  

 Island, Riksadvokaten i Norge og Riksånklagaren i Sverige har indgået  

 følgende samarbejdsaftale om retsforfølgning i andet nordisk land end der,  

 hvor den strafbare handling er begået.
 (aftalen er dateret 6.2.1970 og senere ændret, se cirk.skr. 23.10.1972).  

 .....
 Genoptrykt 1983.
