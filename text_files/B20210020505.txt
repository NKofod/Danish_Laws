Bekendtgørelse om lukning og genåbning samt særlige restriktioner for skoler og institutioner m.v. i visse kommuner i forbindelse med håndtering af covid-19 I medfør af § 22 i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, og efter forhandling med børne- og undervisningsministeren, fastsættes:
§ 1. Private og offentlige grundskoler, som er beliggende i de kommuner, der fremgår af bilag 1, skal holde børnehaveklasser og 1.-4. klassetrin lukket.
Dette gælder også for skolefritidsordninger, fritidshjem og klubtilbud m.v., der modtager elever fra sådanne klassetrin i private og offentlige grundskoler.
 Stk. 2. En lukning efter stk. 1 indebærer, at skoler og institutioner m.v. ikke må modtage elever til fysisk tilstedeværelse på skolen eller institutionen m.v., jf. dog § 2.
 § 2. En lukning efter § 1 omfatter ikke:
 1) Elever, når de deltager i prøver og eksamener ved fysisk tilstedeværelse på skolen eller institutioner.
 2) Elever på alle klassetrin i specialskoler og specialklasser efter folkeskoleloven og andre lignende tilbud.
 3) Elever på alle klassetrin, hvis dette er begrundet i særlige sociale, pædagogiske eller behandlingsmæssige behov hos eleven, herunder begrundet i forholdene i hjemmet.
 4) Elever, der er omfattet af krav om sprogprøver, jf. folkeskoleloven § 11 a, hvis det vurderes, at eleven har særlige behov, der nødvendiggør, at skolen stadig modtager eleven til undervisning ved fysisk tilstedeværelse på skolen.
 § 3. Kommunalbestyrelsen i de kommuner, der fremgår af bilag 1, etablerer nødpasning til elever i børnehaveklassen og på 1.-4. klassetrin, som er optaget i skoler og skolefritidsordninger efter folkeskoleloven, fritidshjem, klub- og fritidstilbud efter dagtilbudsloven samt skoler, skolefritidsordninger og klubtilbud efter lov om friskoler og private grundskoler m.v., som er omfattet af § 1.
Stk. 2. Friskoler og private grundskoler i de kommuner, der fremgår af bilag 1, kan etablere nødpasning.
Stk. 4 og 6 finder tilsvarende anvendelse.
 Stk. 3. Nødpasningen skal så vidt mulig foregå i vante rammer og i øvrigt understøtte børnenes trivsel og tryghed.
Stk. 4. Kommunalbestyrelsen i de kommuner, der fremgår af bilag 1, fastsætter rammer for nødpasningen, herunder kriterierne for udvælgelse af børn, der tilbydes nødpasning.
Rammerne offentliggøres på kommunens hjemmeside.
Kommunalbestyrelsens kriterierier for tilbud om nødpasning skal omfatte børn indskrevet i børnehaveklassen og 1.-4. klasse, hvis forældre er i beskæftigelse eller selvstændige erhvervsdrivende og enten ikke er hjemsendt eller varetager beskæftigelsen eller erhvervet hjemmefra.
 Stk. 5. Kan kommunalbestyrelsen på grund af personale- eller kapacitetsmæssige udfordringer ikke stille det nødvendige antal pladser i nødpasning til rådighed, skal kommunalbestyrelsen prioritere børn indskrevet i børnehaveklassen og 1.-4. klasse, hvis forældre varetager samfundskritiske funktioner som ansatte i f.eks. ældre- og sundhedssektoren, sociale tilbud, sikring af infrastruktur, politi, undervisning, pasning, den offentlige administration eller transport- og forsyningsvirksomheder.
Stk. 6. Tilbud under den kommunale forsyning efter dagtilbudsloven og skolefritidsordninger efter folkeskoleloven skal inden for de af kommunalbestyrelsen fastsatte rammer for nødpasning efter stk. 4 stå til rådighed for nødpasning af børn indskrevet i eget tilbud samt børn fra andre tilbud, hvis kommunen vurderer det nødvendigt.
Private tilbud står til rådighed for nødpasning af børn, der er optaget i disse tilbud.
 Stk. 7. Kommunalbestyrelsen kan påbyde tilbud under den kommunale forsyning, folkeskoler, offentlige institutioner m.v. at modtage et nærmere bestemt antal børn og unge i nødpasning.
Ikrafttræden § 4. Bekendtgørelse om genåbning af dagtilbud, skoler, institutioner m.v. i forbindelse med håndtering af Coronavirussygdom 2019 (covid-19) finder fortsat anvendelse for skoler og institutioner m.v., der modtager elever omfattet af denne bekendtgørelse, og ved genåbningen af skoler og institutioner m.v., der er omfattet af § 1.
 § 5. Bekendtgørelsen træder i kraft den 15. februar 2021.
 Stk. 2. Bekendtgørelsen ophæves den 1. marts 2021.
