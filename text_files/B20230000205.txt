Bekendtgørelse om COVID-19 hos pelsdyr1) I medfør af § 26, § 27, stk. 2, § 29, § 30, stk. 1 og 3, § 37, § 44, stk. 1, § 45, stk. 2, § 53, § 61, stk. 1, § 62, § 67 og § 70, stk. 3, i lov om hold af dyr, jf. lovbekendtgørelse nr. 9 af 6. januar 2022, fastsættes efter bemyndigelse i henhold til § 7, stk. 1, nr. 1, og § 10, stk. 1, nr. 1, 2 og 5, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Anvendelsesområde og definitioner § 1. Bekendtgørelsen finder anvendelse på overvågning, forebyggelse og bekæmpelse af COVID-19 i pelsdyr.
 Stk. 2. Bekendtgørelsen finder ikke anvendelse på hold af fem eller færre pelsdyr samt på selskabsdyr.
 § 2. I denne bekendtgørelse forstås ved:
 1) Besætning: Pelsdyr eller avlsmateriale på en virksomhed, jf. nr. 8, hvor pelsdyret eller pelsdyrene eller avlsmaterialet tilhører samme operatør og dyreart og anvendes til samme formål.
 2) Besætningsområde: De arealer og rum, som benyttes i den daglige drift og pasning af besætningen.
 3) Operatør: Enhver fysisk eller juridisk person, som er ansvarlig for dyr eller produkter, herunder for et begrænset tidsrum, bortset fra personer, der holder selskabsdyr, og dyrlæger.
 4) COVID-19: Infektion med SARS-CoV-2.
 5) Pelsdyr: Mink (Neovison vison) og alle andre dyr tilhørende arter af Mustelidae-familien, f.eks. ildere og fritter.
 6) Produkter: Avlsmateriale, animalske produkter eller animalske biprodukter og afledte produkter.
 7) Selskabsdyr: Som defineret i bilag 1 til Europa-Parlamentets og Rådets Forordning (EU) 2016/429 af 9. marts 2016 om overførbare dyresygdomme og om ændring og ophævelse af visse retsakter på området for dyresundhed (»dyresundhedsloven«), og som holdes i privat ikkekommercielt øjemed.
 8) Virksomhed: Lokalitet eller sted, hvor der midlertidigt eller permanent holdes dyr eller opbevares avlsmateriale, bortset fra:
 a) Husstande, hvor der holdes selskabsdyr.
 b) Dyrlægepraksisser eller -klinikker.
Overvågning § 3. Fra hver virksomhed udtager Fødevarestyrelsen svælgsvaberprøver.
Prøverne udtages og analyseres for SARS-CoV-2 i overensstemmelse med Kommissionens gennemførelsesafgørelse (EU) 2021/788 af 12. maj 2021 om regler for overvågning af og rapportering om infektion med SARS-CoV-2 hos visse dyrearter.
 § 4. Prøver udtaget eller påbudt udtaget af en myndighed under Ministeriet for Fødevarer, Landbrug og Fiskeri med henblik på bestemte undersøgelser kan blive undersøgt for SARS-CoV-2.
COVID-19 smittebeskyttelsesplan § 5. Operatøren sikrer, at der udarbejdes en COVID-19 smittebeskyttelsesplan for besætningen, som har til formål at forebygge og modvirke smittespredning til og fra besætningen.
 Stk. 2. COVID-19 smittebeskyttelsesplanen skal mindst omfatte de punkter, der er anført i bilag 1, afsnit I.
 Stk. 3. Operatøren opbevarer den til enhver tid gældende COVID-19 smittebeskyttelsesplan.
 Stk. 4. Fødevarestyrelsen kan til enhver tid kræve COVID-19 smittebeskyttelsesplanen forevist og udleveret af operatøren.
 § 6. Operatøren sikrer, at personer, der arbejder i besætningen, gennemgår hygiejnekursus om hygiejnetiltag og anvendelse af personlige værnemidler.
 § 7. Operatøren sikrer overholdelse af COVID-19 smittebeskyttelsesplanen.
 Stk. 2. Operatøren sikrer endvidere, at ansatte og alle øvrige personer, som fast eller lejlighedsvist kommer i besætningsområdet, overholder COVID-19 smittebeskyttelsesplanen.
Anmeldepligt § 8. Operatøren skal straks kontakte en dyrlæge ved mistanke om, at en besætning er smittet med COVID-19.
Stk. 2. Der er mistanke om COVID-19, når der i en besætning hos flere pelsdyr optræder symptomer, herunder 1) stødende eller pustende vejrtrækning, 2) vejrtrækning med åben mund, 3) vandigt flåd fra snuden, 4) forøget dødelighed, 5) øjenflåd, 6) nedstemthed, eller 7) sløvhed.
 § 9. Får en dyrlæge i øvrigt i forbindelse med sit arbejde mistanke om forekomst af COVID-19 hos et pelsdyr, skal dyrlægen straks underrette Fødevarestyrelsen.
Mistanke eller konstateret smitte § 10. Fødevarestyrelsen anser en virksomhed for mistænkt for at være smittet med COVID-19, hvis der blandt pelsdyr i virksomheden er symptomer, jf. § 8, eller hvis der i øvrigt opstår mistanke, jf. § 9.
 Stk. 2. Fødevarestyrelsen forestår hurtigst muligt udtagning og indsendelse af materiale til undersøgelse for SARS-CoV-2 fra virksomheder, der er mistænkt, med henblik på at få af- eller bekræftet mistanken.
 § 11. En virksomhed anses for at være smittet med COVID-19, når der i én eller flere prøver, udtaget af Fødevarestyrelsen, er påvist SARS-CoV-2.
Offentligt tilsyn Offentligt tilsyn ved mistanke eller smitte § 12. Fødevarestyrelsen sætter en virksomhed, der er mistænkt for eller smittet med COVID-19, jf. §§ 10 og 11, under offentligt tilsyn.
Stk. 2. Det offentlige tilsyn kan bl.a. omfatte, at 1) virksomheden ikke må til- eller fraføres levende dyr, 2) operatøren skal oplyse Fødevarestyrelsen om alle forhold, der har betydning for afklaring af mulige smitteveje, 3) operatøren er forpligtet til at underrette alle, der kommer i kontakt med virksomheden, herunder virksomheder, der forarbejder animalske biprodukter (f.eks.
DAKA), pelseri, foderleverandør, konsulent, dyrlæge m.fl., om det offentlige tilsyn, 4) pelsdyr fra virksomheden må ikke pelses, 5) selvdøde eller aflivede pelsdyr samt pels og kroppe af dyr, der er pelset i virksomheden, skal håndteres efter anvisning fra Fødevarestyrelsen, 6) døde pelsdyr og dele af døde pelsdyr skal fraføres virksomheden efter anvisning fra Fødevarestyrelsen, 7) foder skal håndteres efter anvisning fra Fødevarestyrelsen, 8) husdyrgødning skal håndteres efter anvisning fra Fødevarestyrelsen, 9) maskiner og materiel, herunder bure, redekasser, haller, transportkasser, udstillingsfælder, æde- og drikkekar og andre genstande skal rengøres og desinficeres efter Fødevarestyrelsens anvisning, inden de fjernes fra virksomheden, og 10) hegn og indretninger, der skal forhindre, at pelsdyr undslipper, gennemgås med henblik på at sikre, at de er i god og funktionel stand.
 § 13. Fødevarestyrelsen genoptager prøveudtagningen, jf. § 3, tre uger efter, at virksomheden er konstateret smittet, og når Fødevarestyrelsen på baggrund af dyrlægens erklæring kan konstatere, at der ikke er kliniske symptomer på COVID-19 hos pelsdyrene.
 § 14. Fødevarestyrelsen kan sætte virksomheder, som har haft kontakt til mistænkte eller smittede besætninger på andre virksomheder, under offentligt tilsyn, jf. § 12.
 Stk. 2. Fødevarestyrelsen kan udtage materiale til undersøgelse for SARS-CoV-2 fra virksomheder, der har haft kontakt til smittede virksomheder.
 § 15. Fødevarestyrelsen kan pålægge en virksomhed, der er smittet med COVID-19, at aflive alle pelsdyr i virksomheden.
Ophævelse af offentligt tilsyn § 16. Fødevarestyrelsen ophæver det offentlige tilsyn som følge af mistanke om smitte med COVID-19, hvis prøver udtaget, jf. § 10, stk. 2, eller § 14, stk. 2, er negative for SARS-CoV-2.
§ 17. Fødevarestyrelsen ophæver det offentlige tilsyn som følge af smitte med COVID-19, når 1) overvågningsprogrammet er genoptaget, jf. § 13, og der i to på hinanden følgende hold af overvågningsprøver ikke er påvist SARS-CoV-2, eller 2) dyrene er aflivet, bortskaffet og rengøring og desinfektion af virksomheden er godkendt af Fødevarestyrelsen.
 § 18. Fødevarestyrelsen ophæver det offentlige tilsyn som følge af kontakt til virksomhed smittet med COVID-19, jf. § 14, stk. 1, når Fødevarestyrelsen har konstateret, at kontakten ikke har udgjort nogen smitterisiko.
Test ved indførsel og flytning af mink § 19. Operatøren sikrer, at der ved indførsel eller import af pelsdyr til Danmark udtages 60 svælgsvaberprøver fra dyrene ved ankomst til modtagerbesætningen, og at prøverne indsendes til det nationale referencelaboratorium eller et laboratorium, der er officielt udpeget af den kompetente myndighed til at foretage den pågældende analyse (PCR-test), til undersøgelse for SARS-CoV-2.
 Stk. 2. Operatøren sikrer, at resultaterne af undersøgelserne i stk. 1 videregives af laboratoriet til Fødevarestyrelsen.
 Stk. 3. Operatøren sikrer, at pelsdyrene holdes i isolation fra øvrige pelsdyr i modtagerbesætningen, indtil der foreligger et negativt resultat af prøverne.
§ 20. Ved flytning af pelsdyr til anden virksomhed i Danmark sikrer operatøren, at der udtages 60 svælgsvaberprøver fra dyrene til undersøgelse for SARS-CoV-2 senest ved ankomst og tidligst en uge inden ankomst til modtagerbesætningen.
Prøverne skal indsendes til det nationale referencelaboratorium eller et laboratorium, der er officielt udpeget af den kompetente myndighed til at foretage den pågældende analyse (PCR-test), til undersøgelse for SARS-CoV-2.
 Stk. 2. Operatøren sikrer, at resultaterne af undersøgelserne i stk. 1 videregives af laboratorierne til Fødevarestyrelsen.
 Stk. 3. Operatøren sikrer, at pelsdyrene holdes i isolation fra øvrige pelsdyr i modtagerbesætningen, indtil der foreligger et negativt resultat af prøverne.
 Stk. 4. Stk. 1 og 3 finder ikke anvendelse for flytning af pelsdyr mellem operatørens egne besætninger.
Afhentning af døde pelsdyr § 21. Operatøren sikrer, at afhentning af døde pelsdyr til pelsning eller bortskaffelse sker uden for besætningsområdet.
Afholdelse af udgifter § 22. Fødevarestyrelsen afholder udgifterne til udtagelse, indsendelse og undersøgelse af de i § 3, § 10, stk. 2, og § 14, stk. 2, nævnte prøver.
Straf § 23. Med bøde straffes den, der 1) overtræder §§ 5-7, § 8, stk. 1, §§ 9 og 19, § 20, stk. 1-3, og § 21, eller 2) ikke overholder foranstaltninger givet efter § 12.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 24. Bekendtgørelsen træder i kraft den 5. januar 2023.
 Stk. 2. Bekendtgørelse nr. 1589 af 11. november 2020 om COVID-19 hos pelsdyr ophæves.
Fødevarestyrelsen, den 3. januar 2023 P.D.V.Charlotte Vilstrup / Birthe Schubart Haabegaard Bilag 1 COVID-19 smittebeskyttelsesplan Operatøren udarbejder på baggrund af de konkrete forhold i virksomheden en COVID-19 smittebeskyttelsesplan for virksomheden.
I.
Obligatoriske elementer i smittebeskyttelsesplanen, jf. § 5, stk. 2.
 I COVID-19 smittebeskyttelsesplanen skal der udarbejdes en procedure for følgende elementer:
II.
Anbefalede elementer i smittebeskyttelsesplanen.
 For at mindske risikoen for overførsel af smitte fra personer, der arbejder i virksomheden, anbefales det, at operatøren i smittebeskyttelsesplanen indarbejder følgende elementer:
1) I bekendtgørelsen er der medtaget visse bestemmelser fra Europa-Parlamentets og Rådets forordning (EU) 2016/429 af 9. marts 2016 om overførbare dyresygdomme og om ændring og ophævelse af visse retsakter på området for dyresundhed (dyresundhedsloven), EU-Tidende 2016, nr.
L 84, side 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelse af disse bestemmelser i bekendtgørelsen er således udelukkende begrundet i praktiske hensyn og berører ikke den nævnte forordnings umiddelbare gyldighed i Danmark.
Bekendtgørelsen indeholder bestemmelser, der som udkast har været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation) (informationsproceduredirektivet).
