Skriftlig fremsættelse (5. november 2014) Økonomi- og indenrigsministeren (Morten Østergaard):
 Herved tillader jeg mig for Folketinget at fremsætte:
Forslag til lov om ændring af lov om kommunernes styrelse og regionsloven (Mulighed for indgåelse af aftale om grænsependleres ret til fravær fra arbejdet og afskaffelse af dispensation bl.a. for ikke-kommunalbestyrelses-/ikke-regionsrådsmedlemmer som medlemmer i udvalg) (Lovforslag nr.
L 54) Med lovforslaget bemyndiges økonomi- og indenrigsministeren til, under forbehold af gensidighed, at indgå aftale med et andet land om, at kommunal- og regionalpolitikere i et andet land har ret til fravær fra arbejdet i Danmark i samme omfang som danske kommunal- og regionalpolitikere.
Endvidere bemyndiges økonomi- og indenrigsministeren til at fastsætte regler, hvorefter en sådan aftale gøres til en del af dansk ret.
I april 2013 indgik regeringen og alle Folketingets partier en aftale (Aftale om fjernelse af grænsehindringer i Norden) om at reducere antallet af grænsehindringer i Norden.
Dette lovforslag skal medvirke til at fjerne en af disse grænsehindringer.
 Med lovforslaget fremmes grænsependleres ret til fuld deltagelse i demokratiet gennem varetagelse af disse politiske hverv.
 Lovforslaget omhandler herudover en afskaffelse af dispensationsmulighederne for bl.a. ikke-kommunalbestyrelses-/ikke-regionsrådsmedlemmer som medlemmer af og observatører i udvalg og for, at andre end kommunalbestyrelsens formand (borgmesteren) kan være formand for kommunens økonomiudvalg, henholdsvis at en anden end regionsrådsformanden kan være formand for forretningsudvalget i regionen.
 Formålet med denne del af lovforslaget er at undgå de principielle uhensigtsmæssigheder, som sådanne dispensationer kan give anledning til, herunder i forhold til hensynet til demokratisk legitimitet og ansvarsplacering i kommune og region.
 Lovforslaget foreslås at træde i kraft den 1. april 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
