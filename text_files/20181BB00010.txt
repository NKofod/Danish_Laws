Fremsat den 4. oktober 2018 af Peter Skaarup (DF), Pernille Skipper (EL), Christina Egelund (LA), Carolina Magdalene Maier (ALT), Sofie Carsten Nielsen (RV), Karsten Hønge (SF) og Anders Johansson (KF) Forslag til folketingsbeslutning om automatisk organdonation, fra man fylder 18 år (borgerforslag) Folketinget pålægger regeringen at fremsætte et forslag, som sikrer, at der indføres automatisk organdonation for personer over 18 år, medmindre man aktivt framelder sig som organdonor.
For at sikre, at befolkningen er bekendt med, at der indføres automatisk organdonation, pålægges regeringen endvidere at udarbejde informationsmateriale og gennemføre et informationsarbejde, i minimum 1 år inden automatisk organdonation træder i kraft, og informationsarbejdet skal fortsætte efterfølgende.
Bemærkninger til forslaget Patientforeningen Organdonation - ja tak! foreslår, at der indføres formodet samtykke i Danmark, så man automatisk er organdonor, når man fylder 18 år.
Et massivt flertal af danskerne (90 pct.) går ind for organdonation, men kun 22 pct. af danskerne over 18 år har registreret deres holdning i det nationale donorregister.
Ud fra et demokratisk synspunkt burde Folketinget derfor efter Patientforeningen Organdonation - ja tak! 's opfattelse indføre formodet samtykke.
 Ved indførelse af formodet samtykke skal donorregisteret bevares, så man stadig selv aktivt kan til- eller framelde sig som organdonor.
Baggrund og fakta  Hver anden uge dør én dansker på ventelisten til et nyt organ.
  Kun 22 pct. af danskerne har taget stilling til organdonation.
  90 pct. af danskerne går ind for organdonation.
  Hvert år venter over 450 danske børn, unge og voksne på et nyt organ.
  I langt de fleste europæiske lande samt i Norge og Finland har man for længst indført formodet samtykke.
  Danmark er det ringeste land til organdonation i Norden  og i europæisk sammenhæng er billedet det samme  vi er bagud, når det handler om organdonation.
  Senest har man indført formodet samtykke i Wales (den 1. december 2015), Frankrig (den 1. januar 2017) og nu også Holland (fra juli 2020)  og om kort tid følger England trop og indfører formodet samtykke.
Hvert år står 450 danske børn, unge og voksne på ventelisten til et nyt organ, og tusindvis af danske familier er hårdt ramt af livstruende og alvorlig kronisk sygdom som følge af organsvigt.
Disse danskere fortjener bedre vilkår, så de og deres familier hurtigere kan vende tilbage til livet, som ofte er sat på pause i flere år.
 Faktum:
 Ved indførelse af formodet samtykke vil donorraten i Danmark kunne hæves og dermed redde menneskeliv.
 Nærmere indhold af forslaget:
Indførelse af formodet samtykke skal ske på et oplyst grundlag.
Der skal derfor gennemføres et massivt oplysningsarbejde, i minimum 1 år inden automatisk organdonation indføres, hvilket skal sikre, at flest mulige danskere er bekendt med det nye donorsystem.
Efter der er indført formodet samtykke, skal oplysningsarbejdet bestå.
Der skal hvert år sættes massivt fokus på organdonation, således at ingen borgere i Danmark er i tvivl om, at de aktivt skal framelde sig, hvis de ikke ønsker at være organdonor.
 Oplysning om organdonation:
 Når der er indført formodet samtykke, skal alle danskere, der fylder 18 år, modtage et link til en oplysningsvideo fra det offentlige, som informerer om, at man automatisk er organdonor, når man fylder 18 år.
Det er væsentligt, at der i oplysningsmaterialet meldes ud, at det er i orden at sige nej til organdonation.
Det vigtigste er, at alle danskere over 18 år får taget stilling.
 Patientforeningen Organdonation - ja tak! foreslår desuden, at der indføres en obligatorisk tværfaglig temauge om organdonation i folkeskolen i 9. klasse, hvor denne oplysningsvideo inddrages.
 Aktiv tilgang:
 For at få flest mulige danskere til at tage aktivt stilling til organdonation, foreslås det, at der ved login i e-boks dukker en besked op, hvor danskerne over 18 år opfordres til at tage aktivt stilling til organdonation.
 Beskeden skal blive ved med at dukke op hver sjette måned, indtil man har taget aktivt stilling til organdonation.
 Mål:
 Målet med forslaget er, at Danmark er det land i Europa, hvor flest borgere har taget aktivt stilling til organdonation.
 Forslagsstillerne i Folketinget bemærker, at der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
 Borgerforslaget er oprindelig indgivet af Lasse Heidelbach, Aalborg, som hovedstiller med Karen Heidelbach, Aalborg, Kitt Nielsen, Aarhus, og Stine Storgaard Nielsen, Randers, som medstillere.
 Forslagsstillernes fremsættelse af forslaget for Folketinget er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen for borgerforslag.
 Fremsættelsen kan således ikke tages som udtryk for, at forslagsstillerne nødvendigvis støtter forslagets indhold.
Skriftlig fremsættelse Af Peter Skaarup (DF), Pernille Skipper (EL), Christina Egelund (LA), Carolina Magdalene Maier (ALT), Sofie Carsten Nielsen (RV), Karsten Hønge (SF) og Anders Johansson (KF):
 Hermed tillader vi os for Folketinget at fremsætte:
 Forslag til folketingsbeslutning om automatisk organdonation, fra man fylder 18 år (borgerforslag).
(Beslutningsforslag nr.
B 10) Der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
Der henvises til folketingsbeslutning af 2. juni 2016 om mulighed for at få borgerdrevne beslutningsforslag behandlet i Folketinget, lov om etablering af en ordning for borgerforslag med henblik på behandling i Folketinget og bekendtgørelse om en ordning for borgerforslag med henblik på behandling i Folketinget.
 Borgerforslaget er oprindelig indgivet af Lasse Heidelbach, Aalborg, som hovedstiller med Karen Heidelbach, Aalborg, Kitt Nielsen, Aarhus, og Stine Storgaard Nielsen, Randers, som medstillere.
 Fremsættelsen er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen.
