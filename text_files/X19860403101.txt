 Nævnet når frem til, at Højesteretsdom af 21.4.1986 alene vedrører den  

 situation, hvor udlejer overgår fra at foretage fordeling af budgetlejen  

 mellem boligerne efter deres vurderingsleje til at foretage fordelingen efter  

 bruttoetageareal.
Afgørelse af 01.07.1986 fra Huslejenævnet i Århus Nordre Kreds L mod U (Afgørelse nr.
C-437/85) Efter afsigelsen af Højesterets dom af 21. april 1986 påstod L en til  

 ikrafttræden pr. 1. januar 1986 varslet omkostningsbestemt lejestigning  

 erklæret ugyldig, da varslingsskrivelsen ikke indeholdt oplysning om det  

 budget, der lå til grund for beregningen af den hidtil gældende leje.
 Nævnets flertal gav ikke L medhold, idet man fandt, at højesteretsdommen  

 alene angår den situation, hvor en udlejer, der hidtil har fordelt boligernes  

 andel af budgetlejen efter disses vurderingsleje, overgår til at foretage  

 fordelingen efter bruttoetageareal.
 I huslejenævnets afgørelse hedder det bl.a.:
 »På vegne af lejeren har Lejernes LO fremsendt skrivelse af 17.  

 december 1985 med bilag vedrørende klage over den pr. 1. januar 1986 varslede  

 lejeforhøjelse efter principperne om den omkostningsbestemte leje.
 Lejernes LO har i skrivelse af 12. maj 1986 fastholdt den indgivne klage  

 for så vidt angår revision, idet man ikke finder, at denne post kan opkræves  

 særskilt, ligesom man anmoder nævnet om at påse, at varslingen opfylder  

 lovens formkrav.
 Nævnet gennemgik sagen og vedtog med stemmeflertal ikke at erklære kravet  

 om lejeforhøjelse ugyldigt, da dette må anses for at være udformet i  

 overensstemmelse med boligreguleringslovens regler.
 Den af Lejernes LO påberåbte højesteretsdom ses efter flertallets  

 opfattelse alene at vedrøre den situation, hvor en udlejer, der hidtil har  

 fordelt boligernes andel af budgetlejen efter disses vurderingsleje, skifter  

 til at foretage fordeling efter bruttoetageareal.
 Et medlem ville kende kravet om lejeforhøjelse ugyldigt, da der ikke på  

 krav om lejeforhøjelse er anført oplysning om det budget, der lå til grund  

 for beregningen af den hidtil gældende leje - jfr. højesteretsdom af 21.  

 april 1986.
 Nævnet vedtog endvidere med stemmeflertal at udtale, at udgift til  

 revision kan opføres særskilt på ejendommens budget, idet denne udgift sammen  

 med den udgift, der afholdes til administrator, ikke overstiger, hvad nævnet  

 normalt godkender til dokumenteret fremmed administration.
 Et medlem ville ikke godkende beløbet opført på ejendommens budget.
 Nævnets flertal finder anledning til at bemærke, at der ved fremtidig  

 varsling af lejeforhøjelser bør være anført oplysninger om det budget, der lå  

 til grund for beregningen af den hidtil gældende leje - jfr. højesteretsdom  

 af 21. april 1986.
 Nævnets afgørelse vil inden for en frist af 4 uger kunne indbringes for  

 boligretten.
