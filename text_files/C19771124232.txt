 Ved l. 325 26.6.1975 og l. 326 af s.d. er der sket forskellige ændringer i  

 loven om civilforsvaret, der nu er bekendtgjort ved lovbekendtgørelse 468  

 20.9.1976, og i loven om værnepligtiges anvendelse til civilt arbejde, der nu  

 er bekendtgjort ved lovbekendtgørelse 473 20.9.1976. Disse ændringer  

 tilsigter først og fremmest at tilvejebringe en harmonisering af reglerne om  

 straf og disciplinærmidler for samtlige grupper af værnepligtige.
Ved lovændringerne er de tidligere bestemmelser om, at straffen i tilfælde  

 af andengangs domfældelse for nægtelse af at udføre tjeneste ikke kan  

 fastsættes til kortere tid end den resterende tjenestetid faldet bort.
For så  

 vidt angår loven om civilt arbejde er endvidere reglen om, at tiltale kræver  

 justitsministeriets beslutning ophævet.
I § 42, stk. 1 i civilforsvarsloven og § 6, stk. 1 i civilværnepligtsloven  

 er der fastsat straf af bøde, hæfte eller fængsel i indtil 1 år bl.a. for  

 den, der 1. nægter at gøre civilforsvarstjeneste/udføre civilt  

 arbejde 2. udebliver fra tjenestestedet.
Når anmeldelse modtages om, at en værnepligtig ikke har givet møde til  

 aftjening af civilforsvarspligt eller til udførelse af civilt arbejde, skal  

 det søges konstateret, om undladelsen af at give møde skyldes, at den  

 værnepligtige fuldstændig vægrer sig mod at gøre civilforsvarstjeneste/udføre  

 civilt arbejde.
Hvis dette er tilfældet, rejses tiltale efter stk. 1, nr. 1)  

 i de anførte lovbestemmelser, ellers efter nr. 2).
 Om undladelsen af at give møde, herunder flere gentagne undladelser, skal  

 ses som udtryk for en total nægtelse, må, når det ikke fremgår af sigtedes  

 egen forklaring om bevæggrunden, bero på en vurdering af samtlige oplysninger  

 i sagen, herunder værnepligtsmyndighedernes erklæring om spørgsmålet.
 Efter forhandling med justitsministeriet og indenrigsministeriet  

 fastsættes herved følgende retningslinier for anklagemyndighedens påstand i  

 sager om nægtelse og udeblivelse.
 1. Overfor den, der tiltales efter stk. 1 nr. 1) i de  

 nævnte bestemmelser for nægtelse af at gøre tjeneste/udføre arbejde,  

 nedlægges i førstegangs tilfælde påstand om bøde.
 2. Overfor den, der efter at være dømt for  

 overtrædelse af stk.1, nr. 1) i de nævnte bestemmelser for nægtelse af at  

 gøre tjeneste/udføre arbejde, påny sættes under tiltale herfor, nedlægges  

 påstand om fastsættelse af en ubetinget frihedsstraf, der svarer til  

 tjenestetidens længde.
3. Overfor den, der tiltales efter stk. 1, nr. 2) i de  

 nævnte bestemmelser for udeblivelse ved ikke at møde frem på tjenestestedet  

 efter indkaldelse, nedlægges påstand om bøde.
Dette gælder i almindelighed  

 også i gentagelsestilfælde.
Opmærksomheden henledes på, at den, der anden gang dømmes for at nægte at  

 gøre tjeneste/udføre arbejde, ifølge § 43, stk. 2 i civilforsvarsloven og §  

 7, stk. 2 i civilværnepligtsloven hjemsendes og ikke senere indkaldes.
Da der  

 således er knyttet retsvirkninger af væsentlige betydning til en afgørelse  

 efter stk. 1, nr. 1) i de tidligere nævnte lovbestemmelser, skal jeg anmode  

 om, at sager, der angår sådanne overtrædelser altid indbringes for retten.
I  

 andre tilfælde vil bødeforelæg kunne anvendes.
Denne meddelelse erstatter min cirkulærskrivelse 27.6.1973 (43/73-3) om  

 strafudmåling - Jehovas vidner og civilforsvarsstyrelsens skrivelse af  

 17.4.1975 til samtlige civilforsvarskommissioner, politidirektøren i  

 København og samtlige politimestre om vejledende bestemmelser om straffesager  

 mod værnepligtige udenfor CF-korpset.
Rigsadvokatens meddelelse 11.4. og  

 19.7. og min cirkulærskrivelse 26.8.1970 (43/70-6) er ophævet.
 Per Lindegaard.
