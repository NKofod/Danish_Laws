Nr BTL 18 Tillægsbetænkning over Forslag til lov om ændring af lov om  

 arbejdsformidling og arbejdsløshedsforsikring m.v. (1. og 2. ledighedsdag,  

 supplerende dagpenge, rådighedsforpligtelser, dagpengeret ved støttet arbejde  

 m.v.)   

 Nr L 18 1990-91, 2. samling Afgivet: 19910527 Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Udvalget har i den forbindelse haft arbejdsministeren i samråd.
 Arbejdsministeren har stillet et ændringsforslag, om hvilket der henvises  

 til de ledsagende bemærkninger.
 Endvidere har udvalget modtaget skriftlig henvendelse fra Brancherådet for  

 Frugt og Grønt.
 Herefter indstiller et flertal (Socialdemokratiets, Det  

 Konservative Folkepartis, Venstres og Det Radikale Venstres medlemmer af  

 udvalget) lovforslaget til vedtagelse med det stillede  

 ændringsforslag.
 Et flertal inden for flertallet (Socialdemokratiets medlemmer af udvalget)  

 indstiller lovforslaget til vedtagelse og udtaler, at Socialdemokratiet bad  

 om fornyet udvalgsbehandling af lovforslaget for i samarbejde med partierne  

 bag den politiske aftale at gennemføre en afgrænsning af gruppen på  

 supplerende dagpenge.
Lovteksten er nu klar.
Alle, som ikke tilhører den gruppe, der har ret til  

 52 ugers arbejde med supplerende dagpenge, har enten ret til den nye  

 forhøjede sats på 90 pct. af højeste dagpenge, som er første skridt på vejen  

 hen imod en afskaffelse af en urimelighed over for almindelige lønmodtagere,  

 eller til den normale bestemmelse om 90 pct. af hidtidig indkomst med et  

 maksimum.
Undtaget er dimittender, som fortsat vil få udbetalt dagpenge med  

 et beløb, der udgør 80 pct. af højeste dagpengebeløb.
Socialdemokratiet udtrykker tilfredshed med denne præcisering af  

 lovteksten.
Socialdemokratiet konstaterer endvidere med tilfredshed, at der  

 er enighed om, at en mere præcis og endelig grænsedragning skal ske i en ny  

 bekendtgørelse, som udarbejdes i samarbejde med Landsarbejdsnævnet.
 Et mindretal (Socialistisk Folkepartis medlemmer af udvalget) har  

 på baggrund af det afholdte samråd med arbejdsministeren konstateret, at der  

 i forligsaftalen mellem regeringen, Det Radikale Venstre og Socialdemokratiet  

 ikke er noget til hinder for, at regeringen kan fremsætte forslag til  

 dagpengefinansiering og/eller dagpengeydelsesreform inden udgangen af 1993.
 Mindretallet henviser desuden til sine bemærkninger i betænkningen over  

 lovforslaget og indstiller lovforslaget til forkastelse, men kan dog  

 tiltræde det stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse og vil stemme imod det  

 stillede ændringsforslag.
 Et tredje mindretal (Kristeligt Folkepartis medlem af udvalget)  

 indstiller lovforslaget til forkastelse og anser i øvrigt det stillede  

 ændringsforslag for et af forligsaftalens mere positive elementer, men vil i  

 overensstemmelse med sine indstillinger i betænkningen hverken stemme for  

 eller imod det stillede ændringsforslag.
Ændringsforslag Til § 1 Af arbejdsministeren, tiltrådt af et flertal (udvalget med  

 undtagelse af FP og KRF):
 1) Nr. 2 affattes således:
 »I § 51, stk. 4, indsættes efter 1. pkt. som nyt punktum:
»Til et medlem, der er delvis ledig i en uge i forbindelse med  

 påbegyndelse eller ophør af beskæftigelse, og som ikke er omfattet af  

 tidsbegrænsningen for nedsatte dagpenge i § 60, stk. 1, udbetales dagpenge  

 for den pågældende uge dog med et fast beløb, der udgør 90 pct. af højeste  

 dagpenge efter § 47.«» Bemærkninger Til nr. 1 For medlemmer med fast nedsat arbejdstid eller turnus opretholdes satsen  

 på 80 pct. af højeste dagpengebeløb.
Som følge af forligsaftalen indføres der  

 til medlemmer, der er delvis ledige i en uge (uden at der er tale om arbejde  

 på fast nedsat tid) en sats på 90 pct. af højeste dagpenge.
 Der vil blive tale om et fast beløb, der udgør 90 pct. af højeste dagpenge  

 uden hensyn til medlemmets hidtidige arbejdsfortjeneste.
 Dagpenge til dimittender udbetales fortsat med et beløb, der udgør 80 pct.  

 af højeste dagpengebeløb.
 Der er ikke gennem forligsaftalen principielt ændret ved afgrænsningen af  

 den gruppe, der er omfattet af tidsbegrænsningen.
Der er imidlertid enighed mellem forligsparterne om, at der i lyset af den  

 nye faste 90-pct.-sats kan være behov for en mere præcis beskrivelse af  

 grænsedragningen.
Denne præcisering vil ske i forbindelse med udarbejdelsen  

 af en ny bekendtgørelse om supplerende dagpenge.
Landsarbejdsnævnet vil på  

 sædvanlig måde blive inddraget i dette arbejde.
Jytte Andersen (S) Bakholt (S) Ole Vagn Christensen (S) Poul Erik  

 Dyrlund (S) Hans Jørgen Jensen (S) fmd.
Lone Møller (S) Taanquist (S)  

 Lilli Gyldenkilde (SF) nfmd.
Tommy Dinesen (SF) Pia Christmas-Møller  

 (KF) Kai Dige Bach (KF) Charlotte Antonsen (V) Helge Sander (V) Jørgen  

 Winther (V) Niels Højland (FP) Lone Dybkjær (RV) Glønborg (KRF) Centrum-Demokraterne havde ikke medlemmer i udvalget.
