 I medfør af § 19, stk. 3, i lov om bygningsfredning jf.
Miljøministeriets lovbekendtgørelse nr. 81 af 10. februar 1986, fastsættes følgende forretningsorden for Statens Bygningsfredningsfond:
§ 1.  Fondet har til opgave at medvirke til løsningen  

 af særlige frednings- og bevaringsopgaver.
Fondet kan således yde lån, købe,  

 forvalte og sælge fast ejendom, erhverve begrænsede rettigheder i sådanne og  

 modtage og forvalte gaver og arv, herunder i form af kontante beløb.
Fondets  

 virksomhed kan også omfatte bygninger, der, uanset de ikke er fredede, må  

 anses for bevaringsværdige.
Fondet kan yde støtte til sikring af inventar i  

 fredede og bevaringsværdige bygninger.
 § 2.  Fondet administreres af en af miljøministeren  

 beskikket bestyrelse på 7 medlemmer, herunder en formand, der udpeges af  

 miljøministeren, jf. bygningsfredningslovens § 19, stk. 1.
Stk. 2.  Beskikkelserne gælder for 4 år.
I tilfælde af  

 et medlems længerevarende forfald kan en suppleant beskikkes af  

 miljøministeren.
 Stk. 3.  Bestyrelsen vælger ved stemmeflerhed en  

 næstformand blandt medlemmerne.
 § 3.  Bestyrelsens beslutninger i forbindelse med de i  

 § 1 nævnte opgaver træffes på grundlag af en indstilling fra Planstyrelsen.
 § 4.  Planstyrelsen varetager fondets  

 sekretariatsmæssige opgaver.
§ 5.  Formanden tilrettelægger sammen med  

 Planstyrelsen fondets arbejde og fastsætter tid og sted for møder.
Der  

 afholdes mindst 2 møder om året, henholdsvis inden udgangen af maj og  

 oktober.
 § 6.  Fondets beslutninger træffes på fondets møder,  

 men skriftlig behandling kan dog finde sted efter formandens afgørelse.
 § 7.  Bestyrelsen er beslutningsdygtig, når mindst 4  

 medlemmer, herunder formanden eller næstformanden, deltager i sagens  

 behandling.
Stk. 2.  Bestyrelsens beslutninger træffes ved  

 almindelig stemmeflerhed.
I tilfælde af stemmelighed er formandens,  

 henholdsvis næstformandens, stemme afgørende.
§ 8.  Bestyrelsen kan beslutte, at en bestemt sag  

 eller bestemte arter af sager kan behandles og afgøres af formanden eller  

 næstformanden i forening med Planstyrelsen, Planstyrelsen alene eller anden  

 institution efter aftale med Planstyrelsen.
Bestyrelsen skal ikke indkaldes  

 eller tage stilling til sagen eller sagerne.
 § 9.  Af bestyrelsens møder optages et referat, som  

 sendes til medlemmerne og Planstyrelsen.
 § 10.  Et medlem kan ikke deltage i behandlingen af en  

 sag, hvori medlemmet har en væsentlig og individuel interesse.
 Stk. 2.  Et medlem har pligt til, før sagens behandling  

 påbegyndes, selv at give meddelelse om omstændigheder, der vil kunne medføre  

 inhabilitet.
 Stk. 3.  Det påhviler iøvrigt bestyrelsen af egen drift  

 at afgøre, om et medlem er inhabilt.
§ 11.  Fondets regnskabsår er finansåret.
Regnskabet  

 forelægges fondets bestyrelse på maj mødet og aflægges i en af  

 Finansministeriet godkendt form inden 6 måneder efter regnskabsårets  

 afslutning.
 § 12.  Fondets årlige rådighedsbeløb henstår i  

 mellemregning med Miljøministeriet.
 Stk. 2.  Over de på mellemregningskontoen stående beløb  

 er Planstyrelsen berettiget til at disponere i overensstemmelse med  

 bestyrelsens beslutninger.
 § 13.  Fondet tegnes af formanden eller næstformanden  

 i forening med Planstyrelsen, Planstyrelsen alene eller anden institution i  

 henhold til bemyndigelse.
 § 14.  Om fondets virksomhed sender bestyrelsen en  

 årlig beretning til Folketinget og miljøministeren.
 § 15.  Bekendtgørelsen træder i kraft den 1. juli  

 1992.
