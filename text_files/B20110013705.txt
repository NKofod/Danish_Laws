Kapitel 1   Retten til tilskud Kapitel 2   Beregning af tilskud Kapitel 3   Udbetaling til de faglige udvalg Kapitel 4   Udbetaling til skolerne Kapitel 5   Forskellige bestemmelser Kapitel 6   Ikrafttræden Bekendtgørelse om udbetaling af tilskud fra Arbejdsgivernes Elevrefusion til dækning af de faglige udvalgs udgifter til svendeprøver for elever, der gennemfører en uddannelse med udenlandsk praktik i henhold til lov om erhvervsuddannelser I medfør af § 11, stk. 4, samt § 15 i lov om Arbejdsgivernes Elevrefusion, jf. lovbekendtgørelsenr. 775 af 24. juni 2010, fastsættes:
Kapitel 1 Retten til tilskud § 1. Ret til tilskud har faglige udvalg, som afholder svendeprøver for elever, der gennemfører en uddannelse med udenlandsk praktik efter reglerne i lov om erhvervsuddannelser.
 Stk. 2. Der ydes ikke tilskud til svendeprøveudgifter, hvis eleven på tidspunktet for svendeprøvens aflæggelse er omfattet af en uddannelsesaftale med en dansk virksomhed.
 § 2. Tilskud ydes til det faglige udvalgs direkte merudgifter ved svendeprøver for denne elevgruppe, dvs. udgifter til skuemestre og udgifter til evt. udarbejdelse af opgaver ved svendeprøver.
 § 3. Det er med hensyn til udenlandske elever en betingelse for at opnå tilskud, at eleven opfylder de betingelser, der er nævnt i § 19, stk. 2 og 3, i lov om erhvervsuddannelser og § 15, stk. 5 og 6, i lov om institutioner for erhvervsrettet uddannelse.
Kapitel 2 Beregning af tilskud § 4. Tilskuddet beregnes pr. elev og udgør det laveste svendeprøvegebyr, som det faglige udvalg opkræver hos en arbejdsgiver for en elev med uddannelsesaftale inden for samme speciale.
Tilskuddet til en elevs svendeprøve kan dog maksimalt udgøre et beløb, som bestyrelsen for Arbejdsgivernes Elevrefusion fastsætter en gang årligt.
Det maksimale tilskud pr. elev er fastsat til 2.500 kr.
Kapitel 3 Udbetaling til de faglige udvalg § 5. Det faglige udvalg sender en regning for elevens svendeprøve til den skole, som eleven er tilknyttet.
Det faglige udvalgs beregning af tilskuddet skal ske i overensstemmelse med reglerne i § 4, og det laveste svendeprøvegebyr for elever med uddannelsesaftale inden for samme speciale skal fremgå af regningen.
Skolen påser, at betingelserne i udbetalingsreglerne er opfyldt og udbetaler tilskuddet til det faglige udvalg.
Kapitel 4 Udbetaling til skolerne § 6. Arbejdsgivernes Elevrefusion udbetaler en gang om måneden til skolerne de beløb, der er udbetalt i henhold til § 5. Ved skolens anmodning om udbetaling af gebyrer benyttes en særlig blanket, der kan rekvireres hos Arbejdsgivernes Elevrefusion.
 Stk. 2. Udbetalingen finder normalt sted den 10. i hver måned og omfatter blanketter modtaget senest den 5. i samme måned.
Kapitel 5 Forskellige bestemmelser § 7. Klager over afgørelser truffet af Arbejdsgivernes Elevrefusion om udbetaling af tilskud kan inden fire uger efter meddelelse af afgørelsen indbringes for det ankenævn, der er nedsat i henhold til ATP-lovens § 28. Ankenævnets adresse er: ATP-Ankenævnet, Ved Stranden 8, 1061 København K.
 § 8. Anmodning om udbetaling af tilskud skal indsendes til skolen senest 4 måneder efter, at svendeprøven er afholdt.
Kapitel 6 Ikrafttræden § 9. Bekendtgørelsen træder i kraft den 1. marts 2011. Bestemmelsen i § 3 finder dog ikke anvendelse for elever, der er optaget på en skole inden den 1. januar 2011.
 Stk. 2. Samtidig ophæves bekendtgørelse nr. 1220 af 9. december 2004 om udbetaling af tilskud fra Arbejdsgivernes Elevrefusion til dækning af de faglige udvalgs udgifter til svendeprøver for elever, der gennemfører en uddannelse med udenlandsk praktik i henhold til lov om erhvervsuddannelser.
