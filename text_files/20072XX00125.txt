Skriftlig fremsættelse (12. marts 2008) Undervisningsministeren (Bertel Haarder):
Forslag til lov om ændring af lov om friskoler og private grundskoler m.v. og forskellige andre love (Forenklinger vedrørende bygningsmæssig sammenhæng, administrative fællesskaber m.v.) (Lovforslag nr.
L 113). Lovforslaget indeholder en række forslag til forenklinger på frie grundskolers og private gymnasiale skolers område samt forslag om, at private gymnasiale skoler skal have mulighed for at indgå i administrative fællesskaber med fx gymnasier inden for den offentlige forvaltning og erhvervsskoler.  Efter lovforslaget modificeres kravene til en skoles bygningsmæssige sammenhæng sådan, at frie grundskoler og private gymnasiale skoler har mulighed for en naturlig udvidelse af skolen i nærområdet.  Lovforslaget indebærer, at arbejdet med tildeling af fripladstilskud til frie grundskoler forenkles, ved at Fordelingssekretariatet kan hente elektroniske oplysninger direkte fra skattemyndighederne med forældrenes accept.  Det foreslås, at frie grundskoler med internationale afdelinger ikke skal være forpligtet til at føre elever på disse afdelinger til folkeskolens afgangsprøver.  Det foreslås, at ved tyske mindretalsskoler og ved skoler, der har fået godkendt et andet undervisningssprog end dansk, skal der kun være krav om, at to bestyrelsesmedlemmer behersker dansk i skrift og tale.
Lovforslaget indeholder endvidere enkelte mindre justeringer af tilskudsbetingelser og tilskudsbestemmelserne.
Det foreslås, at loven træder i kraft den 1. august 2008.  Idet jeg henviser til lovforslaget med bemærkninger, tillader jeg mig at anbefale lovforslaget til hurtig og velvillig behandling i det høje Ting.
