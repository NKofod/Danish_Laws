 En 17-18 årig søn, der havde fået en løn på ca. 6.000 kr. pr. måned  

 for arbejde på faderens minkfarm, blev ikke beskattet af værdi af kost og  

 logi hos faderen.
 A klagede over, at de stedlige skattemyndigheder for indkomståret 1983  

 havde anset ham for indkomstskattepligtig af værdi af kost og logi hos  

 faderen, 16.800 kr.
Det fremgik af sagen, at klageren, der i marts 1983 var fyldt 18 år, i  

 1983 havde arbejdet på sin faders minkfarm, og at han i forbindelse hermed  

 havde modtaget en årsløn på 71.611 kr.
Det var endvidere oplyst, at klageren  

 havde boet hos faderen, fået kost og logi, og hjulpet til i husholdningen på  

 lige fod med faderen.
Klagerens revisor påstod ansættelsen nedsat til det selvangivne beløb,  

 bl.a. under henvisning til, at den til klageren udbetalte løn på ca. 6.000  

 kr. pr. måned var forholdsvis stor, når hensås til klagerens alder og de  

 sædvanlige aflønningsformer inden for landbruget.
Værdi af kost og logi kunne  

 derfor ikke betragtes som vederlag for arbejde.
 Ifølge bestemmelsen i kildeskattelovens § 5, stk. 4, skal til et barns  

 indtægt ikke medregnes, hvad forældre har ydet barnet i helt eller delvist  

 underhold, medmindre det ydes i form af underholdsbidrag, eller det udgør  

 vederlag for arbejde i en af forældrenes erhvervsvirksomhed og kan fradrages  

 i yderens skattepligtige indkomst.
 Efter de foreliggende oplysninger fandt Landsskatteretten, at den af  

 klageren hos faderen oppebårne månedsløn var af en sådan størrelsesorden, at  

 værdi af kost og logi hos faderen ikke kunne anses for indkomstskattepligtig  

 for klageren som delvist vederlag for arbejde i faderens erhvervsvirksomhed.
 Den påklagede ansættelse blev herefter nedsat til det selvangivne beløb.
 LV 1986, D 1.7.1.
