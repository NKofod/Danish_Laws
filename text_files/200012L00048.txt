Fremsat den 11. oktober 2000 af  

 indenrigsministeren (Karen Jespersen) Forslag til Lov om kommunalt samarbejde om  

 opkrævning og inddrivelse Opkrævning og inddrivelse § 1. Kommunalbestyrelsen kan efter aftale bemyndige en anden  

 kommunalbestyrelse til helt eller delvis at forestå den  

 opkrævning og inddrivelse af fordringer, som i medfør af  

 lovgivningen varetages af kommunalbestyrelsen.
 Stk. 2. En bemyndigelse efter stk. 1 omfatter den  

 delegerende kommunalbestyrelses adgang til efter lovgivningen at anvende  

 tvangsmidler til inddrivelse.
 Stk. 3. Ved bemyndigelse efter stk. 1 behandles sager om  

 udlæg af pantefogden, der er ansat i den bemyndigede kommune.
 § 2. En bemyndigelse efter § 1 kan omfatte  

 kommunalbestyrelsens adgang til efter lovgivningen at eftergive en fordring,  

 meddele henstand eller foretage indstilling til en anden myndighed  

 vedrørende eftergivelse eller henstand.
 § 3. En bemyndigelse efter § 1 kan omfatte  

 kommunalbestyrelsens adgang til efter lovgivningen at opkræve renter,  

 gebyrer og afgifter i forbindelse med opkrævning og inddrivelse af  

 fordringer.
 § 4. En aftale om bemyndigelse i medfør af § 1 kan  

 indgås mellem to eller flere kommunalbestyrelser i kommuner, der alle  

 grænser op til hinanden, jf. dog stk. 2.
 Stk. 2. En aftale om bemyndigelse i medfør af § 1  

 mellem to eller flere kommunalbestyrelser i kommuner, der ikke alle  

 grænser op til hinanden, skal godkendes af indenrigsministeren.
Klage § 5. Afgørelser, der er truffet efter bemyndigelse i  

 medfør af § 1, kan ikke påklages til den delegerende  

 kommunalbestyrelse.
 Stk. 2. Klage over afgørelser, der er truffet  

 efter bemyndigelse i medfør af § 1, kan indbringes for den  

 myndighed, der er klageinstans i forhold til den delegerende  

 kommunalbestyrelses afgørelser.
Indhentelse af oplysninger § 6. En kommunalbestyrelse, der er bemyndiget i medfør  

 af § 1, kan til brug for kommunalbestyrelsens behandling af en sag om  

 opkrævning eller inddrivelse afkræve den delegerende  

 kommunalbestyrelse de oplysninger, der er fornødne til sagens  

 behandling.
 Stk. 2. En kommunalbestyrelse, der har bemyndiget en anden  

 kommunalbestyrelse i medfør af § 1, kan til brug for  

 kommunalbestyrelsens behandling af en sag afkræve den bemyndigede  

 kommunalbestyrelse oplysninger, som er tilgået denne som følge  

 af bemyndigelsen.
 Stk. 3. En kommunalbestyrelse, der er bemyndiget i  

 medfør af § 1, kan til brug for kommunalbestyrelsens behandling  

 af en sag om opkrævning eller inddrivelse indhente de samme oplysninger  

 fra offentlige myndigheder og fra private, som ifølge lovgivningen  

 ville kunne indhentes af den delegerende kommunalbestyrelse, hvis denne havde  

 behandlet sagen.
 Ikrafttræden m.v.
 § 7. Loven træder i kraft den 1. april 2001.
 § 8. I lov nr. 278 af 26. maj 1976 om fremgangsmåden ved  

 inddrivelse af skatter og afgifter m.v., som senest ændret ved lov nr.  

 1082 af 20. december 1995, foretages følgende ændringer:
1. I § 3, stk. 1, og § 11,  

 stk. 1, ændres »toldvæsenet« til »de statslige told- og  

 skattemyndigheder«.
I § 3, stk. 1, ændres  

 »(toldfogder)« til »(told- og skattefogder)«.
 2. I § 4, stk. 1, § 6, stk. 1, 3. pkt.,  

 § 7, stk. 1 og 3, og § 10 ændres  

 »pante- og toldfogder« til »pantefogder og told- og skattefogder«.
3. I § 4, stk. 2, § 6, stk. 1, 1. pkt.,  

og § 8, stk. 1, ændres »pante- eller toldfogder«  

 til »pantefogder eller told- og skattefogder«.
I § 6,  

 stk. 3, ændres »pante- eller toldfogden« til »pantefogden  

 eller told- og skattefogden«.
I § 8, stk. 2, og  

§ 11, stk. 1, ændres »pante- eller toldfoged« til  

 »pantefoged eller told- og skattefoged«.
 4. I § 10, stk. 1, ændres »det tolddistrikt«  

 til »den told- og skatteregion«.
 5. I § 10 indsættes som stk. 2:
»Stk. 2. Har en kommunalbestyrelse i medfør af § 1  

 i lov om kommunalt samarbejde om opkrævning og inddrivelse bemyndiget  

 en anden kommunalbestyrelse til helt eller delvis at forestå  

 opkrævning og inddrivelse af fordringer, kan skyldneren dog tilsiges  

 til forretningen hos pantefogden i den kommune, der er bemyndiget til at  

 forestå inddrivelsen.« § 9. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger 1. Lovforslagets baggrund Der er i de senere år opstået en stigende  

 interesse i kommunerne for at etablere kommunale samarbejder om varetagelsen  

 af opgaver, som ikke hidtil har været genstand for samarbejde.
Det er  

 kendetegnende for kommunernes ønske om denne nye type samarbejder, at  

 der ikke sker kompetenceoverførsel til et nyt selvstændigt  

 styrelsesorgan.
Derimod ønskes samarbejdet etableret som en fleksibel  

 ordning, hvor kommunalbestyrelsen kan overlade varetagelsen af visse opgaver  

 til en anden kommunalbestyrelse, men hvor kommunalbestyrelsen bevarer  

 kompetencen til at træffe beslutning om opgavens udførelse og  

 bevarer ansvaret herfor.
Sådanne samarbejder giver kommunerne mulighed  

 for at tilrettelægge opgavevaretagelsen mere smidigt, ligesom denne  

 form for samarbejde   navnlig mellem de mindre kommuner   giver mulighed for  

 en mere effektiv ressourceudnyttelse.
De nye samarbejder vil på en række  

 opgaveområder kunne etableres uden lovhjemmel.
Det drejer sig navnlig  

 om opgaveområder, der ikke indebærer varetagelse af  

 myndighedsopgaver.
 Samarbejde om myndighedsopgaver kræver derimod  

 lovhjemmel.
 Der er fra kommunal side i forskellige sammenhænge  

 rettet henvendelse til regeringen med anmodning om, at der for visse  

 opgaveområder skabes en sådan lovhjemmel til kommunalt samarbejde  

 om myndighedsopgaver.
 Regeringen er generelt positiv over for kommunernes  

 ønske om at fjerne såvel lovgivningsmæssige som andre  

 barrierer for kommunale samarbejder.
 Med virkning pr. 1. juli 1996 er der således skabt  

 hjemmel til etablering af fælleskommunale skatteankenævn  

 (Skatteministeriets lov nr. 304 af 24. april 1996), og med virkning pr. 1.  

 juli 1999 er der skabt hjemmel til fælles administration på  

 lignings- og vurderingsområdet (Skatteministeriets lov nr. 381 af 2.  

 juni 1999). Endvidere er der pr. 1. januar 2000 skabt hjemmel til kommunalt  

 samarbejde på ejendomsskatteområdet (Indenrigsministeriets lov  

 nr. 1100 af 29. december 1999).
 I forlængelse af disse tiltag har man fra kommunal  

 side   senest i en henvendelse fra Kommunernes Landsforening i  

 efteråret 1999   anmodet regeringen om tillige at understøtte  

 kommunernes ønske om at etablere samarbejder omkring opkrævning  

 og inddrivelse af fordringer.
Den enkelte kommune forestår i dag inddrivelse af en  

 række restancer på statens vegne samt opkrævning og  

 inddrivelse af en række fordringer og restancer på egne vegne og  

 i visse tilfælde også på privates vegne.
Der kan  

 eksempelvis være tale om tilgodehavender i forbindelse med kommunal  

 elforsyning, børnepasning, administrativt ikendte bøder,  

 private personers fordringer på underholdsbidrag m.v.
Ved opkrævning forstås udsendelse af  

 opkrævninger m.v. og den efterfølgende kontrol med, at betaling  

 finder sted.
Ved inddrivelse forstås anvendelse af tvangsmidler og  

 frivillige betalingsordninger over for skyldneren med henblik på  

 betaling af fordringen.
Kommunalbestyrelsen træffer bestemmelse om  

 indretningen af den kommunale administration, herunder om organiseringen af  

 den del af den kommunale administration, der varetager kommunens  

 opkrævnings- og inddrivelsesopgaver.
I de fleste af landets kommuner er  

 opkrævnings- og inddrivelsesopgaven organiseret som en samlet funktion  

   en inkassofunktion   der typisk er etableret som en del af den  

 økonomiske forvaltning.
Det er kommunalbestyrelsen, der er ansvarlig for  

 opkrævningen og   med undtagelse af udlægsfunktionen  

 inddrivelsen.
Efter § 2 i skatteinddrivelsesloven foretages  

 udlægsfunktionen af pantefogder, der ansættes af  

 kommunalbestyrelsen.
Udlægsfunktionen er et led i den kommunale  

 inddrivelsesfunktion, men er i modsætning til opkrævning og de  

 øvrige tvangsinddrivelsesmidler ikke en administrativ, men en retslig  

 beføjelse.
Indsigelser mod pantefogdens udlæg indbringes for  

 fogedretten.
 Kommunalbestyrelserne kan uden lovhjemmel indgå  

 aftale om samarbejde for så vidt angår de dele af  

 inkassofunktionen, der kan betegnes som faktisk forvaltningsvirksomhed   den  

 almindelige administration i form af foretagelse af beregninger, udsendelse  

 af opkrævninger, udsendelse af rykkere m.v.
Etablering af samarbejde om den del af inkassofunktionen,  

 der kan betegnes som myndighedsudøvelse   foretagelse af udlæg,  

 lønindeholdelse m.v.   forudsætter derimod, at der skabes  

 lovhjemmel hertil.
En kommune kan således ikke uden lovhjemmel  

 overdrage myndighedsopgaver til andre, herunder til en anden kommune.
 Kommunerne kan derfor kun etablere et bredt samarbejde  

 på opkrævnings- og inddrivelsesområdet, der indbefatter  

 alle inkassofunktioner, hvis der etableres lovhjemmel hertil.
 Som på skatteankenævnsområdet, lignings-  

 og vurderingsområdet samt ejendomsskatteområdet vurderes  

 kommunalt samarbejde om opkrævning og inddrivelse at kunne føre  

 til en faglig og økonomisk effektivisering af den kommunale  

 opgaveløsning til gavn for borgerne.
 På denne baggrund stilles der forslag om  

 indførelse af hjemmel til kommunalt samarbejde på  

 opkrævnings- og inddrivelsesområdet.
2. Lovforslagets indhold Ved forslaget indføres hjemmel til, at  

 kommunalbestyrelsen kan bemyndige en anden kommunalbestyrelse til helt eller  

 delvis at forestå opkrævning og inddrivelse af de fordringer, som  

 kommunalbestyrelsen efter lovgivningen kan opkræve eller inddrive.
Lovforslaget regulerer alene adgangen til at foretage  

 bemyndigelse mellem primærkommunerne.
Forslaget indeholder  

 således ikke hjemmel til, at et amtsråd eller styrelsesorganet  

 for et kommunalt fællesskab oprettet i medfør af den kommunale  

 styrelseslovs § 60 kan bemyndiges til eller bemyndige andre kommuner,  

 amtskommuner eller kommunale fællesskaber til at forestå  

 opkrævning og inddrivelse af fordringer.
Lovforslaget har til formål at give adgang til, at  

 en eller flere kommunalbestyrelser indgår aftale om, at en af de  

 deltagende kommunalbestyrelser helt eller delvis forestår  

 opkrævning og inddrivelse på den eller de andre  

 kommunalbestyrelsers vegne.
På grundlag af en sådan aftale kan en  

 skyldner eksempelvis blive opkrævet betaling for en fordring, som  

 bopælskommunen har mod den pågældende, af den kommune, der  

 efter aftalen skal forestå opkrævning og inddrivelse.
Den kommunalbestyrelse, der bemyndiges til at  

 forestå opkrævning og inddrivelse, får adgang til at  

 anvende lovgivningens tvangsinddrivelsesmidler i form af eksempelvis  

 lønindeholdelse, indtrædelsesret, modregning, indgivelse af  

 konkursbegæring samt forlange, at skyldneren fremkommer med oplysninger  

 under personligt fremmøde m.v.
Endvidere får pantefogden i den  

 kommune, der er bemyndiget til at forestå inddrivelse, adgang til at  

 foretage udlæg efter lovgivningens almindelige regler herom.
Herved  

 fraviges de almindelige regler om pantefogdens stedlige kompetence, idet  

 pantefogden, der er ansat i den bemyndigede kommune, i kraft af bemyndigelsen  

 får stedlig kompetence til at behandle sager om udlæg hos borgere  

 og virksomheder, der er hjemmehørende i den delegerende kommune.
 Med forslaget bevarer kommunalbestyrelsen i den  

 delegerende kommune kompetencen til at foretage opkrævning og  

 inddrivelse og ansvaret herfor, men gives mulighed for helt eller delvis at  

 overlade udøvelsen af kompetencen til en anden kommunalbestyrelse.
Den bemyndigede kommunalbestyrelse vil i praksis delegere  

 udøvelsen af kompetencen videre til kommunens administration, der  

 således varetager opkrævning og inddrivelse af fordringer for  

 begge kommuner.
Gennemførelse af udlægsforretning forestås  

 af en eller flere pantefogder, der er ansat i den bemyndigede kommune.
Ved indgåelse af aftale om samarbejde om  

 opkrævning og inddrivelse etableres der ikke en ny myndighed.
Det  

 overordnede ansvar for opkrævning og inddrivelse forbliver i den  

 delegerende kommunalbestyrelse, og når den bemyndigede  

 kommunalbestyrelse foretager opkrævning og inddrivelse af den  

 delegerende kommunalbestyrelses fordringer, handler den bemyndigede  

 kommunalbestyrelse på vegne af den delegerende kommunalbestyrelse.
 Dette betyder bl.a., at den delegerende kommunalbestyrelse  

 fortsat vil være ansvarlig over for Told- og Skattestyrelsen, og at  

 Told- og Skattestyrelsens kontaktspart fortsat vil være den delegerende  

 kommunalbestyrelse.
 Da kompetence og ansvar bevares i den delegerende  

 kommunalbestyrelse, kan kommunalbestyrelsen når som helst tilbagekalde  

 delegationen helt eller delvis, herunder i konkrete tilfælde.
Den delegerende kommunalbestyrelse har inden for rammerne  

 af gældende regler både ret og pligt til at føre tilsyn  

 med, hvorledes opgaven varetages.
Denne kontrol kan eksempelvis ske ved  

 instruktion, call in (når en myndighed af egen drift beslutter at  

 behandle en sag, som ellers skulle være behandlet af en anden  

 myndighed) samt tilbagekaldelse af delegationen.
Det forudsættes, at den delegerende  

 kommunalbestyrelse uanset delegationen fortsat fastsætter de  

 overordnede krav til opgavevaretagelsen på opkrævnings- og  

 inddrivelsesområdet.
Kravene til opgavevaretagelsen vil som hidtil  

 kunne fastsættes i inkassoplaner og lignende.
Den delegerende kommunalbestyrelse har ansvaret for at  

 informere borgerne om det etablerede samarbejde.
Den delegerende  

 kommunalbestyrelse har endvidere ansvaret for at informere borgerne om  

 ændringer i samarbejdet samt om samarbejdets eventuelle  

 ophør.
 Det forventes, at ønsket om at indgå  

 samarbejde om opkrævning og inddrivelse primært vil opstå  

 mellem to eller flere kommuner, der geografisk set er beliggende i umiddelbar  

 nærhed af hinanden.
Da geografisk nærhed er en forudsætning for,  

 at borgerne ikke påføres uforholdsmæssige vanskeligheder i  

 forbindelse med eksempelvis pantefogdens tilsigelse af skyldnere til  

 udlægsforretning i den kommune, der er bemyndiget til at forestå  

 inddrivelsen, jf. forslagets § 8, kan der efter forslaget som  

 udgangspunkt alene indgås aftaler mellem to eller flere  

 kommunalbestyrelser i kommuner, der alle grænser op til hinanden.  

 Såfremt to eller flere kommunalbestyrelser i kommuner, der ikke alle  

 grænser op til hinanden, ønsker at samarbejde, skal samarbejdet  

 godkendes af indenrigsministeren.
Der henvises til lovforslagets § 4 og  

 bemærkningerne hertil.
Foruden en generel adgang til at overføre  

 udøvelsen af kompetencen til at foretage opkrævning og  

 inddrivelse giver forslaget også adgang til, at en kommune, som har en  

 fordring mod en person eller virksomhed, der er bosat eller har hjemsted i en  

 anden kommune, indgår aftale om, at bopæls- eller  

 hjemstedskommunen opkræver og inddriver denne fordring på vegne  

 af kreditorkommunen.
En skyldner, der eksempelvis er flyttet fra en kommune  

 til en anden, kan således af den nye bopælskommune blive  

 opkrævet betaling for gæld til den tidligere  

 bopælskommune.
 Kommunerne yder allerede i dag hinanden gensidig bistand  

 ved inddrivelse i disse situationer, men det er fundet hensigtsmæssigt  

 at etablere en udtrykkelig lovhjemmel for, at kommunerne kan yde hinanden  

 bistand i sådanne enkeltsager.
 Foruden hjemmel til at overdrage adgangen til at  

 opkræve og inddrive fordringer giver forslaget mulighed for tillige at  

 overføre adgangen til at opkræve renter, gebyrer og  

 afgifter.
 Også adgangen til at eftergive fordringer, meddele  

 henstand eller foretage indstilling til en anden myndighed vedrørende  

 eftergivelse eller henstand kan efter forslaget delegeres fra en  

 kommunalbestyrelse til en anden.
 Hermed sikres, at udøvelsen af den samlede  

 inkassofunktion kan overlades til en anden kommunalbestyrelse.
Den vedtagne lov vil blive omfattet af  

 lovovervågning.
Indenrigsministeriet vil således tre år  

 efter lovens ikraftræden udarbejde en redegørelse, der bl.a. vil  

 indeholde en beskrivelse af, i hvilket omfang loven har været anvendt  

 af kommunerne.
Redegørelsen vil blive sendt til Folketingets  

 Kommunaludvalg.
3. Lovforslagets økonomiske og administrative konsekvenser Adgangen til kommunalt samarbejde på  

 opkrævnings- og inddrivelsesområdet vil give mulighed for visse  

 mindre administrative besparelser i kommunerne, som det dog ikke er muligt at  

 opgøre nærmere.
 Lovforslaget vil endvidere give mulighed for en smidigere  

 tilrettelæggelse af den kommunale opkrævnings- og  

 inddrivelsesvirksomhed.
 En udnyttelse af adgangen til kommunalt samarbejde om  

 opkrævning og inddrivelse vil kunne medføre udgifter til  

 edb-systemtilretning i kommunerne.
 Told- og Skattestyrelsen forudsætter på  

 baggrund af den under bemærkningerne til § 6, stk. 3,  

 beskrevne autorisationsmodel vedrørende adgang til Told- og  

 Skattestyrelsens systemer, at lovforslaget ikke vil medføre udgifter  

 til tilretning af Told- og Skattestyrelsens systemer.
 Forslaget har ikke økonomiske eller administrative  

 konsekvenser for borgerne.
4. Erhvervsmæssige og miljømæssige konsekvenser Forslaget har ikke erhvervsadministrative,  

 erhvervsøkonomiske eller miljømæssige konsekvenser.
5. Forhold til EU-retten Lovforslaget indeholder ikke EU-retlige aspekter.
6. Hørte myndigheder Lovforslaget er sendt i høring hos følgende  

 myndigheder og organisationer:
 Datatilsynet, Kommunernes Landsforening,  

 Amtsrådsforeningen, Frederiksberg Kommune, Københavns Kommune,  

 Dommerforeningen, Dommerfuldmægtigforeningen og Advokatrådet.
Vurdering af konsekvenser af  

 lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, amtskommuner og  

 kommuner Visse mindre administrative besparelser i kommunerne, som det  

 dog ikke er muligt at opgøre nærmere Eventuelt udgifter til edb-systemtilretning i  

 kommunerne Administrative konsekvenser for stat, amtskommuner og  

 kommuner Mulighed for en smidigere tilrettelæggelse af den  

 kommunale opkrævnings- og inddrivelsesvirksomhed Ingen Økonomiske konsekvenser for  

 erhvervslivet Ingen Ingen Administrative konsekvenser for  

 erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til de enkelte  

 bestemmelser Til § 1 Bestemmelsens stk. 1 indeholder hjemmel til,  

 at kommunalbestyrelsen efter aftale kan bemyndige en anden kommunalbestyrelse  

 til helt eller delvis at forestå opkrævning og inddrivelse, som i  

 medfør af lovgivningen varetages af kommunalbestyrelsen.
Ved opkrævning forstås udsendelse af  

 opkrævninger og regninger m.v. til borgere og virksomheder m.v. og  

 kontrol af, om betaling finder sted inden for den fastsatte betalingsfrist,  

 samt eventuelt efterfølgende udsendelse af rykkere.
Ved inddrivelse  

 forstås brug af de i lovgivningen fastsatte tvangsmidler og frivillige  

 betalingsordninger over for skyldneren med henblik på betaling af de  

 udestående fordringer.
 Den foreslåede bestemmelse giver adgang til, at  

 kommunalbestyrelsen kan bemyndige en anden kommunalbestyrelse til at  

 forestå opkrævning og inddrivelse af de fordringer, som  

 kommunalbestyrelsen efter lovgivningen forestår opkrævning og  

 inddrivelse af, også selvom det ikke er kommunens egne fordringer.
Foruden opkrævning og inddrivelse af kommunens egne  

 fordringer varetager kommunalbestyrelsen, herunder pantefogden, også en  

 række andre inddrivelsesopgaver.
Kommunerne yder bl.a. hinanden  

 gensidig bistand med inddrivelse af kommunale fordringer, eksempelvis  

 når skyldneren flytter fra en kommune til en anden, ligesom kommunernes  

 pantefogder foretager udlæg for amtskommunale fordringer, der er  

 tillagt udpantningsret.
Ligeledes inddrives en række statslige  

 fordringer   f.eks. personlige skatter, arbejdsmarkedsbidrag, særlig  

 pensionsopsparing og ejendomsværdiskat   af kommunerne.
Inddrivelse af  

 alle former for familieretlige underholdsbidrag   herunder private  

 bidragsfordringer, når den bidragsberettigede anmoder herom   varetages  

 endvidere af kommunalbestyrelsen.
Kommunerne er desuden i begrænset  

 omfang inddraget i opkrævning og inddrivelse af visse grønne  

 afgifter.
Også udenlandske skattekrav, der i et vist omfang  

 opkræves og inddrives i Danmark, sendes til opkrævning og  

 inddrivelse i kommunerne gennem Told- og Skattestyrelsen (Told- og  

 Skatteregion Sønderborg).
 Bestemmelsen sigter både på det generelle  

 samarbejde omkring opkrævning og inddrivelse og på det allerede  

 eksisterende samarbejde i enkeltstående inddrivelsessager.
Bestemmelsen indeholder således ikke blot hjemmel  

 til indgåelse af samarbejdsaftaler, hvor hele eller visse dele af  

 kommunens generelle ret til at forestå opkrævning og inddrivelse  

 overføres til en anden kommunalbestyrelse.
Det er fundet  

 hensigtsmæssigt tillige at etablere en udtrykkelig lovhjemmel for, at  

 kommuner kan yde hinanden gensidig bistand ved inddrivelse i enkeltsager.
Der  

 henvises til de almindelige bemærkninger pkt. 2.
Efter bestemmelsens stk. 1 kan udøvelsen af  

 adgangen til at forestå samtlige de opkrævnings- og  

 inddrivelsesopgaver, som varetages af kommunalbestyrelsen, delegeres til en  

 anden kommunalbestyrelse, men adgangen kan også begrænses til  

 f.eks. visse af de fordringer, kommunalbestyrelsen opkræver og  

 inddriver, eller til visse dele af de opkrævnings- og  

 inddrivelsesopgaver, kommunalbestyrelsen varetager.
Lovforslaget er ikke i  

 sig selv til hinder for, at de af samarbejdet omfattede kommunalbestyrelser  

 kan delegere opkrævnings- og inddrivelsesopgaver til hinanden.
 Efter bestemmelsens stk. 2 omfatter en  

 bemyndigelse i medfør af stk. 1 den delegerende  

 kommunalbestyrelses adgang til efter lovgivningen at anvende tvangsmidler til  

 inddrivelse af fordringer.
Kommunalbestyrelsen har efter lovgivningen en række  

 tvangsmidler, der kan tages i brug, såfremt en fordring ikke betales  

 rettidigt.
Kommunalbestyrelsen har således mulighed for at foretage  

 lønindeholdelse, modregning og indtræde i krav, som skyldner har  

 mod staten i form af overskydende skat eller arbejdsmarkedsbidrag  

 (indtrædelsesret). Kommunalbestyrelsen har endvidere mulighed for bl.a.  

 at indgive begæring om konkurs til skifteretten og tiltræde en  

 tvangsakkord eller varetage sine interesser under en  

 gældssaneringssag.
Endvidere kan kommunalbestyrelsen efter lovgivningen i en  

 række tilfælde stille forskellige krav til skyldneren, der  

 også kan betegnes som tvangsmidler.
Der kan eksempelvis være tale  

 om, at skyldneren på forlangende skal give kommunalbestyrelsen de  

 oplysninger om eksempelvis økonomiske og personlige forhold, som er  

 fornødne for at inddrive fordringen, eller at skyldneren på  

 forlangende skal møde personligt op og fremlægge de for  

 inddrivelsen relevante oplysninger.
Det følger af skatteinddrivelseslovens § 2,  

 stk. 1, at udlæg for ydelser, der opkræves af kommuner, og  

 som i lovgivningen er tillagt udpantningsret, foretages af pantefogder, der  

 er ansat af kommunalbestyrelsen.
Efter forslagets § 1,  

stk. 3, behandles sager om udlæg af pantefogden i den  

 bemyndigede kommune.
Hermed sikres det, at pantefogden i den bemyndigede  

 kommune får stedlig kompetence til at behandle sager om udlæg hos  

 borgere og virksomheder, der er hjemmehørende i den delegerende  

 kommune.
 Med bestemmelsens stk. 2 og 3 er det således  

 sikret, at den bemyndigede kommunalbestyrelse og dennes pantefoged   for  

 så vidt angår de fordringer, opkrævnings- og  

 inddrivelsesopgaver m.v., der er omfattet af bemyndigelsen efter stk. 1  

   får adgang til at anvende de samme inddrivelsesmidler, som  

 kommunalbestyrelsen og pantefogden i den delegerende kommune har efter  

 lovgivningen.
Pantefogden i den kommune, der er bemyndiget efter  

 stk. 1, vil således kunne foretage udlæg i medfør af  

 skatteinddrivelsesloven for fordringer, der i lovgivningen er tillagt  

 udpantningsret.
Der kan eksempelvis være tale om inddrivelse af  

 personlige skatter ved udlæg i medfør af kildeskattelovens  

 § 72, stk. 1 og 2, eller udlæg for tilbagebetalingspligtig  

 kontanthjælp, jf. § 95, stk. 2, i lov om aktiv socialpolitik,  

 jf. kildeskattelovens § 72, stk. 1.
Den bemyndigede kommunalbestyrelse vil efter forslaget  

 bl.a. kunne foretage lønindeholdelse efter kildeskattelovens  

 § 73, gennemføre afhøringer af den bidragspligtige om  

 dennes økonomiske forhold i sager om inddrivelse af underholdsbidrag i  

 medfør af § 3 i lov om inddrivelse af underholdsbidrag, herunder  

 eventuelt bringe skyldneren til stede ved politiets hjælp, hvis  

 skyldneren ikke møder efter tilsigelse.
Den bemyndigede  

 kommunalbestyrelse vil endvidere på den delegerende kommunalbestyrelses  

 vegne bl.a. kunne foretage modregning, herunder fremsætte  

 erklæring om modregning, såfremt lovgivningens almindelige regler  

 herfor er opfyldt, samt indtræde i fordringer, som skyldner har mod  

 staten i de tilfælde, hvor der efter lovgivningen er tillagt den  

 delegerende kommune en indtrædelsesret.
 Yderligere vil den bemyndigede kommunalbestyrelse på  

 den delegerende kommunalbestyrelses vegne kunne indtræde i dennes  

 adgang til at tiltræde en frivillig betalingsordning eller medvirke til  

 etablering af en samlet kreditordning.
 Det forudsættes, at kommunalbestyrelserne  

 indgår aftale om organiseringen og finansieringen af det kommunale  

 samarbejde.
Vederlaget for udførelse af opgaver efter loven  

 forudsættes fastsat til kostprisen, det vil sige de direkte og  

 indirekte omkostninger, der er forbundet med at udføre opgaven for en  

 anden kommune.
Baggrunden herfor er, at det efter almindelige kommunalretlige  

 grundsætninger om kommunernes opgavevaretagelse ikke er en kommunal  

 opgave hverken at yde tilskud til andre kommuner eller at opnå  

 fortjeneste ved kommunens virksomhed.
 I forbindelse med indgåelse af aftale om  

 finansieringen skal de deltagende kommunalbestyrelser, såfremt adgangen  

 til at opkræve gebyr, renter og afgifter er overført i  

 medfør af forslagets § 1, jf. § 3, tage højde for, om  

 disse indtægter efter lovgivningen tilfalder den delegerende eller den  

 bemyndigede kommune.
Der vil i forbindelse med indgåelse af aftale i  

 medfør af § 1, stk. 1, kunne opstå tvivl om, til  

 hvilken kommune betalingen skal ske.
Der skal derfor i aftalen tages stilling  

 til, hvilken kommune man ønsker, at betalingen skal ske til, herunder  

 om skyldner fortsat skal kunne betale til bopælskommunen, eller om  

 betaling eventuelt alene kan ske til den kommune, der er bemyndiget i  

 medfør af § 1.
I forhold til Told- og Skattestyrelsen, herunder Told- og  

 Skattestyrelsens systemer, forudsættes det, at den delegerende kommune  

 bevarer de forpligtelser og foretager de ekspeditioner, som kommunen hidtil  

 har haft eller foretaget, herunder at overførelse af penge m.v.  

 fortsat sker fra den delegerende kommune.
Lovforslaget bevirker endvidere  

 ikke ændringer i reglerne om opkrævning og afregning mellem Told-  

 og Skattestyrelsen og kommunerne, jf. kommuneskattelovens §§ 15 - 16 B,  

 specielt § 16 B, stk. 3, om modregning for ikke inddrevne  

 restancer.
Til § 2 Forslagets § 2 angår overførelse af  

 adgangen til efter den relevante lovgivning at eftergive en fordring, meddele  

 henstand eller foretage indstilling til anden myndighed vedrørende  

 eftergivelse eller henstand.
Kommunalbestyrelsen har i visse tilfælde efter  

 lovgivningen adgang til at eftergive fordringer.
Dette er eksempelvis  

 tilfældet for gæld for forskudsvis udbetalt bidrag, når en  

 række særlige betingelser er opfyldt, jf.  

 børnetilskudslovens § 21.
Endvidere kan andre myndigheder i visse situationer  

 eftergive fordringer eller meddele henstand efter indstilling fra  

 kommunalbestyrelsen.
Således skal told- og skatteregionerne indhente  

 indstilling fra kommunalbestyrelsen i skyldnerens aktuelle  

 bopælskommune, før der træffes beslutning om eftergivelse  

 og henstand, jf. kildeskattelovens § 73 C, 2. pkt.
 Da en vurdering af spørgsmål om eftergivelse  

 og henstand forudsætter indsigt i skyldnerens økonomiske forhold  

   en indsigt, som typisk vil være til stede i den kommune, der  

 forestår opkrævningen og inddrivelsen   foreslås der i  

 § 2 indført hjemmel til, at kommunalbestyrelsen kan  

 overføre adgangen til at eftergive, meddele henstand og foretage  

 indstilling til anden myndighed vedrørende eftergivelse og henstand  

 til den kommunalbestyrelse, der er bemyndiget i medfør af  

 § 1.
 Det afhænger af indholdet af samarbejdsaftalen, om  

 bemyndigelsen efter § 1 også omfatter kommunalbestyrelsens  

 beføjelser efter § 2.
Til § 3 Kommunalbestyrelsen kan efter lovgivningen i vidt omfang  

 opkræve gebyrer og afgifter i forbindelse med opkrævning og  

 inddrivelse af restancer samt opkræve morarenter i tilfælde af  

 for sen betaling af visse kommunale ydelser.
 Som eksempler på gebyrer kan nævnes gebyrer  

 for erindringsskrivelser vedrørende ikke rettidigt betalte ydelser,  

 gebyrer for tilsigelse til udlægsforretninger, gebyrer for  

 begæring om indeholdelse eller tilbageholdelse i løn eller  

 gebyrer for, at betaling først sker efter, at sidste rettidige  

 indbetalingsdato er passeret.
 Som eksempel på afgifter kan nævnes den  

 retsafgift, der efter § 63, stk. 2, i lov om retsafgifter tilfalder  

 kommunen ved pantefogdens foretagelse af udlæg.
 Renteloven, den kommunale gebyr- og rentelov,  

 kildeskatteloven og en række andre love indeholder bestemmelser om,  

 hvornår og hvordan renter ved forsinket betaling kan kræves, og  

 om størrelsen af gebyr for fremsendelse af erindringsskrivelser.
 Opkrævning af erindrings- og ekspeditionsgebyrer kan  

 endvidere uden lovhjemmel foretages med et beløb svarende til de  

 faktiske omkostninger, der er forbundet med udsendelse af f.eks. en  

 erindringsskrivelse.
 I § 3 foreslås indført hjemmel til, at  

 kommunalbestyrelsen kan overføre denne adgang til at opkræve  

 renter, gebyrer og afgifter til den kommunalbestyrelse, der er bemyndiget i  

 medfør af § 1.
 Såfremt denne adgang udnyttes, vil den bemyndigede  

 kommunalbestyrelse også på dette område optræde  

 på den delegerende kommunalbestyrelses vegne og vil eksempelvis kunne  

 fremsætte påkrav i medfør af rentelovens § 3,  

 stk. 2.
 En bemyndigelse i medfør af § 3  

 forudsætter, at de deltagende kommuner i forbindelse med  

 indgåelse af aftale om finansiering af samarbejdet tager højde  

 for, om renter, gebyrer og afgifter efter lovgivningen tilfalder den  

 delegerende eller den bemyndigede kommune, jf. herved bemærkningerne  

 til § 1.
 Det afhænger af indholdet af samarbejdsaftalen, om  

 bemyndigelsen efter § 1 også omfatter kommunalbestyrelsens  

 beføjelser efter § 3.
Til § 4 I almindelighed vil det forhold, at opkrævning og  

 inddrivelse ikke varetages af kommunalbestyrelsen i den kommune, hvor en  

 borger eller virksomhed har bopæl eller hjemsted, ikke have  

 konsekvenser for den enkelte skyldner.
 I tilfælde, hvor en skyldner tilsiges til at  

 møde op i den bemyndigede kommune   f.eks. ved tilsigelse til  

 udlægsforretning hos pantefogden eller til økonomisk  

 afhøring   er det imidlertid af betydning for skyldneren, at den  

 pågældende ikke er forpligtet til at give møde i en  

 kommune, der geografisk er beliggende langt væk fra den  

 pågældendes hjemkommune.
 For at sikre, at den enkelte borger eller virksomhed ikke  

 påføres uforholdsmæssige vanskeligheder ved etablering af  

 et samarbejde, er der i § 4, stk. 1, fastsat, at en aftale  

 om bemyndigelse i medfør af § 1 kun kan indgås mellem to  

 eller flere kommunalbestyrelser i kommuner, der alle grænser op til  

 hinanden, jf. dog stk. 2.
Såfremt der er tale om et samarbejde med deltagelse  

 af to kommuner, skal kommunernes grænser således støde op  

 til hinanden.
Eksempelvis vil to kommuner, der er adskilt af en fjord, et  

 sund eller lignende ikke opfylde betingelserne i stk. 1.
 Såfremt der er tale om et samarbejde mellem flere  

 end to kommuner, skal de deltagende kommuner alle have grænser, der  

 støder op til samtlige af de øvrige deltagende kommuners  

 grænser, før bestemmelsens betingelse er opfyldt.
 Dette udelukker ikke, at de deltagende kommuner også  

 kan have grænser, der støder op til andre kommuner, der ikke  

 deltager i samarbejdet.
 Da det ikke kan udelukkes, at bestemmelsen i stk. 1  

 er til hinder for, at der etableres samarbejde i en række  

 tilfælde, hvor samarbejdet ikke kan siges at føre til  

 uforholdsmæssige vanskeligheder for borgere og virksomheder i den  

 delegerende kommune, er det fundet hensigtsmæssigt at give  

 indenrigsministeren mulighed for at dispensere fra betingelsen i  

 stk. 1.
 Efter bestemmelsens stk. 2 skal en aftale om  

 bemyndigelse mellem to eller flere kommunalbestyrelser i kommuner, der ikke  

 alle grænser op til hinanden, godkendes af indenrigsministeren.
 Ved sager om godkendelse i medfør af stk. 2  

 vil der blive lagt vægt på, om et samarbejde kan indgås,  

 uden at dette vil føre til uforholdsmæssige vanskeligheder for  

 den delegerende kommunes borgere og virksomheder.
Det vil således blive tillagt betydning, om de  

 kommuner, der ønsker at samarbejde, grænser op til en eller  

 flere (men ikke alle) af de øvrige kommuner, der indgår i  

 samarbejdet, eller om de pågældende, uanset at de ikke har  

 umiddelbart tilstødende grænser, ligger i nærheden af  

 hinanden.
Eksempelvis vil et samarbejde mellem tre eller flere  

 kommunalbestyrelser blive godkendt, såfremt alle de delegerende  

 kommuner grænser op til den bemyndigede kommune.
Endvidere vil den  

 geografiske afstand, hovedparten af den delegerende kommunes borgere og  

 virksomheder vil skulle tilbagelægge for at give møde på  

 pantefogdens eller forvaltningens kontor, blive tillagt betydning, samt hvor  

 hurtigt afstanden som følge af infrastrukturen og trafikale forhold  

 vil kunne tilbagelægges.
F.eks. vil et samarbejde, der indebærer,  

 at beboerne på en ø-kommune vil skulle give møde på  

 fastlandet, i almindelighed ikke blive godkendt.
Endelig vil det blive tillagt betydning, om det er en del  

 af aftalen mellem de samarbejdende kommunalbestyrelser, at borgerne i den  

 delegerende kommune ikke vil kunne tilsiges til udlægsforretning,  

 afhøring om økonomiske forhold eller lignende i den bemyndigede  

 kommune, idet samarbejdsaftalen er udformet således, at forvaltningen i  

 den bemyndigede kommune   herunder pantefogden   afvikler økonomiske  

 afhøringer, udlægsforretninger m.v. i debitors  

 bopælskommune.
I sådanne tilfælde vil den geografiske  

 afstand samt infrastruktur og trafikale forhold ikke blive tillagt betydning,  

 og der vil i disse tilfælde kunne ske godkendelse af samarbejder mellem  

 eksempelvis en ø-kommune og en kommune på fastlandet.
Til § 5 Når delegation   som det er tilfældet ved  

 bemyndigelse i medfør af forslagets § 1   sker mellem sideordnede  

 myndigheder, antages der ikke at være rekursadgang til den delegerende  

 myndighed.
Dette er præciseret med den foreslåede bestemmelse i  

 § 5, stk. 1.
 For borgerne vil dette ikke medføre en ringere  

 retsstilling, idet en borger normalt ikke har krav på, at  

 kommunalbestyrelsen behandler en klage over forvaltningens afgørelse.  

 I de tilfælde, hvor der efter lovgivningen er fastsat en klageadgang  

 til kommunalbestyrelsen i den delegerende kommune, vil denne bestå, jf.  

 stk. 2.
 I en række tilfælde kan der ifølge  

 lovgivningen klages til overordnede myndigheder over kommunalbestyrelsens og  

 pantefogdens afgørelser i forbindelse med opkrævning og  

 inddrivelse af restancer.
 Eksempelvis er told- og skatteregionerne klageinstans i  

 alle klagesager vedrørende lønindeholdelse for skatterestancer,  

 og de sociale nævn er klageinstans på det sociale område i  

 relation til klager over betalingsevnevurderingen i forbindelse med  

 lønindeholdelse, der foretages med hjemmel i kildeskattelovens  

 § 73. På bidragsområdet, hvor inddrivelse foretages med  

 hjemmel i lov om inddrivelse af underholdsbidrag, kan en beslutning om  

 lønindeholdelse indbringes for fogedretten, jf. lovens § 5,  

 stk. 3, sammenholdt med § 23 a, stk. 2.
Af stk. 2 fremgår det, at klage over en  

 afgørelse, der er truffet af en kommunalbestyrelse efter bemyndigelse  

 i medfør af § 1, kan indbringes for den klageinstans, som  

 ifølge lovgivningen har kompetence til at behandle den  

 pågældende klage over den delegerende kommunalbestyrelses  

 afgørelse.
Det er således den samme myndighed, der skal behandle  

 en eventuel klage, som hvis kommunalbestyrelsen ikke havde benyttet adgangen  

 til at bemyndige en anden kommunalbestyrelse til at forestå  

 opkrævning og inddrivelse i medfør af § 1.
Bemyndigelse i medfør af § 1 af en  

 kommunalbestyrelse, der eksempelvis er underlagt et andet socialt nævn  

 eller en anden told- og skatteregion end den delegerende kommunalbestyrelse,  

 fører således ikke til, at klager over opkrævning og  

 inddrivelse skal indbringes for det nævn eller den region, som den  

 bemyndigede kommunalbestyrelse er underlagt.
Eventuelle klager skal fortsat  

 indbringes for den klageinstans, som den delegerende kommunalbestyrelse er  

 underlagt.
Pantefogderne varetager en retslig funktion, når der  

 berammes og foretages en udlægsforretning, og pantefogdens judicielle  

 arbejde er i det hele underlagt fogedretten.
Efter skatteinddrivelseslovens  

 § 6, stk. 1, påkendes indsigelser mod pantefogdens  

 udlæg af fogedretten.
 Det fremgår af § 6, stk. 2, i  

 skatteinddrivelsesloven, at afgørelser om indsigelser mod udlæg,  

 som fremsættes over for en pantefoged, træffes af den fogedret,  

 som skulle have foretaget forretningen, hvis den ikke havde været  

 henlagt til pantefogden.
 Klager over opkrævning og inddrivelse og de hermed  

 forbundne afgørelser vil således i alle tilfælde kunne  

 påklages som hidtil.
 Tilsvarende vil det stadig være told- og  

 skatteregionen, som den delegerende kommunalbestyrelse er underlagt, der som  

 tilsynsmyndighed har påtaleretten over for den delegerende  

 kommunalbestyrelse, og som fører tilsyn med inddrivelse, der foretages  

 efter bemyndigelse i medfør af § 1.
 De nærmere retningslinier for det statslige tilsyn  

 vil kunne fastlægges af skatteministeren i medfør af  

 bemyndigelserne i kildeskattelovens § 72, stk. 1, og § 89  

 C.
Til § 6 I en række tilfælde er det en  

 forudsætning for en kommunes behandling af en sag om opkrævning  

 og inddrivelse, at kommunen   herunder pantefogden   er i besiddelse af en  

 række oplysninger om skyldnerens økonomiske forhold,  

 arbejdsmæssige forhold, boligmæssige forhold m.v.
 I de situationer, hvor en kommunalbestyrelse har  

 bemyndiget en anden kommunalbestyrelse i medfør af forslagets  

 § 1, har den bemyndigede kommunalbestyrelse behov for adgang til disse  

 oplysninger.
 Den overvejende del af de oplysninger, som er  

 nødvendige for at behandle en sag om opkrævning og inddrivelse  

 samt spørgsmål om eftergivelse og henstand samt opkrævning  

 af renter, gebyrer og afgifter, har en sådan karakter, at de ikke kan  

 betegnes som oplysninger om enkeltpersoners rent private forhold.
 Imidlertid kan det ikke udelukkes, at visse af de  

 oplysninger, som den kommunale administration er i besiddelse af, og som  

 må anses som fornødne til en sags behandling, må betegnes  

 som oplysninger om enkeltpersoners private forhold.
Efter forvaltningslovens § 28, stk. 1, må  

 oplysninger om enkeltpersoners rent private forhold som udgangspunkt ikke  

 videregives til en anden offentlig myndighed.
Dette gælder dog ikke,  

 såfremt det følger af lov eller bestemmelser fastsat i henhold  

 til lov, at oplysningerne skal videregives, jf. forvaltningslovens § 28,  

 stk. 2, nr. 2.
Endvidere opstiller lov om behandling af personoplysninger  

 en række regler for behandling af personoplysninger, som helt eller  

 delvis foretages ved hjælp af elektronisk databehandling, og for ikke  

 elektronisk behandling af personoplysninger, der er eller vil blive indeholdt  

 i et register.
Ved behandling forstås bl.a. videregivelse af  

 oplysninger.
 I det omfang en kommune ønsker at videregive  

 oplysninger fra f.eks. et edb-register til en anden kommune, vil dette  

 være en behandling, der skal foretages i overensstemmelse med reglerne  

 i kapitel 4 i lov om behandling af personoplysninger.
 Lovens kapitel 4 regulerer, hvilke betingelser der skal  

 være opfyldt, før der kan ske videregivelse af personoplysninger  

   herunder oplysninger om enkeltpersoners rent private forhold og oplysning  

 om personnumre.
Af lovens § 2, stk. 1, fremgår det, at  

 regler om behandling af personoplysninger i anden lovgivning, som giver den  

 registrerede en bedre retsstilling, går forud for reglerne i lov om  

 behandling af personoplysninger.
Af bemærkningerne til denne  

 bestemmelse fremgår det endvidere, at loven ikke finder anvendelse,  

 hvis regler om behandling af personoplysninger i anden lovgivning giver den  

 registrerede en dårligere retsstilling, og dette er tilsigtet og i  

 øvrigt ikke strider mod direktivet om behandling af  

 personoplysninger.
 Hensigten med forslagets § 6 er at fravige reglerne i  

 forvaltningsloven og lov om behandling af personoplysninger for så vidt  

 angår videregivelse af oplysninger til brug for en kommunalbestyrelses  

 behandling af sager efter en bemyndigelse i medfør af forslagets  

 § 1.
 Reglerne i forvaltningsloven og lov om behandling af  

 personoplysninger finder anvendelse i alle andre relationer end med hensyn  

 til den videregivelse, der er omfattet af lovforslaget.
 Med henblik på at sikre, at en kommunalbestyrelse,  

 der er bemyndiget i medfør af § 1, har det fornødne  

 grundlag at træffe afgørelse på, er det således i  

stk. 1 foreslået, at den bemyndigede kommunalbestyrelse kan  

 afkræve den delegerende kommunalbestyrelse de oplysninger, der er  

 fornødne til sagens behandling.
 Da det tillige må sikres, at den delegerende  

 kommunalbestyrelse har adgang til oplysninger, som den bemyndigede  

 kommunalbestyrelse er kommet i besiddelse af, er der i stk. 2  

 indsat en bestemmelse, der sikrer den delegerende kommunalbestyrelse adgang  

 til de oplysninger, som er tilgået den bemyndigede kommunalbestyrelse  

 som følge af bemyndigelsen i medfør af § 1.
 Efter bestemmelsen kan den delegerende kommunalbestyrelse  

 således afkræve den bemyndigede kommunalbestyrelse oplysninger af  

 opkrævnings- og inddrivelsesmæssig karakter vedrørende  

 borgere og virksomheder, der er bosat eller har hjemsted i den delegerende  

 kommune, i det omfang den delegerende kommunalbestyrelse har brug for disse  

 oplysninger ved behandlingen af en sag.
Formålet med bestemmelsen er at sikre, at en  

 kommunalbestyrelse, der har bemyndiget en anden kommunalbestyrelse til at  

 forestå opkrævning og inddrivelse, ved samarbejdets hele eller  

 delvise ophør kan modtage oplysninger af opkrævnings- og  

 inddrivelsesmæssig karakter om borgere eller virksomheder, der er bosat  

 eller har hjemsted i den delegerende kommune, og som den delegerende  

 kommunalbestyrelse har brug for i forbindelse med kommunens egen fremtidige  

 behandling af sager om opkrævning og inddrivelse.
Med bestemmelsen  

 sikres det således, at den delegerende kommunalbestyrelse ved  

 samarbejdets hele eller delvise ophør ikke stilles ringere, end hvis  

 kommunalbestyrelsen selv havde forestået opkrævning og  

 inddrivelse i hele perioden.
Formålet med bestemmelsen er endvidere at sikre, at  

 en kommunalbestyrelse, der har bemyndiget en anden kommunalbestyrelse til at  

 forestå opkrævning og inddrivelse, i forbindelse med behandlingen  

 af andre sager vedrørende en borger eller en virksomhed, der er bosat  

 eller har hjemsted i den delegerende kommune, ikke stilles ringere, end hvis  

 den delegerende kommunalbestyrelse selv havde forestået  

 opkrævning og inddrivelse.
Da indbetalte underholdsbidrag er  

 fradragsberettigede, vil en oplysning om en debitors indbetaling af  

 sådanne bidrag eksempelvis være relevant for den delegerende  

 kommunes behandling af en skattesag.
 Foruden oplysninger fra den delegerende kommunalbestyrelse  

 kan den bemyndigede kommunalbestyrelse have behov for oplysninger fra andre  

 offentlige myndigheder og fra private.
 Med bestemmelsen i stk. 3 er det sikret, at  

 den bemyndigede kommunalbestyrelse, herunder pantefogden, i forbindelse med  

 behandlingen af en sag om opkrævning og inddrivelse har adgang til de  

 samme oplysninger fra offentlige myndigheder og fra private, som  

 ifølge lovgivningen ville kunne indhentes af den delegerende  

 kommunalbestyrelse, hvis denne selv havde behandlet sagen.
Kommunalbestyrelsen og kommunens pantefoged kan  

 således til brug for behandling af sager vedrørende  

 opkrævning og inddrivelse forespørge på en række  

 centrale systemer, der indeholder forskellige oplysninger om borgerne.
Nogle  

 af disse systemer har landsdækkende forespørgselsadgang, mens  

 kommunen i andre systemer kun kan forespørge på borgere  

 bosiddende inden for kommunegrænsen.
Med stk. 3 sikres det, at den  

 bemyndigede kommunalbestyrelse og dennes pantefoged ikke blot har adgang til  

 systemer med landsdækkende forespørgselsadgang, men at der  

 tillige gives adgang til oplysninger fra systemer uden landsdækkende  

 forespørgselsadgang vedrørende de borgere og virksomheder, der  

 er bosat eller har hjemsted i den kommune, der har delegeret retten til at  

 forestå opkrævning og inddrivelse.
 Det er op til den enkelte myndighed med ansvar for  

 landsdækkende registre at opstille retningslinier for, hvilke former  

 for dokumentation, registrering, autorisation m.v., der ønskes  

 modtaget, før medarbejdere i den bemyndigede kommune gives adgang til  

 at søge oplysninger vedrørende borgere og virksomheder, der er  

 bosat eller har hjemsted i den delegerende kommune.
 Eksempelvis vil der på Told- og Skattestyrelsens  

 område blive anvendt en autorisationsmodel, hvorved der under  

 iagttagelse af de for behandling af personoplysninger normalt gældende  

 sikkerhedsforanstaltninger gives de medarbejdere i den bemyndigede kommune,  

 der skal forestå opkrævning/inddrivelse vedrørende borgere  

 i den delegerende kommune, adgang til oplysninger i Told- og Skattestyrelsens  

 systemer om borgere i den delegerende kommune.
Det er ligeledes de enkelte myndigheder med ansvar for  

 landsdækkende registre, der opstiller retningslinier for, hvornår  

 og i hvilket omfang myndigheden skal orienteres om eventuelt ophør  

 eller udvidelse af et etableret samarbejde.
Eksempelvis kan skatteministeren  

 i medfør af kildeskattelovens § 72, stk. 1, og § 89 C  

 fastlægge de nærmere retningslinier for registrering af kommunale  

 samarbejder om opkrævning og inddrivelse (etablering og  

 ophævelse).
I visse tilfælde har kommunalbestyrelsen og  

 pantefogden også ret til at modtage oplysninger fra private.  

 Eksempelvis skal en skyldners arbejdsgiver i medfør af § 3,  

 stk. 2, i lov om inddrivelse af underholdsbidrag på forlangende  

 give myndighederne oplysninger om skyldnerens arbejds- og  

 lønningsforhold.
Med forslagets § 6, stk. 3, sikres det, at  

 den bemyndigede kommunalbestyrelse og dennes pantefoged i situationer, hvor  

 den delegerende kommune kunne kræve oplysninger fra private, tillige  

 kan forlange dette.
 De beføjelser eller forpligtelser, der i henhold  

 til § 6 er tillagt henholdsvis påhviler kommunalbestyrelsen,  

 omfatter også pantefogden i vedkommende kommune.
Til § 7 Efter bestemmelsen træder loven i kraft den 1. april  

 2001.
Til § 8 (Skatteinddrivelsesloven) Til nr. 1-4 Der er tale om rent sproglige ændringer som  

 følge af sammenlægningen af Skatte- og Afgiftsstyrelsen,  

 Statsskattedirektoratet og Direktoratet for Toldvæsnet i 1990.
Til nr. 5 Efter lovforslagets § 1, stk. 3, får  

 pantefogden i den bemyndigede kommune i kraft af bemyndigelsen stedlig  

 kompetence til at foretage udlæg m.m. overfor borgere og virksomheder,  

 der er hjemmehørende i den delegerende kommune.
 Efter § 10 i skatteinddrivelsesloven (lov om  

 fremgangsmåden ved inddrivelse af skatter og afgifter m.v.) kan  

 pantefogder tilsige skyldneren til udlægsforretning, såfremt  

 denne foretages i den kommune, hvor skyldneren har bopæl eller  

 opholdssted, eller hvorfra skyldneren driver erhvervsmæssig  

 virksomhed.
I § 8, nr. 5, er det foreslået, at der som  

 § 10, stk. 2, i skatteinddrivelsesloven indsættes en  

 bestemmelse, der sikrer, at pantefogden i situationer, hvor en  

 kommunalbestyrelse har bemyndiget en anden kommunalbestyrelse i medfør  

 af forslagets § 1, kan tilsige skyldneren til forretninger hos  

 pantefogden i den kommune, der er bemyndiget til at forestå  

 opkrævning og inddrivelse, uanset at skyldneren har bopæl m.v. i  

 den delegerende kommune. § 10, stk. 2, udgør således  

 en undtagelse til § 10, stk. 1. Efter § 10, stk. 2, er  

 det alene ved tilsigelse til forretninger hos pantefogden, at skyldneren kan  

 pålægges at give møde i den kommune, der er bemyndiget til  

 at forestå inddrivelsen.
Foretages forretningen som udkørende,  

 finder skatteinddrivelseslovens § 10, stk. 1, fortsat anvendelse.  

 Pantefogden i den bemyndigede kommune kan således foretage  

 udkørende forretninger i den delegerende kommune og tilsige skyldneren  

 hertil.
Derimod kan udkørende forretninger i andre kommuner kun  

 foretages, såfremt særlige grunde taler derfor, jf.  

 skatteinddrivelseslovens § 5, jf. retsplejelovens § 491,  

 stk. 3.
 Indsigelser mod udlæg efter skatteinddrivelseslovens  

 § 6 skal som hidtil fremsættes overfor fogedretten i den  

 retskreds, hvor skyldneren har værneting, jf. herved  

 skatteinddrivelseslovens § 6, stk. 2, jf. retsplejelovens  

 § 487. Dette gælder også i tilfælde, hvor den  

 bemyndigede kommune måtte være beliggende i en anden retskreds,  

 jf. herved bemærkningerne til forslagets § 5.
Til § 9 Bestemmelsen angiver, at loven ikke gælder for  

 Færøerne og Grønland.
Bilag Lovforslagets § 8, nr. 5, sammenholdt med gældende  

 lov Gældende formulering Lovforslaget I lov om fremgangsmåden ved inddrivelse af skatter og afgifter m.v.,  

 jf. lov nr. 278 af 26. maj 1976, som senest ændret ved lov nr. 1082 af  

 20. december 1995, foretages følgende ændring:
 § 10. Pante- og toldfogder kan tilsige skyldneren til forretningen,  

 såfremt denne foretages i den kommune eller det tolddistrikt, hvor  

 skyldneren har bopæl eller opholdssted, eller hvorfra han driver  

 erhvervsmæssig virksomhed.
 1. I § 10 indsættes som stk. 2:
