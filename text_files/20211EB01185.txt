Beretning afgivet af Retsudvalget den 28. juni 2022 Beretning over Forslag til folketingsbeslutning om at sikre bedre vilkår for anonymisering af danske politibetjente [af Britt Bager (KF) m.fl.]:
1. Politiske bemærkninger Socialdemokratiet, Venstre, Det Konservative Folkparti, Nye Borgerlige og Peter Skaarup (UFG) Et flertal i udvalget (S, V, KF, NB og Peter Skaarup (UFG)) er enige om, at danske politibetjente udfører et vigtigt arbejde, for at vi i Danmark kan føle os trygge.
Offentligt ansatte, herunder politibetjente, fortjener at kunne passe deres arbejde og samtidig føle sig trygge ved, at samfundet beskytter dem mod chikane og trusler.
 Flertallet er enige om, at vi som samfund skal gøre mere, for at danske politibetjente kan passe deres arbejde uden at skulle frygte for at blive hængt ud på sociale medier, og at dette kræver en lovændring.
 Flertallet noterer sig samtidig, at problemstillingen spænder på tværs af flere faggrupper, og at Justitsministeriet er i dialog med en række relevante organisationer om, hvordan man bedst muligt kan sætte ind over for problemet med offentligt ansatte, der hænges ud på navnlig sociale medier.
Flertallet anerkender samtidig, at der under hensyntagen til ytringsfriheden skal være vide rammer for at kunne kritisere myndighederne.
Derfor skal det fortsat være muligt at filme og tage billeder af politibetjente, så eventuelt magtmisbrug kan dokumenteres til Den Uafhængige Politiklagemyndighed.
 Flertallet noterer sig, at justitsministeren i det kommende folketingsår vil fremsætte et lovforslag om ændring af reglerne om aktindsigt, så navne på særlig udsatte offentligt ansatte i videre omfang end i dag kan undtages fra retten til aktindsigt, og at der i EU er indgået politisk aftale om Digital Services Act, der fastsætter techgiganters og andre digitale tjenesters ansvar på digitale platforme for at fjerne ulovligt indhold på platformene og en række krav, der skal sikre mere gennemsigtighed.
 Flertallet er på baggrund heraf enige om, at der i regi af Justitsministeriet nedsættes en hurtigtarbejdende arbejdsgruppe, der skal udarbejde forslag til mulige løsninger, og at flertallet skal inddrages i drøftelserne af problemstillingen, herunder om dialogen med organisationerne, inden Folketingets åbning i oktober 2022.
 Dansk Folkeparti, Liberal Alliance, Alternativet, Kristendemokraterne, Moderaterne, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 1. marts 2022 og var til 1. behandling den 17. maj 2022. Beslutningsforslaget blev efter 1. behandling henvist til behandling i Retsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
 P.u.v.
