I protest mod en kommunes planer om ændrede normeringer på  

 daginstitutionsområdet nedlagde et antal pædagoger og pædagogmedhjælpere  

 arbejdet på 20 fritidshjem den 11/3 1988. På fællesmøde den 15/3 erkendte  

 organisationerne, at arbejdsnedlæggelsen var overenskomststridig, og  

 tilkendegav, at man ville pålægge de strejkende at genoptage arbejdet.  

 Arbejdet blev imidlertid ikke genoptaget, hvorfor sagen blev indbragt for  

 Arbejdsretten, der behandlede sagen på et forberedende retsmøde den 24/3. Her  

 erkendte organisationerne på ny, at arbejdsnedlæggelsen var  

 overenskomststridig, og man gav på ny tilsagn om at pålægge de strejkende at  

 genoptage arbejdet, hvilket retsformanden tilsluttede sig.
Arbejdet blev  

 stadig ikke genoptaget.
Den 28/3, da byrådet behandlede de ændringer af  

 normeringerne, der havde givet anledning til arbejdsnedlæggelsen, blev denne  

 udvidet til at omfatte samtlige daginstitutioner i kommunen.
Arbejdet blev  

 genoptaget på samtlige daginstitutioner den 29/3. På et fællesmøde den 7/4  

 blev udvidelsen af konflikten den 28/3 behandlet.
Arbejdsretten lagde til grund, at arbejdsnedlæggelsen den 28/3 på de  

 institutioner, der ikke havde været berørt af strejken tidligere, ikke var  

 spontan, men skete som en planlagt udvidelse af den løbende konflikt.  

 Herefter fandtes der at foreligge systematisk aktion.
Der blev herefter  

 pålagt også de medarbejdere, der alene havde nedlagt arbejdet den 28/3 en  

 bod, der efter sædvanlige retningslinier var skærpet på grund af pålægget om  

 genoptagelse af arbejdet meddelt i Arbejdsretten den 24/3.
 Dommere: Bæhring, Gade, Arnold Hansen, Pontoppidan (retsformand),  

 Spang-Hanssen, Tjellesen og Westergaard.
 Under denne sag har Kommunernes Landsforening for Aalborg Kommune  

 indklaget Landsorganisationen i Danmark for Pædagogisk Medhjælper Forbund for  

 et antal medlemmer af dette forbund for Arbejdsretten i anledning af en  

 overenskomststridig arbejdsnedlæggelse, som fandt sted ved kommunale og  

 selvejende daginstitutioner i Aalborg kommune i perioden fra den 11. marts  

 1988 til og med den 28. marts 1988.
 Klagerne har nedlagt påstand om, at de på navnelisterne, bilag 2 og 3,  

 nævnte medlemmer af det indklagede forbund pålægges en efter rettens skøn  

 fastsat bod, hvilken bod for tiden efter den 24. marts 1988 påstås skærpet.
Indklagede har taget bekræftende til genmæle for så vidt angår de på bilag  

 2 nævnte medlemmer.
Med hensyn til de på bilag 3 nævnte medlemmer har  

 indklagede påstået frifindelse, subsidiært at der ikke pålægges disse  

 medlemmer skærpet bod.
 Sagens nærmere omstændigheder er følgende:
I anledning af nogle i Aalborg kommune foreslåede ændringer på  

 daginstitutionsområdet nedlagde et antal pædagoger og pædagogmedhjælpere fra  

 den 11. marts 1988 arbejdet på 20 fritidshjem.
De påtænkte ændringer, som  

 skulle behandles på et byrådsmøde den 28. marts, gik ud på gennemførelse af  

 en ny normeringsmodel på daginstitutionsområdet og en ændring af åbningstiden  

 i daginstitutionerne.
I dagsordenen for byrådsmødet anføres følgende:
»Baggrunden for den nye model er, at forvaltningen er af den  

 opfattelse, at den eksisterende normering på institutioner med førskolebørn, specielt  

 vuggestuer og 0-6 års institutioner, har behov for tilgang af personale, og at institutioner med skolebørn (fritidshjem) har en forholdsmæssig høj  

 normering, når det tages i betragtning, at børnene er i skole i  

 formiddagstimerne.
Udgangspunktet for den nye model er, at den eksisterende normeringsramme  

 totalt set bibeholdes.
Det vil sige, at de samlede personaleressourcer på  

 daginstitutionsområdet er uændrede.
Konsekvensen af modellen er altså en omfordeling af de eksisterende  

 personaleressourcer fra de områder, der har mindre behov, i forhold til de  

 områder, der har større behov.« Arbejdsnedlæggelsen på fritidshjemmene er sket i utilfredshed med de  

 planlagte nednormeringer på disse hjem.
 Arbejdsnedlæggelsen blev behandlet på et fællesmøde den 15. marts 1988. I  

 referatet fra fællesmødet anføres bl.a.:
»Deltagere Repræsentanter fra Landsorganisationen i Danmark(LO), Pædagogisk  

 Medhjælper Forbund (PMF), Funktionærernes og Tjenestemændenes Fællesråd  

 (FTF), Børne- og Ungdomspædagogernes Landsforbund (BUPL), Aalborg kommune og  

 Kommunernes Landsforening.
 Fra Aalborg kommune forelå indberetning om arbejdsnedlæggelse i kommunale  

 og selvejende daginstitutioner fra fredag den 11. marts 1988.
 Arbejdsnedlæggelsen er fortsat løbende ved fællesmødets afholdelse og  

 omfatter 20 daginstitutioner.
 Repræsentanter fra Kommunernes Landsforening og Aalborg kommune  

 tilkendegav, at der var tale om en overenskomststridig arbejdsnedlæggelse, og  

 man anmodede personaleorganisationerne om at pålægge sine medlemmer straks at  

 genoptage arbejdet.
 Organisationernes repræsentanter erkendte, at arbejdsnedlæggelsen er  

 overenskomststridig, og man gav tilsagn om at pålægge sine medlemmer at  

 genoptage arbejdet. ........
Kommunernes Landsforening og Aalborg kommune tog forbehold for at  

 indbringe sagen for arbejdsretten, henholdsvis påtaleudvalget for den  

 kommunale tjenestemandsret.« Da arbejdsnedlæggelsen fortsatte efter fællesmødet, blev sagen af klagerne  

 indbragt for Arbejdsretten, hvor klagen for så vidt angår medlemmerne af det  

 indklagede forbund blev behandlet ved et retsmøde den 24. marts 1988. På  

 retsmødet erkendte indklagede, at arbejdsstandsningen var overenskomststridig  

 og organisationerne ville pålægge de strejkende straks at genoptage arbejdet.  

 Retsformanden tilsluttede sig pålægget.
Arbejdsnedlæggelsen på de 20 fritidshjem fortsatte i midlertid og blev den 28. marts 1988 udvidet til at omfatte samtlige  

 daginstitutioner.
De medlemmer af det indklagede forbund, som alene deltog i  

 arbejdsnedlæggelsen den 28. marts, er optaget på den som bilag 3 fremlagte  

 navneliste.
I indberetninger fra institutioner, som var omfattet af  

 arbejdsnedlæggelsen, anføres som årsag til denne »sympatistrejke«  

 »sympati med strejkende kollegaer« og »faglig dag«.  

 Arbejdet på samtlige daginstitutioner blev genoptaget den 29. marts 1988.
 Nyt fællesmøde blev afholdt den 7. april 1988. I referatet fra fællesmødet  

 anføres bl.a.
 »Deltagere:
 Repræsentanter fra Landsorganisationen i Danmark (LO), Pædagogisk  

 Medhjælper Forbund (PMF), Funktionærernes og Tjenestemændenes Fællesråd  

 (FTF), Børne- og Ungdomspædagogernes Landsforbund (BUPL), Aalborg kommune og  

 Kommunernes Landsforening.
 Der henvises til referat af fællesmøde afholdt den 15. marts 1988  

 vedrørende en arbejdsnedlæggelse på 20 daginstitutioner i Aalborg kommune.
 Fra Aalborg kommune forelå indberetning om, at den fortsatte  

 arbejdsnedlæggelse var udvidet fra mandag den 28. marts 1988 til at omfatte  

 samtlige daginstitutioner i kommunen.
 Arbejdet blev genoptaget i fuldt omfang tirsdag den 29. marts 1988,  

 hvorfor det berammede fællesmøde blev udskudt til dags dato.
 Repræsentanter fra Kommunernes Landsforening og Aalborg kommune  

 tilkendegav, at man finder, der er tale om en overenskomststridig optrapning  

 af den løbende konflikt til støtte for og i sympati med medarbejderne på  

 fritidshjemsområdet.
 Endvidere finder Aalborg kommune og Kommunernes Landsforening, at det er  

 en skærpende omstændighed, at arbejdsnedlæggelsen har fundet sted efter  

 arbejdsretten har givet pålæg om genoptagelse af arbejdet.
 På baggrund af ovenstående vil Kommunernes Landsforening og Aalborg  

 kommune i kontinuation af den allerede indleverede klage indbringe sagen for  

 arbejdsretten med krav om, at samtlige medarbejdere, der deltog i  

 arbejdsnedlæggelsen den 28. marts 1988, idømmes bod med henvisning til  

 systematisk aktion.
Organisationerne kunne ikke anerkende, at der var tale om en systematisk  

 aktion.« Der er under domsforhandlingen afgivet vidneforklaring af  

  Gitte Hesselmann.
Hun har forklaret, at hun i 4 år har været faglig sekretær  

 for det indklagede forbunds Nordjyllands-afdeling.
Hun deltog i  

 forhandlingerne med Aalborg kommune om normeringerne på  

 daginstitutionsområdet.
Arbejdsnedlæggelsen den 28. marts 1988 på vuggestuer  

 og børnehaver skete ikke primært i sympati med de strejkende  

 pædagogmedhjælpere på fritidshjemmene, men havde sin baggrund i, at  

 opnormeringerne på vuggestuer og børnehaver ikke fik det omfang, som man fra  

 medarbejdernes side havde forventet.
Til støtte for påstanden om, at også de medlemmer af det indklagede  

 forbund, som alene deltog i arbejdsnedlæggelsen den 28. marts 1988, pålægges  

 bod, har klagerne anført, at den erkendt overenskomststridige  

 arbejdsnedlæggelse var en udvidelse af den igangværende konflikt på  

 fritidshjemmene.
Det må lægges til grund, at den udvidede arbejdsnedlæggelse  

 den 28. marts skete i sympati med og til støtte for pædagogmedhjælperne på  

 fritidshjemmene.
Der var tale om en planlagt aktion, som tidsmæssigt faldt  

 sammen med tidspunktet for byrådets stillingtagen til de foreslåede  

 omnormeringer.
 Alle daginstitutioner under Aalborg kommune må betragtes som en  

 arbejdsplads, og afholdelse af nyt fællesmøde har derfor ikke været påkrævet  

 for at opnå at lade de pædagogmedhjælpere, som alene nedlagde arbejdet den  

 28. marts, være omfattet af bodsansvaret.
I anden række har klagerne gjort gældende, at arbejdsnedlæggelsen savnede  

 rimelig begrundelse og desuden var led i en systematisk aktion.
Betingelserne  

 for at pålægge bod efter arbejdsretslovens § 12, stk. 2, 5. pkt. er derfor  

 opfyldt.
 Da arbejdsnedlæggelsen fandt sted, efter at sagen den 24. marts 1988 havde  

 været behandlet i Arbejdsretten, bør de deltagende pædagogmedhjælpere  

 pålægges skærpet bod.
 Til støtte for frifindelsespåstanden har indklagede anført, at  

 daginstitutionerne i Aalborg kommune ikke kan betragtes som en arbejdsplads.  

 Da der således for vuggestuernes og børnehavernes vedkommende var tale om en  

 arbejdsnedlæggelse på nye arbejdspladser, og da arbejdsnedlæggelsen her var  

 af 1 dags varighed og ophørte, inden fællesmøde var afholdt, er betingelserne  

 for at pålægge bod efter arbejdsretslovens § 12, stk. 2 ikke opfyldt.
Hertil kommer, at der ikke var tale om nogen systematisk aktion.
Som  

 forklaret af  Gitte Hesselmann skete arbejdsnedlæggelsen på vuggestuer og  

 børnehaver ikke som protest mod de påtænkte nednormeringer på fritidsområdet,  

 men fordi medarbejdernes forventninger med hensyn til omfanget af  

 opnormeringer på vuggestuer og børnehaver ikke blev indfriet.
 Indklagede har endvidere bestridt, at arbejdsnedlæggelsen har savnet  

 rimelig begrundelse.
Til støtte for den subsidiære påstand har indklagede anført, at der ikke  

 er grundlag for at pålægge skærpet bod.
De arbejdsnedlæggelser, som blev  

 behandlet på retsmødet i Arbejdsretten den 24. marts 1988, angik alene  

 fritidshjemmene, og de pædagogmedhjælpere, som alene nedlagde arbejdet den  

 28. marts 1988, har derfor ikke været omfattet af det af Arbejdsretten  

 meddelte pålæg.
 Arbejdsretten skal udtale:
 Det lægges til grund, at arbejdsnedlæggelsen på vuggestuer og børnehjem  

 den 28. marts 1988, der fandt sted samme dag byrådet skulle behandle  

 forslaget om omnormeringer, ikke var spontan, men skete som en planlagt  

 udvidelse af den konflikt, der i protest mod forslaget havde været løbende på  

 fritidshjemmene siden 11. marts 1988. Under disse omstændigheder findes der  

 at have foreligget en systematisk aktion, og betingelserne for at pålægge de  

 medlemmer af det indklagede forbund, som alene deltog i arbejdsnedlæggelsen  

 den 28. marts 1988 bod, er derfor opfyldt, jfr. arbejdsretslovens § 12, stk.  

 2, 5. pkt.
 Da arbejdsnedlæggelsen fandt sted, efter at der den 24. marts 1988 i  

 Arbejdsretten var givet pålæg om arbejdets genoptagelse, findes der at burde  

 pålægges de strejkende skærpet bod.
 T h i k e n d e s f o r r e t :
 Til Kommunernes Landsforening betaler de på bilag 2 og 3 anførte medlemmer  

 af Pædagogisk Medhjælperforbund en bod for hver time, hvori de har deltaget i  

 overenskomststridige arbejdsnedlæggelser fra den 11. marts 1988.
 Boden fastsættes til 20 kr. pr. time til og med den 24. marts 1988 og til  

 30 kr. pr. time fra den 25. marts 1988 til og med den 28. marts 1988.
I sagsomkostninger betaler de indklagede 2.000 kr. til Arbejdsretten.
 (* 1) Henvisninger: Per Jacobsen s.475, note 182, s.477, s.493,  

 Hasselbalch Kollektivarbejdsretten s.259, K 10.559 (A 1987 s.17), 86.016  

 m.fl. (A 1986 s.131), 10.753 (A 1986 s.75).
