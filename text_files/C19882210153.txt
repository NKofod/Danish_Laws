 Dette er hæfte nr. 12 i en serie på 28 om reglerne for fagene i gymnasiet.  

 Det indeholder de bestemmelser om fysik, som er fastsat i § 13 i  

 bekendtgørelsen af 4. november 1987 om fagene i gymnasiet og i § 1 i  

 bekendtgørelse om ændring af bekendtgørelse om fagene m.v. i gymnasiet af 21.  

 marts 1988 (* 1). Desuden indeholder hæftet de vejledende retningslinier for  

 faget.(* 2).
Vejledende retningslinier Fysik Generel del Undervisningens formål og indhold:
Fysik er en nøgle til forståelse af det moderne verdensbillede.
Den  

 teknologiske og sociale udvikling i det højteknologiske samfund er nært  

 forbundet med udviklingen inden for fysik og andre naturvidenskaber.  

 Fysikkens tankegang og metode er en væsentlig del af vort kulturgrundlag.
Det  

 er centrale begrundelser for indholdet af fysik som undervisningsfag i  

 gymnasiet.
Undervisningen skal give eleverne viden om centrale begreber, teorier og  

 metoder fra videnskabsfaget fysik.
Denne viden skal formidles i en  

 sammenhæng, der belyser aspekter af det moderne samfund og det moderne  

 verdensbillede.
Undervisningen skal endvidere kvalificere eleverne til at  

 deltage i kultur- og samfundslivet, den skal give eleverne grundlag for  

 videre uddannelse, og den skal udvikle elevernes selvstændighed og  

 kreativitet.
Undervisningens indhold er fastlagt som et kernestof og nogle dimensioner.  

 Kernestoffet er emnerne Energi Elektriske kredsløb Bølger Atom-, kerne- og partikelfysik Mekanik Elektricitet og magnetisme Dimensionerne beskriver de sammenhænge, som skal belyses i undervisningen.  

 De er Den nære omverden Fysikkens verdensbillede Fysikken i historisk og filosofisk belysning Teknik Teknologi og samfund Kernestoffets emner og de enkelte dimensioner optræder med forskellig vægt  

 på de forskellige niveauer.
 Generelle bemærkninger om undervisningens tilrettelæggelse:
 Undervisningen tilrettelægges af elever og lærer i fællesskab.  

 Undervisningsmålene, kernestoffet og dimensionerne er en ramme om  

 valgfriheden med hensyn til stof, undervisningsmetoder og arbejdsformer.
Undervisningen skal på alle niveauer veksle mellem tematisk og systematisk  

 tilrettelagte undervisningsforløb.
Væsentlige dele af undervisningen i 1.g og  

 på den sproglige linie skal være tematisk tilrettelagt.
Et tematisk undervisningsforløb kan opbygges med udgangspunkt i et  

 centralt spørgsmål, et tema, fra en sammenhæng, der af eleverne opfattes som  

 relevant, og hvori faget spiller en væsentlig rolle.
Det valgte tema er  

 styrende for udvælgelsen og organiseringen af lærestoffet.
Et systematisk undervisningsforløb tilrettelægges med udgangspunkt i  

 emnets faglige sammenhæng.
Det kan opbygges omkring en systematisk  

 fremstilling af stoffet i en lærebog.
Den systematiske tilrettelæggelse kan  

 især anvendes, hvor hensigten er at indføre grundlæggende begreber eller at  

 give eleverne overblik over den indre sammenhæng i en fysisk teori.
Et  

 bestemt emne kan udmærket behandles både systematisk og tematisk.
For  

 eksempel kan en tematisk behandling af et emne efterfølges af et kort forløb,  

 hvor resultaterne af elevernes arbejde i det tematiske forløb sammenfattes og  

 systematiseres.
Den rækkefølge, hvori kernestoffets emner er anført i bekendtgørelsen,  

 angiver ikke den rækkefølge, hvori stoffet skal behandles i undervisningen.  

 Endvidere behøver de stofområder, temaer eller problemer, som elever og lærer  

 vælger at bygge undervisningen op omkring, ikke at falde sammen med  

 kernestoffets emner.
Der kan være større eller mindre sammenfald, eller et  

 tema kan være et supplement til eller en udvidelse af et af kernestoffets  

 emner.
Et konkret undervisningsforløb indeholder ofte både dele, der er  

 hentet fra kernestoffet, og dele, der er medtaget af hensyn til  

 dimensionerne.
 Eksperimentelt arbejde skal have en fremtrædende plads i undervisningen.
 Behandlingen af numeriske eksempler og opgaver skal indgå i arbejdet, både  

 i timerne og som en del af elevernes selvstændige arbejde med stoffet.
I forbindelse med rapporter og skriftlige opgavebesvarelser skal der  

 arbejdes bevidst med den sproglige udformning.
Der skal lægges vægt på, at  

 eleverne formulerer sig korrekt og præcist.
For at skabe lige muligheder for drenge og piger skal læreren bidrage til,  

 at der ved valget af temaer og emner ikke foregår en favorisering af enten  

 drengenes eller pigernes ønsker.
Ved tilrettelæggelsen af og vejledningen  

 under det eksperimentelle arbejde skal læreren bidrage til, at piger og  

 drenge får lige muligheder for at deltage i arbejdet, f.eks. ved at anbefale  

 rene pigegrupper.
I den daglige undervisning i klassen skal læreren sikre, at  

 både piger og drenge kommer til orde.
Sammenhæng og progression er nøgleordene for langtidsplanlægning af  

 undervisningen.
Eleverne skal få indtryk af fysikken som en sammenhængende  

 naturbeskrivelse.
Dette kan opnås bl.a. ved, at fundamentale begreber som  

 energi og fundamentale synsmåder som den atomare hypotese kommer til at danne  

 røde tråde i stoffet.
Der skal være progression både i abstraktionsniveau og sværhedsgrad af det  

 stof, som udvælges, og i de arbejdsformer, som anvendes.
Dette kan f.eks.  

 sikres ved at inddele undervisningen i klart afgrænsede forløb, som er  

 tilrettelagt efter forskellige undervisningsprincipper, og som præges af  

 forskellige arbejdsformer.
Undervisningen på ethvert trin skal være en naturlig fortsættelse af  

 undervisningen på det forrige trin.
Dette kræver først og fremmest, at  

 læreren har et godt kendskab til det niveau af færdigheder og viden i de  

 naturvidenskabelige fag og matematik, som eleverne befinder sig på ved  

 starten af det pågældende trin.
Teknikken og den nære omverden indgår i fysikundervisningen på alle  

 niveauer.
Derfor kan studiebesøg, ekskursioner og anden praktik med fordel  

 indgå i fysikundervisningen.
Som regel findes der virksomheder og  

 institutioner nær ved gymnasiet, hvor eleverne kan se tekniske anvendelser af  

 fysikken.
Disse udadrettede aktiviteter skal indgå integreret i  

 undervisningen.
Der skal afsættes rigelig tid til den nødvendige for- og  

 efterbehandling.
De særlige studietekniske krav, som tilegnelsen af viden og færdigheder i  

 faget stiller, skal drøftes med eleverne.
Det skal bl.a. drøftes, hvordan en  

 fysisk tekst bedst gennemarbejdes, hvordan eksperimentelt arbejde kan  

 tilrettelægges, og hvordan problemløsning og opgaveregning kan gribes an.
 Tværfagligt samarbejde:
Samarbejde med andre naturvidenskabelige eller humanistiske fag kan ske i  

 form af fagintegrerede projekter, parallellæsning eller koordinering af  

 undervisningen.
De forskellige former for tværfagligt samarbejde stiller  

 meget forskellige krav til tilrettelæggelse og planlægning, men selv de  

 mindst ambitiøse kan lette indlæringen og give eleverne et væsentligt bedre  

 udbytte af undervisningen.
 Undervisningen i de forskellige fag skal koordineres i den forstand, at  

 redskaber, som læres i et fag og anvendes i et andet, faktisk er lært, før de  

 bruges.
 Da energi er et nøglebegreb i samtlige naturvidenskabelige fag, kan fysik  

 bidrage til at lette elevernes arbejde i flere andre fag ved at behandle  

 store dele af emnet energi tidligst muligt.
 Koordineringen med faget matematik spiller en særlig rolle, fordi  

 fysikundervisning på et gymnasialt niveau uden anvendelse af matematik i  

 betydeligt omfang er utænkelig.
Integralbegrebet og integralregning kan ikke forudsættes kendt af  

 eleverne.
Eleverne skal naturligvis ikke lære integralregning i fysiktimerne.  

 Beregning af bestemte integraler kan ske ved hjælp af lommeregnere, computere  

 eller ved udmåling af arealer på papir.
 Brugen af regnetekniske hjælpemidler er et obligatorisk emne i  

 matematikundervisningen, og i fysik skal man derfor anvende lommeregneren og  

 forskellige former for grafisk papir på den måde, eleverne har lært i  

 matematikundervisningen.
I gymnasiet skal man anvende de enheder og betegnelser som foreskrives af  

 Dansk Standardiseringsråd, bl.a.
SI-enheder for fysiske størrelser og IUPAC  

 nomenklatur for stoffers betegnelse.
Kun i enkelte tilfælde er afstanden til  

 sædvanlig sprogbrug endnu så stor, at afvigelser kan være berettigede.
Disse  

 enkelte tilfælde markeres ved, at et af direktoratet udsendt kompendium i  

 fysik angiver en anden enhed eller betegnelse end Dansk Standardiseringsråd.
 Det skal være naturligt for eleverne at bruge skolens fælles edb- udstyr.  

 De forskellige fag skal samarbejde om at bruge generelle  

 anvendelsesprogrammer som regneark, tekstbehandlingssystemer og  

 databasesystemer.
 Eksperimentelt arbejde:
Gennem eksperimenter kan eleverne få et førstehåndskendskab til de fysiske  

 fænomener.
Det eksperimentelle arbejde kan udføres selvstændigt og aktivt af  

 eleverne, og det eksperimentelle udstyr kan konkret vise eleverne en side af  

 den tekniske virkelighed.
 Arbejdet skal tilrettelægges sådan, at netop disse muligheder udnyttes.  

 Eleverne skal i vid udstrækning selv udføre eksperimenterne.
Det eksperimentelle arbejde må ikke blot stille krav om reproduktion.
Det  

 skal også udfordre elevernes selvstændighed og kreativitet.
Dette kræver en  

 passende progression fra det simple eksperiment med enkle målinger til det  

 mere krævende eksperimentelle projekt, hvor udvælgelsen og tilrettelæggelsen  

 af målingerne er en del af elevernes arbejde.
De fem dimensioner skal tilgodeses også i den eksperimentelle del af  

 fysikundervisningen.
Eleverne skal opleve en sammenhæng mellem  

 fysikeksperimenterne i skolen og fænomener i den nære omverden, f.eks. de  

 tekniske hjælpemidler i hjemmet.
Endvidere kan man udnytte, at eksperimentet  

 er en let indgang til arbejde med konkrete anvendelser af fysikkens  

 resultater og metoder inden for teknikken.
Det fysiske eksperiments kvantitative natur skal fremhæves.
Ved elevforsøg  

 sker det bl.a. i forbindelse med, at eleverne udarbejder rapport.
I  

 klasseundervisningen kan det ske ved, at målingerne foretages og registreres  

 af klassen i fællesskab.
Efterbehandlingen af måleresultaterne kan være en  

 del af elevernes hjemmearbejde og evt. indgå i de skriftlige hjemmeopgaver.  

 Begrebet måleusikkerhed skal behandles i forbindelse med enkelte velegnede  

 eksperimenter, men usikkerhedsregning må ikke blive et mål i sig selv.
Visse  

 rent kvalitative eksperimenter, er velegnede i  

 klasseundervisningssituationen, f.eks. ganske enkle forsøg, der blot  

 demonstrerer et fænomen.
En del af det selvstændige eksperimentelle arbejde, som eleverne udfører,  

 skal efterbehandles i form af rapporter.
I forbindelse med et simpelt forsøg  

 udført i begyndelsen af gymnasieforløbet kan rapporten indskrænke sig til  

 blot at meddele undersøgelsens resultat.
Der kan f.eks. være tale om at  

 registrere måleresultaterne, udføre simple beregninger og tegne en eller  

 flere grafer.
Ved et mere omfattende eksperiment eller en serie af simple  

 eksperimenter er der mulighed for at opøve elevernes færdighed i at gøre rede  

 for en fysisk undersøgelse i skriftlig form.
Her kan der udarbejdes en  

 rapport, som udtømmende gør rede for eksperimentet, behandlingen af de  

 indsamlede data og for de slutninger, der kan drages af eksperimentet.
Det selvstændige eksperimentelle arbejde omfatter desuden eksperimentelt  

 projektarbejde.
I projektarbejdet skal eleverne have lejlighed til at  

 formulere problemer, som egner sig til eksperimentel behandling, søge  

 information i teknisk-naturvidenskabelig litteratur og udvælge og anvende  

 passende eksperimentelle metoder.
Arbejdet udføres i små grupper.
Hver gruppe skal have en forholdsvis bredt  

 formuleret opgave, inden for hvilken gruppen selv kan formulere en eller  

 flere konkrete eksperimentelle opgaver.
Forløbet omfatter typisk ca. 10 lektioners laboratoriearbejde.
I en  

 indledende fase orienterer gruppen sig i anvist litteratur, gør sig bekendt  

 med apparaturet, formulerer den konkrete opgave og planlægger måleprogrammet.  

 Derpå gennemføres målingerne, og endelig bearbejdes det samlede materiale til  

 en grupperapport.
 Udarbejdelsen af grupperapporten skal ske i undervisningstiden eller træde  

 i stedet for andet hjemmearbejde.
 Arbejdet med eksperimentelle projekter kan give eleverne et godt grundlag  

 for at udarbejde den større skriftlige opgave i 3.g om et eksperimentelt  

 emne.
 Med hensyn til de sikkerhedsproblemer, der knytter sig til det  

 eksperimentelle arbejde, henvises til »Sikkerhed i  

 undervisningslaboratoriet« (Risikovejledningen) udgivet af  

 undervisningsministeriet.
 Opgaveregning:
På alle niveauer skal numeriske eksempler og opgaveregning indgå i  

 gennemgangen af stoffet.
Det er af afgørende betydning for forståelsen af  

 kernestoffets emner og et nødvendigt led i at lære eleverne at opstille og  

 fortolke fysiske modeller.
På obligatorisk niveau skal opgaverne og eksemplerne have umiddelbar  

 tilknytning til det stof, der netop arbejdes med.
Beregning af numeriske  

 eksempler, opgaveregning og problemløsning kan være indledning til eller  

 efterbehandling af arbejdet med en fysisk teori.
De fleste fysikopgaver beskriver i ord og figurer en fysisk situation, på  

 grundlag af hvilken eleven skal udføre beregninger.
Det er en del af opgaven  

 at vælge en rimelig model for den beskrevne situation.
En opgave kan også tage udgangspunkt i eksperimentelle data, eventuelt fra  

 eksperimenter, som eleven har været med til at udføre, eller opgavegrundlaget  

 kan være datablade, brochuremateriale, artikler eller lignende.
En  

 opgavebesvarelse kan også være resultatet af arbejdet ved skolens edbudstyr  

 f.eks. med simulationsprogrammer eller regneark.
 En opgavebesvarelse skal være ledsaget af tekst og figurer i et sådant  

 omfang, at tankegangen fremgår klart.
Ved alle beregninger skal eleverne vænnes til at foretage en vurdering af  

 resultatet.
Det gælder både en vurdering af, om størrelsesordenen er rimelig,  

 og en vurdering af resultatets nøjagtighed.
Der kræves i forbindelse med  

 opgaver ikke gennemført egentlig usikkerhedsregning på resultaterne, men  

 eleverne skal være klar over, at ethvert resultat er behæftet med en  

 usikkerhed, og være i stand til at give en omtrentlig, men realistisk  

 vurdering af usikkerhedens størrelse.
 Fysik og edb:
 Det skal være naturligt for eleverne at bruge skolens fælles edb- udstyr i  

 forbindelse med fysikundervisningen.
 Ved udarbejdelsen af både individuelle og kollektive rapporter kan det  

 være en fordel at benytte et tekstbehandlingssystem, og eleverne skal have  

 mulighed for at benytte skolens fælles faciliteter til det.
Ofte indgår grafiske analyser i arbejdet.
Der findes generelle programmer  

 til fremstilling og analyse af grafiske afbildninger, som kan lette elevernes  

 arbejde og medvirke til, at resultatet fremtræder i en tilfredsstillende  

 form.
Der er altid beregninger forbundet med eksperimentelt arbejde.
Mange  

 målinger forbedrer som regel et resultat, men det kan være en stor belastning  

 at gentage trivielle beregninger mange gange.
Regneark er et fortræffeligt  

 hjælpemiddel til netop den slags opgaver.
Endelig indgår det ofte i arbejdet, at eleverne skal finde konkrete  

 oplysninger.
Her kan et databasesystem være nyttigt.
Edb-programmer og dataskærme er meget velegnede undervisningsmidler i  

 fysik.
Skærmen er på mange måder andre audiovisuelle hjælpemidler overlegen i  

 klasseundervisningssituationen, fordi man frit kan manipulere med figurer og  

 grafer.
Efterhånden som egnede datamatiske værktøjer bliver tilgængelige, kan  

 numeriske metoder få en stadig større plads, så man i undervisningen kan  

 arbejde med fysiske modeller, som ikke har en simpel matematisk løsning.
I laboratoriet skal eleverne møde edb som et fleksibelt teknisk  

 hjælpemiddel, f.eks. til styring og kontrol af processer, til indsamling af  

 data og til automatisk behandling af måleresultater.
Det kan ske ved, at  

 eleverne får lejlighed til at bruge tidssvarende digitalt måleudstyr.
Man kan  

 arbejde med eksperimentelle opstillinger, hvortil der er koblet computere,  

 enten sædvanlige mikrocomputere eller modelcomputere, hvor elektronikken er  

 overskuelig og tilgængelig.
 Bemærkninger til dimensionerne:
De fem dimensioner beskriver sammenhænge eller perspektiver, som skal  

 belyses i fysikundervisningen.
Ved udvælgelsen af stof skal stoffets egnethed  

 til at belyse en eller flere dimensioner indgå i overvejelserne sammen med  

 hensynet til at behandle kernestoffets emner.
Dimensionerne kan tilgodeses i forbindelse med kernestoffet, idet  

 behandlingsmåden, eksempelvalget og ikke mindst valget af temaer præges af en  

 bestemt dimension.
Endvidere skal der tilrettelægges undervisningsforløb,  

 hvis hovedsigte er at tilgodese en dimension.
De fem dimensioner foregiver ikke at være entydige og uafhængige.
Der er  

 betydelig overlap imellem dem, og der er vide rammer for fortolkningen af,  

 hvilke synsvinkler og problemer en given dimension rummer.
Den nære omverden Både naturfænomener og menneskeskabte fænomener i den nære omverden kan  

 beskrives og forklares ved naturvidenskabelige metoder og teorier.
Dimensionen skal sikre, at eleverne ikke oplever dette som et postulat.  

 Det kan opnås ved, at man udnytter de mange nærliggende muligheder for at  

 inddrage dagligdagens fænomener i fysikundervisningen.
Vejret, sanserne,  

 sport, trafik, hjemmets teknik o.s.v. rummer hver for sig mange eksempler.
Det er oplagt at inddrage denne dimension i det eksperimentelle arbejde.  

 Ofte bruges et eksperiment til at demonstrere en målemetode.
Som måleobjekt  

 kan man anvende genstande, som eleverne kender i forvejen i stedet for  

 specielt konstruerede måleobjekter.
Undersøgelse af et dagligdags objekt kan  

 endvidere være et godt udgangspunkt for et eksperimentelt projekt.
Fysikkens verdensbillede Eleverne møder i gymnasiet kun nogle få og enkle fysiske teorier, som er  

 beskedne udsnit af den samlede fysiske erkendelse.
 I denne dimension skal eleverne få et indtryk af fysikkens muligheder for  

 at give en sammenhængende beskrivelse af universet, hvor alt fra det mindste  

 til det største kan beskrives og forklares ud fra nogle få grundprincipper.
 Dimensionen kan inddrages hvor som helst i det samlede forløb, men i 1.g  

 og på mellemniveau må behandlingen fortrinsvis være kvalitativ og deskriptiv,  

 måske med brug af film, billeder og lignende.
Fysikken i historisk og filosofisk belysning Fysikken og det fysiske verdensbillede har udviklet sig i tidens løb i  

 samspil med anden menneskelig erkendelse og med kulturen i øvrigt.  

 Naturvidenskabelige tænkemåder og resultater har spillet en meget betydelig  

 rolle i vor kultur.
Fysikundervisningen skal gøre eleverne bevidste om dette  

 og give dem nogle kundskaber og et begrebsapparat, så de bliver i stand til  

 at se fysik og andre eksakte naturvidenskaber i større sammenhæng.
Eleverne skal få en klar fornemmelse af nogle epoker i  

 videnskabshistorien, f.eks. den klassiske oldtid og perioden efter  

 renaissancen.
Det kan ske ved i mange sammenhænge at fremhæve enkelte  

 karakteristiske træk, f.eks. den græske naturvidenskabs spekulativt  

 matematiske natur og nyere tids eksperimentelt og pragmatisk prægede  

 naturerkendelse.
Det kan også ske ved at arbejde med de dramatiske brud  

 mellem epokerne som det naturvidenskabelige gennembrud i renaissancen eller  

 den moderne fysiks gennembrud.
Hverken videnskabsfilosofi eller videnskabshistorie skal dyrkes som  

 selvstændige discipliner, men som perspektiverende synsvinkler, der naturligt  

 anlægges på undervisningsstoffet, og som supplerer hinanden.
Det historiske  

 materiale rummer stof til belysning af filosofiske problemer, og en  

 videnskabsfilosofisk eller erkendelsesteoretisk synsvinkel kan næsten altid  

 anlægges sammen med den historiske, når et bestemt tema eller emne behandles.
Undervisningsmaterialet kan være historiske kildetekster, gerne bearbejdet  

 og oversat.
Det kan også være gamle apparater f.eks. i de  

 videnskabshistoriske museers samlinger, eller historiske eksperimenter, der  

 rekonstrueres i forbindelse med arbejdet.
Teknik Denne dimension har som sigte at vise fysikkens umiddelbare anvendelse i  

 teknikken.
Målet er på ingen måde at give eleverne noget overblik over den  

 naturvidenskabeligt baserede teknik, som findes, men blot ved eksempler at  

 vise, at mange tekniske indretninger i den moderne verden er ligefremme  

 anvendelser af de fysiske principper, som eleverne lærer om i  

 fysikundervisningen.
 Dimensionen kan i vid udstrækning tilgodeses gennem passende valg af  

 eksempelmateriale i den teoretiske og eksperimentelle undervisning.
Længerevarende undervisningsforløb kan f.eks. tilrettelægges med  

 udgangspunkt i et produkt eller en produktionsmetode.
Besøg på en lokal  

 virksomhed kan naturligt indgå i forløbet.
Teknologi og samfund I denne dimension af fysikundervisningen skal det fremhæves, at fysik og  

 anden naturvidenskabelig forskning er forbundet med den teknologiske og  

 samfundsmæssige udvikling i komplekse sammenhænge, hvor også politiske og  

 økonomiske faktorer spiller afgørende roller.
 Dimensionen kan f.eks. behandles i undervisningsforløb, som omhandler  

 samfundsmæssige og kulturelle konsekvenser af naturvidenskabeligt baserede  

 teknologier, og som tager konkret udgangspunkt i et emne fra fysikken.
 Matematisk linie.
 Obligatorisk niveau.
Overgangen fra folkeskolens fysikundervisning til gymnasiets skal være  

 jævn.
Undervisningen skal starte der, hvor eleverne faktisk er med hensyn til  

 viden, færdigheder, arbejdsmetoder og interesser.
Læreren må sørge for, at  

 der bliver en passende progression i arbejdet i løbet af 1.g.
 Ved tilrettelæggelsen skal der tages hensyn til elevernes matematiske  

 færdigheder.
 Erfaringsmæssigt har mange elever vanskeligt ved at manipulere med udtryk,  

 der indeholder tal og symboler, og en del elever behersker ikke ligefrem og  

 omvendt proportionalitet.
Det eksperimentelle arbejde, som eleverne selv udfører skal have et samlet  

 omfang svarende til ca. 40 lektioner.
En del af tiden bruges til to  

 eksperimentelle projekter og resten af tiden bruges til elevøvelser hvorom  

 eleverne selvstændigt skriver rapport.
 Opgaveregning og problemløsning skal udgøre en integreret del af arbejdet.  

 Det skal indgå i arbejdet i timerne og som en del af elevernes arbejde med  

 forberedelse og efterbehandling af stoffet.
 Bemærkninger til kernestoffet:
Energi Behandlingen skal tage sit udgangspunkt i den viden og de færdigheder,  

 eleverne har tilegnet sig i folkeskolen.
Undervisningen skal uddybe elevernes  

 kendskab til energi og energibevarelse og give eleverne forståelse af  

 energibegrebets centrale betydning både som grundbegreb i alle fysikkens  

 discipliner og i teknik og dagligdag.
Termodynamikkens 1. hovedsætning skal have en fremtrædende plads.  

 Energiforhold ved faseændring, temperaturændringer og rumfangsændringer  

 behandles.
Energikilder, energilagring og energikvalitet kræves ikke  

 systematisk behandlet.
Elektriske kredsløb Behandlingen skal tage sit udgangspunkt i den viden og de færdigheder,  

 eleverne har tilegnet sig i folkeskolen.
Undervisningen skal omfatte  

 begreberne ladning, strømstyrke, spændingsforskel, resistans, kapacitans,  

 elektromotorisk kraft, effekt og energi.
Emnekredsen skal behandles med vægt  

 på det eksperimentelle, så eleverne opnår fortrolighed med anvendelsen af  

 sædvanlige måleinstrumenter.
Eleverne skal have lejlighed til i fysikundervisningen at beskæftige sig  

 med komponenter, der benyttes i elektronikken.
Ikke-lineære og aktive  

 komponenter kan behandles på grundlag af udmålte karakteristikker,  

 oplysninger fra datablade og lign.
Det anbefales at inddrage simpel digitalelektronik.
Arbejdet med  

 integrerede kredse egner sig til en eksperimentel arbejdsform.
Dette stof kan  

 helt eller delvist indgå i fælleskursus i edb.
Bølger Behandlingen af harmoniske bølger skal omfatte begreberne periode,  

 frekvens, bølgelængde og hastighed.
Konstruktiv og destruktiv interferens  

 samt stående bølger kan behandles kvalitativt og eksperimentelt.
Det optiske  

 gitter skal behandles, så der bliver grundlag for en eksperimentel  

 undersøgelse af spektre.
 Lys og røntgenstråling skal omtales som eksempler på elektromagnetiske  

 bølger.
Atom- og kernefysik Eleverne skal stifte bekendtskab med fundamentale kvantefysiske begreber  

 og deres anvendelse i atom- og kernefysik.
Behandlingen af atomers emission  

 og absorption af stråling kan ske på grundlag af Bohrs atommodel.
Atomkernens opbygning beskrives.
Alfa-, beta- og gammastråler skal  

 omtales.
Absorption af ioniserende stråling behandles i sammenhæng med  

 strålehygiejne.
Eleverne kan under arbejdet med dette emne selv søge  

 information i tabeller, kernekort og lignende.
Mekanik Et hovedsigte med dette emne er at give eleverne indtryk af den newtonske  

 mekanik som en sammenhængende fysisk teori.
 Centrale dele af emnet skal behandles på et tidspunkt, hvor eleverne har  

 kendskab til differentialregning.
 Matematisk linie.
 Højt niveau.
Det eksperimentelle arbejde, som eleverne selv udfører, skal have et  

 samlet omfang svarende til ca. 30 lektioner.
Heraf bruges ca. 20 lektioner  

 til elevøvelser, hvorom eleverne selvstændigt skriver rapport, og ca. 10  

 lektioner til et eksperimentelt projekt.
Opgaveregning og problemløsning skal udgøre en integreret del af arbejdet  

 med stoffet.
Det skal indgå i arbejdet i timerne og som en del af elevernes  

 arbejde med forberedelse og efterbehandling af stoffet.
Endvidere skal  

 eleverne aflevere skriftlige opgavebesvarelser, som læreren retter og  

 kommenterer.
Disse opgaver skal stilles i tilknytning til kernestoffet såvel  

 fra obligatorisk som fra højt niveau.
Opgaverne skal også opøve elevernes  

 evne til at erkende og formulere et problem på en sådan måde, at det bliver  

 tilgængeligt for fysiske beregninger.
Det kan ske gennem opgaver, der  

 beskriver en fysisk situation ved f.eks. et sæt måledata, som eleverne skal  

 fortolke og analysere.
 Bemærkninger til kernestoffet:
Mekanik Arbejds- og energibegrebet behandles på en mere generel form end i den  

 obligatoriske undervisning.
Konservative kraftfelter inddrages.
Centralt stød  

 og impulsbevarelse i to dimensioner behandles.
I forbindelse med processer med ideale gasser behandles tilstandsligningen  

 for en ideal gas.
Det udførte arbejde ved rumfangsændringer kan behandles på  

 grundlag af ( Vip )-grafer.
 Ved behandlingen af gravitation skal planetbevægelser i Solsystemet have  

 en fremtrædende plads.
Elektricitet og magnetisme Statiske elektriske og magnetiske felter kan behandles overvejende fænomenologisk og kvalitativt.
Der skal dog opstilles kvantitative udtryk for den elektriske feltstyrke om en punktladning og i en pladekondensator samt for den magnetiske fluxtæthed om en lang ret leder, i centrum af en cirkulær leder og inden i en lang cylinderspole.
Disse udtryk kan gives uden udledning, f.eks. på grundlag af eksperimenter.
 I forbindelse med ladede partiklers bevægelse i homogene elektriske og  

 magnetiske felter kan behandlingen af acceleratorer, separatorer og lignende  

 indgå som eksempler.
Kerne- og partikelfysik Kerneprocesser behandles på grundlag af bevarelsessætningerne for impuls,  

 energi, ladning, nukleontal og leptontal.
Eksemplerne skal omfatte alfa-,  

 beta- og gammaprocesser.
Det anbefales at omtale fission og fusion samt  

 processer i stjerners indre.
Behandlingen af subnukleare partikler kan være kvalitativ.
Kvarkmodellen  

 skal omtales.
 Den større skriftlige opgave i 3.g:
 Den større skriftlige opgave i fysik skal give eleven mulighed for  

 selvstændigt at fordybe sig i et udvalgt område af fysikken og demonstrere  

 sin evne til at anvende fysiske principper og metoder til at bearbejde og  

 vurdere information og til at udtrykke sig skriftligt om et fysisk emne.  

 Opgaven kan omfatte elementer fra andre fag.
Det anbefales stærkt, at opgaven får eksperimentel karakter.
Netop på det  

 eksperimentelle område er der rige muligheder for, at eleven kan arbejde  

 selvstændigt og kreativt.
 Opgaven er individuel, men flere elever kan arbejde inden for samme  

 område.
Vejledningsperiodens længde er 4 uger.
Eleven skal have lejlighed til at  

 orientere sig inden for det valgte område dels i anvist litteratur dels i  

 relevant eksperimentelt udstyr.
I denne periode skal der skaffes et overblik  

 over området, og der skal ske en afgrænsning, så opgaven bliver overkommelig.  

 Baggrundsmaterialet til opgaven skal være nyt for eleven, men kan naturligvis  

 knytte sig til allerede behandlede emner.
Det er vigtigt, at læreren holder sig i kontakt med eleven i  

 forberedelsesfasen og aktivt vejleder eleven.
Det anbefales, at eleven  

 afleverer en oversigt over litteratur og eksperimentelt udstyr, som har været  

 inddraget i forberedelserne, samt en kortfattet redegørelse for de tanker,  

 eleven har gjort sig om fagområdets afgrænsning og opgavens indhold.
 Opgaven formuleres endeligt af læreren.
Eleven må ikke kende formuleringen på forhånd.
Opgaveformuleringen skal  

 være bred, så der åbnes mulighed for at udfolde selvstændighed og  

 kreativitet.
Samtidig skal den være så detaljeret, at den støtter elevens  

 strukturering af materialet uden at være bindende.
 Det skal klart angives, i hvilket omfang eksperimentelle undersøgelser,  

 opgaveløsning og lignende skal inddrages i besvarelsen.
I den uge, hvor opgaven udarbejdes, skal eleven i passende omfang have  

 adgang til et af skolens laboratorier.
Det skal endvidere sikres, at  

 faglæreren er til rådighed i et omfang, så eventuelle mindre problemer ikke  

 hindrer eleven i at gennemføre planlagte eksperimenter.
Omfanget af besvarelsens tekst skal være 10-15 maskinskrevne sider heri  

 ikke medregnet grafer, tabeller, figurer og lignende.
Besvarelsen skal være  

 forsynet med litteratur- og kildehenvisninger.
 Ved vurderingen af besvarelsen skal der foretages en helhedsbedømmelse.  

 Det er generelt elevens evne til at sætte sig ind i et område af fysikken og  

 formidle denne indsigt, der skal bedømmes.
Der lægges vægt på * om redegørelsen for den gennemførte undersøgelse er præget af  

 selvstændig bearbejdelse af materialet, * om eleven selvstændigt har udvalgt og anvendt passende fysiske metoder, * om analysen af det indsamlede materiale (måledata m.v.) er udtømmende, * om undersøgelsens resultater gøres til genstand for en kritisk vurdering  

 på fagligt-metodisk grundlag, * om den sproglige udformning er korrekt og præcis, og * om besvarelsen er disponeret, så de enkelte afsnit har et rimeligt  

 omfang i forhold til den stillede opgave.
 Sproglig linie.
 Mellemniveau.
 Undervisningen skal tilrettelæges, så der bygges på den viden og de  

 færdigheder, eleverne har tilegnet sig gennem undervisningen i det  

 obligatoriske naturfag.
Det eksperimentelle arbejde, som eleverne selv udfører skal have et samlet  

 omfang svarende til ca. 20 lektioner.
Den ene halvdel af tiden bruges til  

 elevøvelser, hvorom eleverne selvstændigt skriver rapport.
Den anden halvdel  

 bruges til et eksperimentelt projekt.
Opgaveregning og problemløsning skal udgøre en integreret del af arbejdet  

 med stoffet.
Det skal indgå i arbejdet i timerne og som en del af elevernes  

 arbejde med forberedelse og efterbehandling af stoffet.
 Bemærkninger til kernestoffet:
Elektriske kredsløb Undervisningen skal omfatte begreberne ladning, strømstyrke,  

 spændingsforskel, resistans, kapacitans, elektromotorisk kraft, effekt og  

 energi.
 Emnekredsen skal behandles med vægt på det eksperimentelle, så eleverne  

 opnår fortrolighed med anvendelsen af sædvanlige måleinstrumenter.
Eleverne skal have lejlighed til i fysikundervisningen at beskæftige sig  

 med komponenter, der benyttes i elektronikken.
Ikke-lineære og aktive  

 komponenter kan behandles på grundlag af udmålte karakteristikker,  

 oplysninger fra datablade og lignende.
Det anbefales at inddrage simpel  

 digitalelektronik.
Bølger Behandlingen af harmoniske bølger skal omfatte begreberne periode,  

 frekvens, bølgelængde og hastighed.
Konstruktiv og destruktiv interferens  

 samt stående bølger kan behandles kvalitativt og eksperimentelt.
Det optiske  

 gitter skal behandles, så der bliver grundlag for en eksperimentel  

 undersøgelse af spektre.
 Lys og røntgenstråling skal omtales som eksempler på elektromagnetiske  

 bølger.
Kerne- og partikelfysik Behandlingen skal tage udgangspunkt i den viden, eleverne har tilegnet sig  

 i naturfaget.
 Det anbefales i forbindelse med kerneprocesser at omtale fission og  

 fusion.
Behandlingen af subnukleare partikler kan være kvalitativ.
Kvarkmodellen  

 skal omtales.
Eksamen De enkelte emner, der opgives til den mundtlige prøve, skal være fagligt  

 sammenhængende og velegnet som grundlag for eksamination.
 Der kan stilles flere eksamensspørgsmål inden for et enkelt emne, ligesom  

 der kan stilles eksamensspørgsmål, der inddrager flere af de opgivne emner.
På den matematiske linjes obligatoriske niveau opgives 10 emner.
Rapporter  

 og eksperimentelt arbejde, der knytter sig til de enkelte emner, skal som  

 hovedregel medtages under det pågældende emne.
På den sproglige linjes mellemniveau opgives 10 emner.
Eksperimentelt  

 arbejde, der knytter sig til de enkelte emner kan medtages.
På den matematiske linies høje niveau opgives 10 teoretiske og 10  

 eksperimentelle emner.
De eksperimentelle emner skal fastlægges som en eller  

 flere rapporter, eventuelt udsnit af større rapporter.
 Til den skriftlige prøve på den matematiske linies høje niveau opgives  

 kernestoffet fra obligatorisk niveau og fra højt niveau.
 Direktoratet for Gymnasieskolerne og Højere Forberedelseseksamen udsender  

 vejledende eksempler på eksamensopgaver.
