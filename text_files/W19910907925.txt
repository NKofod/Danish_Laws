Ankestyrelsens principafgørelse D-42-91 om musiker - afgrænsning mellem selvstændig erhvervsdrivende og lønmodtager Resume:
 Afslag på dagpenge fra kommunen i de første 3 uger af et sygefravær til en musiker med enkelte arrangementer, idet pågældende ikke var frivilligt forsikret.
Pågældende blev ikke anset for at være lønmodtager i relation til dagpengeloven.
Honoraret blev beskattet som B-indkomst.
 Love:
Lov om dagpenge ved sygdom eller fødsel - lov nr. 852 af 20. december 1989 - § 10, stk. 1 Lov om sygedagpenge - lov nr. 563 af 9. juni 2006 - § 41 Sagsfremstilling:
 Kommunen traf afgørelse om, at pågældende i forbindelse med et sygefravær fra tirsdag den 25. december 1990 - torsdag den 24. januar 1991 først havde ret til dagpenge efter udløbet af egenperioden på 3 uger, idet man anså pågældende for selvstændig erhvervsdrivende.
 Kommunen har som begrundelse for afgørelsen oplyst, at det i forbindelse med behandlingen af pågældendes anmodning om dagpenge blev konstateret, at pågældende i skattevæsenets indtægtsregister stod registreret med B-indkomst.
 Herudover har kommunen oplyst, at det fremgår af pågældendes lønsedler i forbindelse med de forskellige arrangementer, at der ikke bliver fradraget, hverken for skat, ATP og AUD, ligesom der ikke bliver ydet feriepenge.
 Kommunen mener derfor, at pågældendes lønsedler reelt må betragtes som fakturaer.
 Det er oplyst, at pågældende ikke er dagpengeberettiget medlem af en arbejdsløshedskasse.
Pågældende har anført, at han må anses for at være lønmodtager, da han i relation til skattevæsenet bruger fradrag, der har relation til lønmodtagere.
Han angiver hele sin bruttoindtægt fra sin musikbeskæftigelse under »Personlig indkomst«.
Af pågældendes bilag til selvangivelsen fremgår bl.a., at der er foretaget afskrivning på instrumenter.
Pågældende har til Dagpengeudvalgets sekretariat oplyst, at der ikke foreligger engagementskontrakter.
Hans gruppe er kendt, således at den der ønsker musikunderholdning kontakter gruppen og aftaler tid, sted og honorar.
Honoraret beskattes som B-indkomst.
Han har ikke påklaget skattevæsenets afgørelse herom.
 Afgørelse:
 Dagpengeudvalget har på sit møde den 3. maj 1991 truffet den afgørelse, at pågældende må anses for selvstændig erhvervsdrivende i dagpengelovens forstand, jf. dagpengelovens § 10, stk. 1.
 Pågældende kan ikke anses som lønmodtager, fordi denne ikke kan anses for at udføre et personligt arbejde i et tjenesteforhold og som sådan undergivet arbejdsgiverens ledelse og instruktion for arbejdets udførelse.
 Da pågældende ikke er frivilligt sikret efter dagpengelovens § 20, vil pågældende først være berettiget til dagpenge fra kommunen efter 3 ugers sygdom.
 Dagpengeudvalget tiltræder således kommunens afgørelse.
