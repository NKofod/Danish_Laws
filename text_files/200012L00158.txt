Fremsat den 1. februar 2001 af  

 skatteministeren (Frode Sørensen) Forslag til Lov om ændring af lov om afgift af  

 ledningsført vand (Godtgørelse ved vandspild m.v.) § 1 I lov om afgift af ledningsført vand, jf. lovbekendtgørelse  

 nr. 639 af 21. august 1998, som ændret ved § 27 i lov nr. 380 af  

 2. juni 1999, lov nr. 951 af 20. december 1999, § 18 i lov nr. 165 af  

 15. marts 2000 og § 42 i lov nr. 1029 af 20. november 2000 foretages  

 følgende ændringer:
 1. I § 14, stk. 3 ændres »stk. 5« til  

 »stk. 1«.
 2. I § 25 indsættes efter stk. 1:
»Stk. 2. De statslige told- og skattemyndigheder kan over for  

 virksomheder, der er registreret efter § 4, stk. 1, eftergive den  

 del af afgiften, der vedrører vandspild forårsaget af brud  

 på skjulte vandinstallationer i private ejendomme til  

 boligformål.
Eftergivelse kan ske, når vandspildet kan  

 dokumenteres henregnet til den private ejendom på en sådan  

 måde, at den registrerede virksomhed kan opkræve vederlag for  

 vandspildet hos forbrugeren.
Eftergivelsen sker efter reglerne i  

 stk. 3-7.
Stk. 3. Den registrerede virksomhed anmoder de statslige told-  

 og skattemyndigheder om eftergivelse på vegne af forbrugeren.
Når  

 forbrugeren anmoder den registrerede virksomhed om eftergivelse, skal den  

 registrerede virksomhed indsende en anmodning til de statslige told- og  

 skattemyndigheder.
Den registrerede virksomheds anmodning til de statslige  

 told- og skattemyndigheder om eftergivelse skal være skriftlig og  

 begrundet.
Stk. 4. De statslige told- og skattemyndigheder kan kun  

 eftergive afgiften i samme omfang som den registrerede virksomhed  

 afstår fra opkrævning af afgiften og fra opkrævning af  

 vandprisen over for forbrugeren.
Den registrerede virksomhed udsteder en  

 kreditnota til forbrugeren på det eftergivne beløb inklusiv  

 vandafgift.
Endvidere kan de statslige told- og skattemyndigheder kun  

 eftergive afgiften i samme omfang, som forbrugeren eftergiver afgiften og  

 prisen for vandet over for lejere i den private ejendom, når disse  

 lejere i henhold til en lejeaftale betaler for vandforbruget.
 Stk. 5. Eftergivelse gives ikke for den del af kravet, som er  

 mindre end forbrugerens årlige normalforbrug vedrørende den  

 private bolig tillagt 300 m3. Hvis forbrugerens normale  

 afregningsperiode er mindre end et år, nedsættes mindstekravet  

 forholdsmæssigt.
 Stk. 6. Den registrerede virksomhed skal ikke medregne den  

 vandmængde, der er eftergivet, i afgiftsgrundlaget efter § 7, stk.  

 1 og 2.
Stk. 7. Det er en forudsætning for at opnå  

 eftergivelse efter stk. 2, at ledningsbruddet ikke kan tilregnes  

 forbrugeren som forsætligt eller groft uagtsomt, og at der er  

 udøvet rimelige foranstaltninger for at stoppe ledningsbruddet.
Dette  

 skal fremgå af anmodningen fra det almene  

 vandforsyningsanlæg.« § 2 Stk. 1. Loven træder i kraft den 1. januar 2001.
 Stk. 2. De statslige told- og skattemyndigheder eftergiver  

 over for forbrugeren vandafgift, der vedrører vandspild  

 forårsaget af brud på skjulte vandinstallationer i private  

 ejendomme til boligformål, når afgiften er opkrævet af den  

 registrerede virksomhed for forbrug i private ejendomme efter den 1. januar  

 1996, men inden denne lovs ikrafttræden.
Stk. 3. Det skal over for de statslige told- og  

 skattemyndigheder dokumenteres, at der er opkrævet vandafgift for  

 vandspildet.
Endvidere kan afgiften kun eftergives i samme omfang, som  

 forbrugeren eftergiver afgiften over for lejere i den private ejendom,  

 når disse lejere i henhold til en lejeaftale betaler for deres  

 vandforbrug.
 Stk. 4. Eftergivelse gives ikke for den del af kravet, som er  

 mindre end forbrugerens årlige normalforbrug vedrørende den  

 private bolig tillagt 300 m3. Hvis forbrugerens normale  

 afregningsperiode er mindre end et år, nedsættes mindstekravet  

 forholdsmæssigt.
 Stk. 5. Det er en forudsætning for at opnå  

 eftergivelse, at ledningsbruddet ikke kan tilregnes forbrugeren som  

 forsætligt eller groft uagtsomt, og at der er udøvet rimelige  

 foranstaltninger for at stoppe ledningsbruddet.
 Stk. 6. Anmodning om eftergivelse af afgift, som den  

 registrerede virksomhed har opkrævet for forbrug i private husstande  

 før 1. januar 2001, skal indsendes til de statslige told- og  

 skattemyndigheder senest på følgende datoer:
Afgift opkrævet i 1996 og 1997 31. december 2002 Afgift opkrævet i 1998 31. december 2003 Afgift opkrævet i 1999 31. december 2004 Afgift opkrævet i 2000 31. december 2005 Bemærkninger til lovforslaget Almindelige bemærkninger 1. Indledning Med lovforslaget foreslås først og fremmest  

 etableret en generel eftergivelsesordning i forbindelse med vandspild  

 på grund af ledningsbrud ved levering af vand fra almene  

 vandforsyningsanlæg.
 Som følge af vedtagelsen af opkrævningsloven  

 tilstræber lovforslaget desuden en ændring af redaktionel  

 karakter af vandafgiftslovens § 14, stk. 3.
1.1. Eftergivelse af vandafgift i forbindelse med vandspild på  

 grund af ledningsbrud Efter indførelsen af afgiften af  

 ledningsført vand pr. 1. januar 1994 er der konstateret flere  

 tilfælde, hvor forbrugere har måttet betale betydelige  

 beløb i bl.a. afgift af vand, som hidrører fra ledningsbrud  

 efter stikledningen til den enkelte husstand.
Da et centralt formål med vandafgiftsloven er at  

 skabe et incitament til fortsatte forbedringer af ledningsnettet, indeholder  

 vandafgiftsloven en regel, hvorefter vandværket skal betale afgift af  

 mindst 90 pct. af den vandmængde, der er fremstillet.
Særligt for  

 mindre vandværker har dette betydet, at disse vandværker af  

 økonomiske grunde har opkrævet afgiften i forbindelse med  

 ledningsbrud hos den enkelte husstand, idet vandværket ellers ville  

 komme ned under 90-pct.-grænsen.
De større værker har  

 sædvanligvis fordelt omkostningerne på samtlige tilsluttede  

 gennem det faste bidrag.
I den nuværende affattelse af vandafgiftsloven  

 eksisterer der en eftergivelsesregel i § 25, stk. 1, hvorefter den  

 registrerede virksomhed kan opnå eftergivelse eller henstand med  

 betalingen af afgiften samt renter og gebyrer på samme vilkår som  

 fastsat i opkrævningslovens § 15 (før 1. januar 2001: momslovens  

 § 83). Denne bestemmelse finder som hovedregel kun anvendelse over for det  

 afgiftspligtige vandværk, og altså ikke over for den forbruger,  

 som afgiften overvæltes på.
Eftergivelse kan således som  

 udgangspunkt kun finde sted på grund af forhold hos vandværket.  

 Endvidere administreres denne eftergivelsesregel restriktivt.
Told- og  

 Skattestyrelsen har opgjort, at der har været 122 skriftlige  

 anmodninger fra private forbrugere om eftergivelse af afgiften af i alt i  

 underkanten af en kvart million kubikmeter vand. § 25, stk. 1, har  

 kun kunnet finde anvendelse i 4 af disse sager, da vandværkets forhold  

 som omtalt også skal indgå i vurderingen efter denne bestemmelse.  

 Told- og Skattestyrelsen har desuden konstateret, at der ud over de  

 skriftlige anmodninger har været en række telefoniske  

 forespørgsler til told- og skatteregionerne, som ikke har ført  

 til egentlige anmodninger om eftergivelse.
 Vandspild kan imidlertid medføre en betydelig  

 økonomisk belastning for husholdninger, som uforskyldt rammes af  

 vandspild på grund af sprængte vandrør og lignende.  

 Erfaringen viser, at der ofte er tale om ældre boliger, der bebos af  

 ældre uden store indtægter.
Derfor foreslås indført en regel, som hviler  

 på et objektivt grundlag, som retter sig mod den enkelte forbruger og  

 dennes forhold, og som på denne baggrund kan anvendes til at eftergive  

 forbrugeren vandafgiften og momsen heraf i de enkelte sager ud fra en helt  

 konkret bedømmelse af forholdene.
Det er derfor under alle  

 omstændigheder fundet rigtigst at gennemføre denne mere  

 generelle ordning ved lovgivning.
Da det er ganske tilfældigt, hvornår  

 sådanne ledningsbrud opstår, og da der foreligger en lang  

 række tilfælde, hvor vandspild allerede er konstateret, men hvor  

 der på grund af de hidtidige regler ikke har været mulighed for  

 eftergivelse, foreslås det, at eftergivelsesbestemmelsen tillige finder  

 anvendelse på betaling for vandspild, som er opkrævet hos  

 forbrugeren efter 1. januar 1996. For de fleste forbrugere består  

 vandbetalingen af en række a conto bidrag, som efterreguleres ved en  

 endelig, årlig vandafregning, der normalt fastsættes ved  

 måling.
Hvis der tages udgangspunkt i opkrævningstidspunktet,  

 opnås den fordel, at vandspild, der er sket i den periode, som  

 afsluttes med en slutafregning til forbrugeren i 1996, vil være  

 omfattet.
I gennemsnit vil dette betyde, at der kan eftergives vandspild  

 tilbage til 1. juli 1995. Samtidig undgås problemer med dokumentation  

 for vandspild, som kan være vanskelig eller umulig at fremskaffe.  

 Virkningstidspunktet svarer til de generelle regler i 1908-loven om  

 forældelse af skatte- og afgiftskrav.
Det har været overvejet, om der i stedet kunne  

 indføres en forsikringsordning for værkerne til dækning af  

 afgifter i forbindelse med vandspild.
En forsikring mod betaling af afgifter  

 ved vandspild vil imidlertid blive meget dyr, og den høje pris skyldes  

 først og fremmest skatter og afgifter samt det faktum, at den  

 forsikrede genstand er vandspild som følge af ledningsbrud i den del  

 af vandinstallationerne, som forbrugeren og altså ikke vandværket  

 er ansvarlig for.
Forsikringsbranchen har beregnet, at de samlede  

 forsikringsudgifter i givet fald årligt langt vil overstige, hvad der  

 på noget tidspunkt kan blive tale om at eftergive.
Heller ikke en  

 forsikringsordning vil have den ønskede effekt over for de ramte  

 borgere, medmindre den gøres obligatorisk og altså bliver  

 fastsat ved lov.
Det vil kun i begrænset omfang være muligt at  

 tegne en privat forsikringsordning og den vil fortsat være dyr.
Det har tillige været vurderet, om den  

 ønskede effekt kan opnås ved at sænke grænsen for  

 hvor stor en andel af den samlede vandproduktion, som værkerne under  

 alle omstændigheder skal afregne afgift i forhold til.
Denne andel er i  

 dag på 90 pct.
Af incitamentsmæssige årsager finder  

 Skatteministeriet det imidlertid ikke ønskværdig at ændre  

 denne.
En fastholdelse af 90-pct.-grænsen - også ved eftergivelse  

 af vandregningen ved vandspild - betyder i øvrigt, at det almene  

 vandværk - for hverken at kunne tabe eller vinde i forbindelse med en  

 eftergivelse - ikke skal medregne den  vandmængde, hvoraf afgiften  

 eftergives, ved beregningen af, om grænsen på 90 pct. er  

 overholdt.
Forslaget lægger derfor op til, at et eftergivet vandspild  

 ikke skal medregnes ved beregningen i forhold til 90-pct.-grænsen.
Endelig har det været vurderet, om en eventuel  

 eftergivelsesregel også skulle omfatte den statslige spildevandsafgift.  

 Spildevandsafgiften betales til statskassen af spildevandsanlægget, og  

 altså ikke af den almene vandforsyning.
Afgiften overvæltes  

 på den enkelte forbruger gennem det kommunale vandafledningsbidrag.
Det  

 er derfor ikke fundet hensigtsmæssigt at etablere særskilt  

 hjemmel til eftergivelse af spildevandsafgiften Dette betyder imidlertid  

 ikke, at forbrugeren, der opnår eftergivelse, skal betale  

 spildevandsafgiften.
Denne vil normalt blive eftergivet som en del af det  

 kommunale vandafledningsbidrag.
Allerede i dag er det almindeligt, at  

 kommunerne eftergiver vandafledningsbidraget, blandt andet ud fra en  

 betragtning om, at vandspildet som regel ikke belaster  

 spildevandsanlæggene, men i stedet siver ned i grundvandet eller  

 udledes på samme måde som regnvand.
For så vidt angår  

 de gamle sager har der Skatteministeriet bekendt kun været en enkelt  

 sag, hvor kommunen ikke har villet eftergive det kommunale  

 vandafledningsbidrag.
Denne praksis med eftergivelse af  

 vandafledningsbidraget forudsættes videreført.
Den foreslåede regel gælder kun for aftagere  

 af vand fra almene vandforsyningsanlæg, således som disse  

 defineres i vandforsyningslovens § 3, stk. 3. Med den foreslåede  

 formulering af vandafgiftslovens § 25, stk. 2 - 7 vil eftergivelse  

 derfor ikke kunne ske i forhold til ejendomme, der forsynes med  

 ledningsført vand fra private boringer, selv om de  

 pågældende er betalingspligtige efter vandafgiftslovens § 2,  

 stk. 2. Dette er ikke fundet nødvendigt, idet de  

 pågældende betaler vandafgift ud fra et fast afgiftsgrundlag  

 på 170 m3 om året.
Derudover er vandafgiftslovens  

 incitament til at sikre en kontinuerlig forbedring af vandforsyningssystemet  

 fuldt bevaret for så vidt angår det fælles ledningsnet i et  

 alment vandforsyningsanlæg, hvilket vil sige hoved-, forsynings- og  

 stikledning.
Eftergivelse kan således kun tillades, når  

 vandspildet sker i eller efter jordledningen hos den enkelte forbruger.  

 Hermed skabes der overensstemmelse mellem de vandinstallationer, hvori  

 vandspild kan medføre eftergivelse, og de vandinstallationer, som den  

 enkelte forbruger er ansvarlig for i medfør af vandforsyningslovens §  

 50.
1.2. Redaktionel ændring af § 14, stk. 3 Ved følgeloven til opkrævningsloven (lov nr.  

 951 af 20. december 1999) blev vandafgiftslovens daværende § 14,  

 stk. 1 - 4 ophævet, hvorved stk. 5 - 7 blev stk. 1 - 3.  

 Den nuværende § 14, stk. 3, der altså tidligere var  

 stk. 7, indeholder en henvisning til den tidligere § 14,  

 stk. 5, som altså nu er stk. 1. Med nærværende  

 lovforslag bringes henvisningen i stk. 3 i overensstemmelse med  

 placeringen af den lovtekst, der henvises til, i stk. 1.
2. Provenumæssige konsekvenser Med dette forslag gives eftergivelse for afgift af  

 ledningsført vand i forbindelse med vandspild.
Eftergivelsen  

 dækker kun den del af vandspildet, der ligger udover husstandens  

 normalforbrug med et tillæg på 300 m3. Med forslaget  

 gives tillige eftergivelse for vandafgiften med tilbagevirkende kraft for  

 husstande, der har haft vandspild, som er opkrævet i perioden 1. januar  

 1996 og frem til lovens ikrafttræden.
 Det skønnes, at lovforslaget vil betyde et  

 provenutab på ca. 5-10 mill. kr. for gamle sager som følge af  

 eftergivelse af vandafgiften og moms.
 Provenutabet for nye sager kan kun vanskeligt vurderes,  

 men antages under et usikkert skøn at udgøre ca. 5 mill. kr. om  

 året.
 Branchen skønner, at der i takt med den  

 løbende vedligeholdelse af vandinstallationerne, herunder ikke mindst  

 udskiftningen af ledninger af jernrør til mere holdbare materialer,  

 må forventes en gradvis nedgang i antallet af sager og dermed af  

 provenutabet.
3. Erhvervsøkonomiske konsekvenser For de vandværker, der som led i ordningen skal  

 eftergive vandprisen i samme omfang, som den statslige vandafgift eftergives,  

 vil der blive tale om et mindre tab.
Vandpriserne svinger noget fra  

 vandværk til vandværk; men det skønnes, at den vandpris,  

 der eftergives, vil være i omtrent samme størrelsesorden som  

 eftergivelsesbeløbet af statslig vandafgift.
Tabet vil blive  

 overvæltet på de tilsluttede forbrugere.
4. Fordelingsmæssige konsekvenser Vandværkernes eftergivelse af selve vandprisen vil  

 blive overvæltet på vandværkets brugere.  

 Overvæltningen på et større antal forbrugere vil dog  

 minimere belastningen for den enkelte, og ud fra en solidarisk tankegang er  

 denne løsning under alle omstændigheder at foretrække frem  

 for en ganske væsentlig belastning af en enkelt forbruger.
I de fleste  

 tilfælde vil belastningen for de forbrugere, der er tilsluttet et  

 vandværk, som opnår eftergivelse på vegne af en forbruger,  

 med den foreslåede ændring normalt være på ganske  

 få hundrede kroner.
 Af de hidtil kendte sager er det indtrykket, at vandspild  

 især forekommer ved ældre ejendomme, samt sommerhuse og  

 fritidshuse.
5. Administrative konsekvenser for det offentlige Lovforslaget skønnes ikke at ville medføre  

 nævneværdige administrative konsekvenser for det offentlige.
De  

 administrative konsekvenser vil udelukkende give sig udslag i behandlingen af  

 en række sager om eftergivelse af vandspild.
Det vil være den  

 registrerede virksomhed (vandværket), der tilvejebringer  

 beslutningsgrundlaget for, hvorvidt der kan ske eftergivelse eller ej.
Told-  

 og skatteregionerne skal derfor alene sikre, at indstillingen fra de almene  

 vandforsyninger opfylder betingelserne i forslagets § 1. Denne ordning findes  

 hensigtsmæssig, fordi det almene vandværk besidder de tekniske  

 kvalifikationer og de faktiske oplysninger, som er nødvendige for at  

 bedømme den enkelte sag.
For så vidt angår de gamle sager  

 foreslås en ordning, hvor forbrugeren selv anmoder told- og  

 skatteregionerne om eftergivelse.
I disse tilfælde vil de  

 administrative konsekvenser for told- og skattemyndighederne selvsagt  

 være en anelse større.
6. Administrative konsekvenser for erhvervslivet Der findes omkring 2850 vandværker i Danmark.  

 Endvidere er antallet af sager lavt, og sagerne vil være spredt ud  

 på de enkelte værker, hvor det sædvanligvis alene vil  

 være en enkelt tilsluttet, som skal have eftergivet vandafgift mv.
For  

 det enkelte vandværk er de administrative konsekvenser derfor ganske  

 små.
7. Miljømæssige konsekvenser Vandspild som sådan belaster ikke miljøet.  

 For bevarelsen af drikkevandsressourcerne er det naturligvis bedst, at der  

 ikke forekommer vandspild.
Den foreslåede bestemmelse rykker imidlertid  

 ikke afgørende ved incitamentet til at forebygge vandspild, hverken  

 hos vandforsyningen eller hos husstanden, men sikrer blot, at et utilsigtet  

 vandspild ikke har fordelingsmæssige konsekvenser af betydning.
8. EU-retlige konsekvenser Forslaget skønnes ikke at indeholde EU-retlige  

 aspekter.
9. Høring Lovforslaget har forinden fremsættelsen været  

 til høring hos Miljø- og Energiministeriet, Statsministeriet,  

 Justitsministeriet, Finansministeriet, Erhvervsministeriet,  

 Miljøstyrelsen, Told- og Skattestyrelsen, Advokatsamfundet,  

 Landbrugsrådet, Rådet for Dansk Forsikring og Pension, Danske  

 Vandværkers Forening, Foreningen af Vandværker i Danmark,  

 Hovedstadsrådets Vandsamarbejde, Kommunernes Landsforening,  

 Københavns Kommune, Frederiksberg Kommune og Foreningen af Danske  

 Skatteborgere.
10. Opsummering af konsekvenser Positive konsekvenser /  

 mindre udgifter Negative konsekvenser /  

 merudgifter Økonomiske konsekvenser for stat, kommuner og  

 amtskommuner Ingen 5-10 mio. kroner i gamle sager og 5 mio. kr. pr. år for  

 fremtidige sager Administrative konsekvenser stat, kommuner og  

 amtskommuner Ingen Mindre konsekvenser i forbindelse med eftergivelse af afgift  

 i forbindelse med ledningsbrud Økonomiske konsekvenser for erhvervslivet 5 mio. kr. pr. år Årlige omkostninger i omkring samme omfang som  

 eftergivelsen af vandafgift.
Administrative konsekvenser for erhvervslivet Ingen Mindre forøgelse i administration i forbindelse med  

 ledningsbrud Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Skønnes ikke at indeholde EU-retlige  

 aspekter.
Bemærkninger til forslagets enkelte  

 bestemmelser Til § 1 Til nr. 2 Til stk. 2 Det er kun vandspild på grund af brud på  

 skjulte installationer, der kan ske eftergivelse for.
Den gængse  

 definition heraf er jordledningen fra skel til bygning, imellem bygninger og  

 under bygninger.
Desuden omfattes ikke synlige vandinstallationer og  

 rørføringer inde i bygninger af definitionen.
Synlige  

 installationer er på den anden side for eksempel vandhaner, cisterner,  

 varmtvandsbeholdere med videre, hvorfra vandspild ikke kan give anledning til  

 eftergivelse.
Forslaget begrænser eftergivelsesordningen til  

 private ejendomme til boligformål.
Det forudsættes, at det er den  

 med hvem vandværket har kontraheret, der skal ske eftergivelse over  

 for.
I de tilfælde, hvor forbrugeren udlejer boligen, er der i stk. 4  

 indført en bestemmelse, hvorefter den eftergivne afgift skal  

 viderebetales til lejeren.
Da ordningen først og fremmest har et  

 fordelingsmæssigt sigte, findes det ikke nødvendigt at  

 udstrække ordningen til erhvervsvirksomheder.
Forbrugere, der uden  

 særskilt vandmåling anvender vand såvel til  

 boligformål som til erhvervsformål, kan således kun  

 opnå eftergivelse for den andel, der falder på  

 boligformålet.
 At vandspildet skal være sket på grund af brud  

 betyder, at vandspild på grund af defekter, som ikke kan betegnes som  

 brud, ikke giver ret til eftergivelse.
For at opnå mulighed for eftergivelse, er det en  

 forudsætning, at vandværket kan dokumentere, at vandspildet er  

 sket hos forbrugeren; det vil sige i eller efter jordledningen.
Dette vil  

 altid være muligt, når vandmåleren er placeret ved  

 overgangen fra stikledning til jordledning.
Er vandmåleren for eksempel  

 placeret i huset, vil eftergivelse af vandspild før måleren kun  

 kunne forekomme i de tilfælde, hvor vandværket på anden  

 måde er i stand til entydigt at fastslå, at vandspildet er sket  

 på grund af brud på vandinstallationen på grunden, men  

 før måleren, for eksempel i jordledningen, og at fastslå  

 omfanget af den mængde vand, der er pumpet fra stikledningen ind i  

 jordledningen.
Dette princip skal fastholdes strengt, således at for  

 eksempel § 12, stk. 2 i Miljøstyrelsens normalregulativ for  

 private vandværker og tilsvarende bestemmelser, hvorefter  

 vandværket efter forhandling med ejeren kan fastsætte vandspildet  

 skønsmæssigt og kræve det betalt af ejeren, ikke finder  

 anvendelse på eftergivelse af vandafgift i forbindelse med vandspild  

 på grund af ledningsbrud.
Til stk. 3 Det foreslås, at det altid er vandværket, der  

 over for told- og skatteregionen på vegne af forbrugeren skriftligt og  

 begrundet anmoder om eftergivelse af vandafgift.
En sådan indstilling  

 kan ske på foranledning af vandværket.
Normalt vil indstillingen  

 dog ske på baggrund af en forbrugers anmodning til vandværket om  

 eftergivelse.
I dette tilfælde er det fundet nødvendigt at  

 sikre, at forbrugeren rent faktisk har mulighed for at få sin sag  

 behandlet.
Formuleringen af stk. 3 betyder, at vandværket kun er  

 forpligtiget til at anmode om eftergivelse, når forbrugeren selv  

 anmoder herom.
På den anden side hindrer formuleringen ikke, at  

 vandværket kan anmode af egen vilje.
Til stk. 4 Den eftergivelse af vandafgift, der finder sted, skal  

 stille forbrugeren neutralt.
Det er derfor en forudsætning, at  

 også vandprisen eftergives.
Bestemmelsen giver dog ikke told- og  

 skattemyndighederne hjemmel til at træffe afgørelse om  

 vandværkets eftergivelse af vandprisen.
Imidlertid vil  

 vandværkets eftergivelse af vandprisen være en forudsætning  

 for, at vandafgiften kan eftergives.
Eftergivelse forudsætter derfor  

 enighed mellem vandværk og forbruger.
Det forudsættes tillige, at vandværket faktisk  

 fakturerer vandprisen inklusiv afgift til forbrugeren i form af en endelig  

 afregning.
Såfremt der opnås eftergivelse, skal vandværket  

 herefter udstede en kreditnota til forbrugeren.
Hvis forbrugeren som ejer af en ejendom har udlejet denne,  

 vil vandforbruget normalt blive betalt af lejeren.
Såfremt ejeren af  

 ejendommen ikke viderebetaler en eventuel eftergivelse, vil dette  

 medføre en uberettiget vinding hos ejeren.
I sådanne  

 tilfælde forudsætter eftergivelsen derfor, at det er lejeren, der  

 i sidste ende modtager eftergivelsen.
Dette kan for eksempel sikres gennem  

 opnåelse af forbrugerens skriftlige accept af, at de statslige told- og  

 skattemyndigheder og vandværket udbetaler beløbet direkte til  

 lejeren.
Til stk. 5 Det foreslås, at der indføres en fast  

 mindstegrænse for hvor stor en del af vandspildet, som kan eftergives.  

 Eftergivelsen foreslås begrænset til det vandspild, der ligger ud  

 over det årlige normalforbrug af vand tillagt 300 m3. Hermed  

 gives også forbrugeren et incitament til at forsøge at  

 begrænse vandspild gennem ledningsbrud.
Normalforbruget af vand  

 beregnes som et gennemsnit over en årrække, således at  

 mindre udsving i forbruget ikke skaber usikkerhed omkring resultatet.
Det  

 må anbefales, at gennemsnittet beregnes ud fra de 3 - 4 seneste  

 år.
Såfremt det ikke er muligt at beregne et gennemsnitligt  

 årsforbrug for den enkelte forbruger, tages der udgangspunkt i de  

 standardberegningsmetoder, som vandværket selv benytter ved  

 fastlæggelsen af a conto-beløbet for nye forbrugere.  

 Standardmetoden bør anvendes, hvis den pågældende  

 forbruger har afregnet vand for ejendommen i 2 år eller derunder.
Hvis  

 betalingskravet vedrører en kortere periode end et år, skal  

 mindstekravet nedsættes forholdsmæssigt.
 Eksempel.
Et brud på en vandinstallation medfører et  

 krav om betaling af i alt 350 m3 vand.
På grund af  

 fraflytning vedrører den endelige regning for vandforbruget 3  

 måneder.
Mindstekravet beregnes da som normalforbruget i den  

 pågældende 3 måneders periode tillagt en fjerdedel af 300  

 m3, svarende til 75 m3.
Målt vandmængde i de pågældende 3  

 måneder 350,00 m3 Husstandens normalforbrug i de 3 måneder (beregnet af  

 vandværket) 42,5 m3 Forholdsmæssig andel af 300  

 m3 75,0 m3 Bundgrænse for perioden 117,5 m3 Vandmængde, der kan eftergives 232,5 m3 Eftergivet vandafgift 1162,50 kr Til stk. 6 Det er af betydning, at der ikke forrykkes på  

 vandafgiftslovens incitamentsvirkninger i forhold til etableringen og  

 vedligeholdelsen af et stadigt bedre vandforsyningssystem.
Det findes derfor  

 bedst i overensstemmelse hermed, at den mængde vand, som der eftergives  

 betaling for, ikke skal indgå i vandværkets beregning af  

 90-pct.-grænsen.
Derved vil vandværket hverken tabe eller vinde i  

 forbindelse med en eftergivelse.
Dette ville ellers være  

 tilfældet, såfremt krediteringen af vandspildet bragte den  

 samlede fakturerede mængde ned under 90 pct.
Til stk. 7 Det foreslås, at en forudsætning for  

 eftergivelse er, at vandspildet ikke må anses som udslag af grov  

 uagtsomhed eller forsætlighed.
Ligeledes forudsættes det i  

 lovforslaget, at vandspildet forsøges begrænset.
Det vil derfor  

 normalt være nødvendigt at udføre tilstrækkelige  

 reparationsarbejder, hvilket bør dokumenteres ved, at anmodningen  

 vedlægges en kopi af regningen fra den VVS-installatør, der har  

 repareret skaden.
Da forbrugere ikke kan forpligtes til at opbevare  

 regnskabsbilag, bør der ikke lægges særlig vægt  

 på dette moment for så vidt angår sager, der er  

 opstået før lovens vedtagelse, jf. bemærkningerne til  

 § 2.
 Til § 2.
Det foreslås, at lovforslaget træder i kraft  

 fra og med første afgiftsperiode i 2001. Det kan imidlertid  

 konstateres, at det er »almindelige mennesker«, som får en ofte meget  

 stor regning på adskillige tusinde kroner, og hvor en væsentlig  

 del af beløbet er afgifter og moms.
Den hidtidige eftergivelsesregel,  

 der indtil 1. januar 2001 henviste til momslovens § 83, og fra den 1. januar  

 til opkrævningslovens § 15, skal praktiseres restriktivt og har derfor  

 kun i ganske sjældne tilfælde kunnet anvendes til at eftergive  

 afgifter overfor den endelige forbruger.
Det er endvidere ofte ganske  

 tilfældigt, om et brud er opstået før eller efter lovens  

 ikrafttræden.
Det foreslås derfor, at der også gives  

 mulighed for at eftergive beløb, som hviler på afgiftsperioder  

 før lovforslagets ikrafttræden.
Det foreslås, at der kan  

 eftergives betaling af krav i forbindelse med vandspild, som er  

 opkrævet efter 1. januar 1996. Såfremt det almene  

 vandforsyningsanlæg tidligere har eftergivet forbrugeren vandprisen  

 inkl. afgifter i forbindelse med vandspild - og således selv har  

 båret tabet - vil der ikke kunne opnås eftergivelse.
I forhold til de gamle sager foreslås indført  

 en forenklet procedure, således at det er forbrugeren, der over for de  

 lokale told- og skattemyndigheder ansøger om eftergivelse.
Ligeledes  

 stilles der ikke krav om, at vandværket eftergiver vandprisen i samme  

 omfang, som der sker eftergivelse af vandafgiften.
Vandværkerne kan  

 derfor ikke forpligtes til at lade sig involvere i forbindelse med denne  

 eftergivelsesordning.
Den nødvendige dokumentation må derfor  

 tilvejebringes af forbrugeren.
I de gamle sager, som er blevet forelagt told-  

 og skattemyndighederne, må denne dokumentation i det store hele anses  

 for tilvejebragt.
For den enkelte forbruger består vandbetalingen af  

 en række a conto bidrag, som efterreguleres ved en endelig, årlig  

 vandafregning, der normalt fastsættes ved måling.
Hvis der tages  

 udgangspunkt i opkrævningstidspunktet, opnås den fordel, at  

 vandspild, der er sket i den periode, som afsluttes med en slutafregning til  

 forbrugeren i 1996, vil være omfattet.
I gennemsnit vil dette betyde,  

 at der kan eftergives vandspild tilbage til 1. juli 1995. Det vurderes, at  

 ingen - eller kun meget få - af de kendte vandspildssager er  

 ældre end dette tidspunkt.
Samtidig undgås problemer med  

 dokumentation for vandspild, der i øvrigt ville være  

 forældet, og som derfor kan være vanskelig eller umulig at  

 tilvejebringe.
Det foreslås af såvel  

 dokumentationsmæssige som administrative grunde, at der indsættes  

 tidsmæssige grænser for, hvornår gamle sager senest skal  

 være indbragt for de statslige told- og skattemyndigheder.
Disse  

 grænser er forsøgt bragt i så stor overensstemmelse med  

 bogføringslovens regler om opbevaring af regnskabsmaterialer og med  

 den femårige forældelsesregel, som muligt, således at der  

 tilvejebringes en kontinuerlig overgangsordning.
Bilag Lovforslaget sammenholdt med gældende  

 formulering Gældende formulering Lovforslaget Lov om afgift af ledningsført vand Lov om afgift af ledningsført vand § 14.
 § 14.
 Stk. 3. Skatteministeren kan fastsætte regler for  

 kommunernes afregning til Told- og Skattestyrelsen af afgift opkrævet  

 efter stk. 5.
 Stk. 3. Skatteministeren kan fastsætte regler for  

 kommunernes afregning til Told- og Skattestyrelsen af afgift opkrævet  

 efter stk. 1.
 § 25. Reglerne om eftergivelse og henstand i § 15 i lov om  

 opkrævning af skatter og afgifter m.v. finder tilsvarende anvendelse  

 på afgift, renter og gebyrer efter denne lov.
 § 25. Reglerne om eftergivelse og henstand i § 15 i lov om  

 opkrævning af skatter og afgifter m.v. finder tilsvarende anvendelse  

 på afgift, renter og gebyrer efter denne lov.
 Stk. 2. De statslige told- og skattemyndigheder kan over for  

 virksomheder, der er registreret efter § 4, stk. 1, eftergive den del af  

 afgiften, der vedrører vandspild forårsaget af brud på  

 skjulte vandinstallationer i private ejendomme til boligformål.  

 Eftergivelse kan ske, når vandspildet kan dokumenteres henregnet til  

 den private ejendom på en sådan måde, at den registrerede  

 virksomhed kan opkræve vederlag for vandspildet hos forbrugeren.  

 Eftergivelsen sker efter reglerne i stk. 3 - 7.
Stk. 3. Den registrerede virksomhed anmoder de statslige told-  

 og skattemyndigheder om eftergivelse på vegne af forbrugeren.
Når  

 forbrugeren anmoder den registrerede virksomhed om eftergivelse, skal den  

 registrerede virksomhed indsende en anmodning til de statslige told- og  

 skattemyndigheder.
Den registrerede virksomheds anmodning til de statslige  

 told- og skattemyndigheder om eftergivelse skal være skriftlig og  

 begrundet.
Stk. 4. De statslige told- og skattemyndigheder kan kun  

 eftergive afgiften i samme omfang som den registrerede virksomhed  

 afstår fra opkrævning af afgiften og fra opkrævning af  

 vandprisen over for forbrugeren.
Den registrerede virksomhed udsteder en  

 kreditnota til forbrugeren på det eftergivne beløb inklusive  

 vandafgift.
Endvidere kan de statslige told- og skattemyndigheder kun  

 eftergive afgiften i samme omfang, som forbrugeren eftergiver afgiften og  

 prisen for vandet over for lejere i den private ejendom, når disse  

 lejere i henhold til en lejeaftale betaler for vandforbruget.
 Stk. 5. Eftergivelse gives ikke for den del af kravet, som er  

 mindre end forbrugerens årlige normalforbrug vedrørende den  

 private bolig tillagt 300 m3. Hvis forbrugerens normale  

 afregningsperiode er mindre end et år, nedsættes mindstekravet  

 forholdsmæssigt.
 Stk. 6. Den registrerede virksomhed skal ikke medregne den  

 vandmængde, der er eftergivet, i afgiftsgrundlaget efter § 7,  

 stk. 1 og 2.
Stk. 7. Det er en forudsætning for at opnå  

 eftergivelse efter stk. 2, at ledningsbruddet ikke kan tilregnes  

 forbrugeren som forsætligt eller groft uagtsomt, og at der er  

 udøvet rimelige foranstaltninger for at stoppe ledningsbruddet.
Dette  

 skal fremgå af anmodningen fra det almene  

 vandforsyningsanlæg.« § 2 Stk. 1. Loven træder i kraft den 1. januar 2001.
 Stk. 2. De statslige told- og skattemyndigheder eftergiver  

 over for forbrugeren vandafgift, der vedrører vandspild  

 forårsaget af brud på skjulte vandinstallationer i private  

 ejendomme til boligformål, når afgiften er opkrævet af den  

 registrerede virksomhed for forbrug i private ejendomme efter den 1. januar  

 1996, men inden denne lovs ikrafttræden.
Stk. 3. Det skal over for de statslige told- og  

 skattemyndigheder dokumenteres, at der er opkrævet vandafgift for  

 vandspildet.
Endvidere kan afgiften kun eftergives i samme omfang, som  

 forbrugeren eftergiver afgiften over for lejere i den private ejendom,  

 når disse lejere i henhold til en lejeaftale betaler for deres  

 vandforbrug.
 Stk. 4. Eftergivelse gives ikke for den del af kravet, som er  

 mindre end forbrugerens årlige normalforbrug vedrørende den  

 private bolig tillagt 300 m3. Hvis forbrugerens normale  

 afregningsperiode er mindre end et år, nedsættes mindstekravet  

 forholdsmæssigt.
 Stk. 5. Det er en forudsætning for at opnå  

 eftergivelse, at ledningsbruddet ikke kan tilregnes forbrugeren som  

 forsætligt eller groft uagtsomt, og at der er udøvet rimelige  

 foranstaltninger for at stoppe ledningsbruddet.
 Stk. 6. Anmodning om eftergivelse af afgift, som den  

 registrerede virksomhed har opkrævet for forbrug i private husstande  

 før 1. januar 2001, skal indsendes til de statslige told- og  

 skattemyndigheder senest på følgende datoer:
