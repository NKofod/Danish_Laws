Vejledning om ansøgningsprocedurer og indberetninger for betalingsinstitutter 1. Denne vejledning vedrører lov nr. 385 af 25. maj 2009 om betalingstjenester, bekendtgørelse nr. 1029 af 3. november 2009 om fastsættelse af kapitalkrav, regnskabsindberetninger og revisionens gennemførelse i betalingsinstitutter og bekendtgørelse nr. 1030 af 3. november 2009 om betalingsinstitutters sikring af midler modtaget fra brugere af betalingstjenester.
 2. Et selskab, der ønsker at udøve virksomhed som betalingsinstitut i henhold til kapitel 2 i lov om betalingstjenester, skal søge om tilladelse hertil i overensstemmelse med lovens § 7.
 3. Tilladelsen kan imidlertid først udnyttes, når Finanstilsynet har godkendt, at betalingsinstituttets basiskapital svarer til det højeste af følgende beløb:
 1) Startkapitalen, jf. § 12 i lov om betalingstjenester.
 2) Selskabets individuelle kapitalkrav, som fastsættes af Finanstilsynet.
 4. Proceduren omfatter således følgende tre led:
 1) Ansøgning om tilladelse som betalingsinstitut i henhold til § 7 i lov om betalingstjenester.
 2) Anmodning om fastsættelse af betalingsinstituttets individuelle kapitalkrav.
 3) Anmodning om godkendelse af, at betalingsinstituttet opfylder det individuelle kapitalkrav.
 De nævnte tre led kan, såfremt selskabet ønsker det, behandles under ét.
 5. Selskaber, der inden den 25. december 2007 har påbegyndt virksomhed, som efter ikrafttræden af lov om betalingstjenester den 1. november 2009 vil kræve tilladelse som betalingsinstitut, kan fortsætte denne virksomhed her i landet uden tilladelse og uden opfyldelse af kapitalkrav indtil den 30. april 2011. Udbud af betalingstjenester i et andet land inden for Den Europæiske Union eller i et EØS-land (Norge, Island og Liechtenstein), der efter ikrafttræden af lov om betalingstjenester den 1. november 2009 vil kræve tilladelse som betalingsinstitut, forudsætter derimod, at selskabet har opnået tilladelse som betalingsinstitut her i landet.
 6. Finanstilsynet underretter selskabet om, hvorvidt ansøgning/anmodning omtalt i punkt 4 kan imødekommes, senest 3 måneder efter modtagelse af ansøgningen/anmodningen, eller hvis ansøgningen/anmodningen er ufuldstændig, senest 3 måneder efter modtagelse af alle de oplysninger, der er nødvendige for at træffe beslutningen.
 7. Anmodningen om fastsættelse af betalingsinstituttets individuelle kapitalkrav, jf. punkt 3, litra b, skal indeholde følgende:
1) Senest reviderede årsregnskab, såfremt et sådant er udarbejdet, 2) seneste halvårsregnskab, hvis der er forløbet mere end 9 måneder af det igangværende regnskabsår, 3) oversigt over betalingsinstituttets nuværende og planlagte forretningsaktiviteter, herunder beskrivelse af planlagte betalingstjenester, 4) forretningsplan med en budgetprognose for de tre første regnskabsår, 5) opgørelse af betalingsinstituttets basiskapital, 6) opgørelse af betalingsinstituttets mulige individuelle kapitalkrav ved anvendelse af alternative beregningsmetoder (A, B og C, jf. bilag 2 til lov om betalingstjenester), og 7) betalingsinstituttets begrundede indstilling om valg af beregningsmetode til opgørelse af instituttets individuelle kapitalkrav.
 De i nr. 5 og 6 nævnte opgørelser skal indsendes til Finanstilsynet i elektronisk form ved anvendelse af skemaer udarbejdet af Finanstilsynet.
 8. Betalingsinstituttet skal hvert halvår, senest den 1. april og senest den 1. oktober, indsende følgende skemaer til Finanstilsynet i elektronisk form:
1) opgørelse af betalingsinstituttets basiskapital, og 2) opgørelse af betalingsinstituttets individuelle kapitalkrav efter den af Finanstilsynet fastsatte metode.
 Finanstilsynet udarbejder de skemaer, der skal anvendes ved opgørelsen af basiskapitalen og det individuelle kapitalkrav.
 Ved indsendelse senest den 1. april skal følgende materiale vedlægges:
1) det af bestyrelsen godkendte årsregnskab, og 2) det af moderselskabets bestyrelse godkendte årsregnskab for koncernen, hvis betalingsinstituttet indgår i en koncern.
 Ved indsendelse senest den 1. oktober skal følgende materiale vedlægges:
1) det af bestyrelsen godkendte halvårsregnskab, og 2) det af moderselskabets bestyrelse godkendte halvårsregnskab for koncernen, hvis betalingsinstituttet indgår i en koncern.
9. Betalingsinstitutter, som samtidig udøver andre forretningsaktiviteter end betalingstjenester, jf. § 11, stk. 1, nr. 3, i lov om betalingstjenester, skal hvert halve år indsende en opgørelse til Finanstilsynet, der viser det samlede udestående opgjort i henhold til § 2, stk. 1, i bekendtgørelse om betalingsinstitutters sikring af midler modtaget fra brugere af betalingstjenester, set i forhold til den etablerede sikkerhedsstillelse.
Opgørelsen, der skal være foretaget henholdsvis pr. 31. december og 30. juni, skal være modtaget af Finanstilsynet senest henholdsvis den 1. marts og 1. september.
