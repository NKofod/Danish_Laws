Pressenævnets kendelse i sag nr. 2018-80-0152 Klage over Redox afvist på grund af fristoverskridelse To personer klagede over en artikel på redox.dk.
Klagen var indbragt for Pressenævnet efter udløbet af 12-ugers klagefristen.
Klagen blev derfor afvist uden nærmere behandling.
 Advokat [Klager 2] har på vegne af [Klager 1] samt på egne vegne klaget til Pressenævnet over artiklen Højreradikal anholdt for trusler om skoleskyderi bragt den 16. april 2018 på redox.dk, idet de mener, at god presseskik er tilsidesat.
 Klagen er modtaget i Pressenævnet den 10. juli 2018.
 [Klager 1] har til støtte for klagen blandt andet anført, at Redox i forbindelse med omtale af mulige trusler om skoleskyderi ved et gymnasium bragte hans fulde navn på et tidligt efterforskningsstadie til trods for, at han er en ukendt person, hvilket er i strid med de presseetiske regler.
[Klager 2] har til støtte for klagen blandt andet anført, at Redox bragte et billede af ham og hans klient i forbindelse med omtalen, selvom han ikke var involveret i de i artiklen omtalte hændelser.
Derudover har [Klager 2] anført, at mediet alene forsøgte at kontakte ham en enkelt gang omkring kl. 23.15 vedrørende en udtalelse til artiklen, hvorefter artiklen blev offentliggjort kort før midnat samme dag.
 Pressenævnets formand, Hanne Schmidt, udtaler:
 [Klager 1] og [Klager 2] har klaget til Pressenævnet over Redox artikel på redox.dk: Højreradikal anholdt for trusler om skoleskyderi.
En klage over overtrædelse af god presseskik kan indgives til mediet eller til Pressenævnet.
Klagefristen 12 uger efter offentliggørelsen, jf. medieansvarsloven § 34, stk. 2.
Da klagen vedrører en artikel offentliggjort på redox.dk den 16. april 2018, og klagen først blev modtaget i Pressenævnet den 10. juli 2018, er klagefristen på 12 uger efter medieansvarslovens regler overskredet.
Da klagen herefter må anses indgivet for sent, afvises klagen, jf. medieansvarsloven § 43, stk. 3.
 Klagen afvises uden nærmere behandling.
