Skriftlig fremsættelse (12. november 2020) Miljøministeren (Lea Wermelin)::
 Herved tillader jeg mig for Folketinget at fremsætte:
Forslag til lov om ændring af lov om kemikalier, lov om miljøbeskyttelse og lov om gødning og jordforbedringsmidler m.v. (Supplerende bestemmelser til markedsovervågningsforordningen samt offentliggørelsesordning, registreringsordning og andre justeringer af tilsyns- og håndhævelsesbestemmelserne i lov om kemikalier) (Lovforslag nr.
L 95) Lovforslaget har til formål at supplere Europa-Parlamentets og Rådets forordning 2019/1020/EU fra juni 2019 om markedsovervågning og produktoverensstemmelse (markedsovervågningsforordningen) for så vidt angår kemikalieloven, miljøbeskyttelsesloven samt i lov om gødning og jordforbedringsmidler.
 Lovforslaget har derudover til formål at indføre en række hjemler, der skærper tilsynsmyndighedernes kontrol og håndhævelsesbeføjelser yderligere i kemikalieloven.
Markedsovervågningsforordningen forpligter Danmark til at sikre, at vores markedsovervågningsmyndigheder har en række konkrete minimumsbeføjelser til rådighed.
De nye beføjelser, som på denne baggrund vil blive indført i kemikalieloven, miljøbeskyttelsesloven og gødningsloven, omfatter muligheden for at indhente oplysninger, herunder om indlejret software i produkter, muligheden for at udføre markedsovervågning under skjult identitet, muligheden for at påbyde, at der ændres eller fjernes indhold på onlinegrænseflader og muligheden for at blokere adgangen til en onlinegrænseflade, hvis der markedsføres produkter, som udgør en alvorlig risiko.
Endvidere indeholder lovforslaget en række ændringer til kemikalieloven, som ligeledes drejer sig om tilsynsmyndighedernes tilsyn og kontrol.
Det drejer sig om hjemmel til etablering af en offentliggørelsesordning, beføjelse til at forbyde mod salg, import og anvendelse af stoffer, blandinger og varer, når tilsynsmyndigheden ikke får de oplysninger, som de har anmodet om, beføjelse til udtagning af prøveeksemplarer fra internetbutikker for virksomhedernes egen regning samt beføjelse til at foretage beslaglæggelse i videre omfang end tidligere forudsat.
Som opfølgning på Pesticidstrategi 2017-2021 foreslås det i kemikalieloven at indføre en bemyndigelse for miljøministeren til at etablere en registreringsordning for producenter, leverandører, importører, eksportører, forhandlere, lagerholdere eller distributører, som af sprøjtemidler til erhvervsmæssig brug.
Den i kemikalieloven foreslåede bemyndigelse, giver endvidere ministeren mulighed for at fastsætte regler om krav om digital registrering og gebyrbetaling herfor.
Herudover indføres der en generel hjemmel til at fastlægge regler om, at gebyrer skal betales digitalt.
Lovforslaget indeholder endvidere en udvidelse af tilsynsmyndighedernes beføjelse til at meddele forbud mod import, salg eller anvendelse af stoffer, blandinger og andre varer, hvor tilsynsmyndighederne ikke modtager de oplysninger, som de har anmodet om.
Tilsynsmyndighederne får endvidere beføjelse til at kunne anmode en producent, importør eller forhandler af stoffer, blandinger og andre varer for egen regning om at fremsende prøveeksemplarer af de pågældende stoffer, blandinger og andre varer.
Med lovforslaget vil der blive etableret en offentliggørelsesordning i kemikalieloven, som vil give tilsynsmyndigheden beføjelse til at offentliggøre oplysninger om overtrædelser, som er fundet ved tilsynet med overholdelse af kemikalielovgivningen.
Offentliggørelsesordningen vil kunne bidrage til bedre forbrugerbeskyttelse og højere regelefterlevelse.
 Endeligt vil lovforslaget præciserebemærkningerne til kemikalielovens bestemmelse om beslaglæggelse, således at beslaglæggelse kan anvendes i alle de tilfælde, hvor tilsynsmyndigheden efter et proportionalitetsprincip vurderer, at beslaglæggelse er den mest hensigtsmæssige opfølgning på en overtrædelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
