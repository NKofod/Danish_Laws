Fremsat den 16. november 2017 af skatteministeren (Karsten Lauritzen) Forslag til Lov om ændring af lov for Grønland om visse spil (Bevarelse af monopolet for udbuddet af onlinebingo samt heste- og hundevæddemål m.v.) § 1 I lov for Grønland om visse spil, jf. lovbekendtgørelse nr. 336 af 7. april 2016, som ændret ved lov nr. 1733 af 27. december 2016, foretages følgende ændringer:
 1. I § 6, stk. 1, indsættes som 3. pkt.:
»Heste- og hundevæddemål kan kun udbydes som puljevæddemål.« 2. I § 7, stk. 2, indsættes efter »danske tilladelse«: », jf. dog stk. 3«.
 3. I § 7 indsættes som stk. 3:
»Stk. 3. Tilladelse til udbud af væddemål kan ikke omfatte heste- og hundevæddemål og væddemål på kapflyvning med brevduer.
Tilladelse til udbud af onlinekasino kan ikke omfatte onlinebingo.« 4. I § 8, stk. 3, og § 9, stk. 1, og stk. 4, 1. pkt., ændres »duer« til: »brevduer«.
§ 2 Loven træder i kraft den 1. januar 2018.
Bemærkninger til lovforslaget Almindelige bemærkninger 1. Indledning Den 1. januar 2012 trådte den gældende spillovgivning (bl.a. lov om spil, jf. lovbekendtgørelse nr. 1494 af 6. december 2016, med senere ændringer og lov for Grønland om visse spil, jf. lovbekendtgørelse nr. 336 af 7. april 2016) i kraft.
 Den væsentligste ændring i forhold til den tidligere spillovgivning var, at væddemål og onlinekasinospil blev liberaliseret, således at alle udbydere, der opfylder en række krav, kan få en dansk tilladelse til at udbyde væddemål og onlinekasino i Danmark og Grønland.
 Udbuddet af væddemål på heste- og hundevæddeløb blev imidlertid ikke liberaliseret, men forblev under monopolet hos Danske Spil A/S (herefter Danske Spil). Tilsvarende gjaldt for udbuddet af onlinebingo.
 I aftalen om ændring af spillovgivningen fra december 2014 mellem den daværende regering (Socialdemokratiet og Radikale Venstre), Venstre, Dansk Folkeparti, Socialistisk Folkeparti og Det Konservative Folkeparti blev det aftalt, at Skatteministeriet skulle foretage en analyse af mulighederne for at liberalisere udbuddet af onlinebingo samt heste- og hundevæddemål.
 På denne baggrund og på grund af positive tilkendegivelser fra hestevæddeløbs-, hundevæddeløbs- og brevduesporten har regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti, Radikale Venstre og Socialistisk Folkeparti i januar 2017 indgået en aftale om ændring af den danske spillovgivning, således at udbuddet af onlinebingo, væddemål på heste- og hundevæddeløb og væddemål på kapflyvning med brevduer liberaliseres.
 Som opfølgning på aftalen blev den danske spillovgivning ændret ved lov nr. 686 af 8. juni 2017, som, i forhold til liberaliseringen af udbuddet af onlinebingo, væddemål på heste- og hundevæddeløb og væddemål på kapflyvning med brevduer, træder i kraft den 1. januar 2018.
 Med nærværende lovforslag foreslås, at udbuddet af onlinebingo, væddemål på heste- og hundevæddeløb og væddemål på kapflyvning med brevduer udbudt i Grønland fastholdes som hidtil som monopolspil udbudt af Danske Spil, indtil Grønlands Selvstyre har haft lejlighed til at tage stilling til, om selvstyret ønsker de nævnte spil liberaliseret.
1.1. Lovforslagets formål og baggrund Den nuværende systematik i lov for Grønland om visse spil bevirker, at udbudsformen (monopolspil eller liberaliseret spil) af de spil, som reguleres i loven, følger udbudsformen i lov om spil.
Det følger således f.eks. af § 7, stk. 2, i lov for Grønland om visse spil, at spiludbyderen kan udbyde de væddemål og onlinekasinospil til Grønland, som spiludbyderen kan udbyde til Danmark i medfør af den danske tilladelse.
Henset til, at liberaliseringen af udbuddet af onlinebingo, væddemål på heste- og hundevæddeløb og væddemål på kapflyvning med brevduer, jf. lov nr. 686 af 8. juni 2017, træder i kraft den 1. januar 2018, vil disse spil blive omfattet af tilladelsen til udbud af onlinekasino og væddemål i Danmark.
Hvis lov for Grønland om visse spil ikke ændres, vil disse spil, på grund af denne systematik, således på tilsvarende vis blive liberaliseret i Grønland den 1. januar 2018.
Grønlands Selvstyre har ikke inden den 1. januar 2018 mulighed for at tage stilling til, om selvstyret ønsker en liberalisering på linje med den liberalisering i lov om spil, som træder i kraft i Danmark på dette tidspunkt.
For at sikre, at selvstyret får den fornødne tid til at gennemføre processen med henblik på eventuelt at træffe beslutning om en tilsvarende liberalisering af spillene udbudt i Grønland, foreslås det i lovforslaget, at det gældende monopol på udbud af onlinebingo samt heste- og hundevæddemål opretholdes, ligesom væddemål på kapflyvning med brevduer fortsat kun kan udbydes som lokale puljevæddemål.
 Med ændringerne i lovforslaget vil den gældende retstilstand således blive opretholdt, indtil Grønlands Selvstyre har taget stilling til en eventuel liberalisering af udbuddet af onlinebingo, heste- og hundevæddemål samt væddemål på kapflyvning med brevduer.
2. Lovforslagets indhold 2.1. Fastholdelse af gældende udbud af onlinebingo, heste- og hundevæddemål samt væddemål på kapflyvning med brevduer 2.1.1. Gældende ret Danske Spil har efter gældende ret monopol på udbud af onlinebingo samt heste- og hundevæddemål, som ikke udbydes som lokale puljevæddemål, i Grønland, som udbydes af Danske Spils datterselskab Danske Lotteri Spil A/S (herefter Danske Lotteri Spil), jf. § 6, stk. 1, i lov for Grønland om visse spil.
Danske Lotteri Spil udbyder Danske Spils monopolspil.
Hestevæddemålene udbydes under brandet »Dantoto«, mens hundevæddemål ikke udbydes på nuværende tidspunkt.
Væddemål på heste- og hundevæddeløb kan efter gældende ret kun udbydes som puljevæddemål, jf. § 6, stk. 1, i lov for Grønland om visse spil, jf. § 12, stk. 1, i lov om spil.
Puljevæddemål er væddemål, hvor hele eller dele af gevinsten afhænger af størrelsen af den samlede pulje af indsatser.
Det er således ikke efter gældende ret muligt at udbyde heste- og hundevæddemål med faste odds (fastoddsvæddemål). I væddemål med faste odds vædder spilleren direkte mod udbyderen af væddemålet, og spilleren kender sin mulige gevinst på forhånd.
 Udover heste- og hundevæddemål udbudt af Danske Lotteri Spil kan heste- og hundevæddemål udbydes som lokale puljevæddemål, jf. § 9, stk. 1, i lov for Grønland om visse spil.
 Væddemål på kapflyvning med brevduer kan kun udbydes som lokale puljevæddemål, jf. § 9, stk. 1, i lov for Grønland om visse spil.
Danske Lotteri Spils puljevæddemål på heste- og hundevæddeløb er efter gældende ret pålagt en afgift på 11 pct. af bruttospilleindtægten, jf. § 24 a i lov for Grønland om visse spil.
Udbud af lokale puljevæddemål på heste- og hundevæddeløb og kapflyvning med brevduer er tillige pålagt en afgift på 11 pct. af indskudssummen med et fradrag på 20.000 kr. (2010-niveau) pr. afholdt løbsdag (maksimalt fradrag for 24 løbsdage inden for et kalenderår), jf. § 26 i lov for Grønland om visse spil.
2.1.2. Lovforslaget Det foreslås, at spilmarkedet for Grønland for udbud af onlinebingo samt heste- og hundevæddemål fastholdes som monopolspil som hidtil, indtil Grønlands Selvstyre har haft lejlighed til at tage stilling til en eventuel liberalisering af spillene.
Ændringerne betyder ligeledes, at forbuddet mod fastoddsvæddemål på heste- og hundevæddemål samt afgiften for væddemålene fastholdes, jf. § 24 a.
Endvidere indebærer ændringerne, at udbuddet af lokale puljevæddemål samt afgiften for disse væddemål bevares, jf. § 26.
3. Økonomiske og administrative konsekvenser for det offentlige Lovforslaget skønnes ikke at have økonomiske og administrative konsekvenser for Grønlands Selvstyre.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet i Grønland.
5. Administrative konsekvenser for borgerne Lovforslaget har ingen administrative konsekvenser for borgerne i Grønland.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har været sendt til Grønlands Selvstyre.
Grønlands Selvstyre er orienteret om, at det er nødvendigt at fremsætte lovforslaget før selvstyrets beslutningsforslag om forslaget til ændring af lov for Grønland om visse spil foreligger på grund af fristerne i forretningsorden for Folketinget.
Såfremt forslaget ikke er vedtaget inden årets udgang, vil det, grundet systematikken i spillovgivningen, betyde, at liberaliseringen af spil på heste- og hundevæddemål samt onlinebingo i Danmark også vil gælde for Grønland.
Grønlands Selvsstyre har imidlertid  ikke truffet  beslutning herom endnu, hvorfor dette lovforslag sikrer opretholdelse af status quo på spilområdet i Grønland.
Bemærkninger til lovforslagets enkelte bestemmelser Til § 1 Til nr. 1 Reguleringen af udbud af heste- og hundevæddemål fremgår af § 6, stk. 1, i lov for Grønland om visse spil.
Heraf følger, at tilladelse til udbud af heste- og hundevæddemål (i Grønland) alene kan gives til Danske Spil, og at udbuddet kun kan omfatte tilsvarende udbud, som Danske Spil har tilladelse til at udbyde i Danmark.
Efter § 12 i lov om spil kan Danske Spil, så længe heste- og hundevæddemål hører til under Danske Spils monopol, kun udbyde heste- og hundevæddemål som puljevæddemål.
Dette betyder, at det ikke er tilladt at udbyde disse væddemål med faste odds (fastoddsvæddemål). Bestemmelsen ophæves den 1. januar 2018, jf. lov nr. 686 af 8. juni 2017. Med lovforslaget foreslås § 6, stk. 1, i lov for Grønland om visse spil ændret, således at Danske Spil fortsat kun kan udbyde heste- og hundevæddemål som puljevæddemål.
Til nr. 2 Der er tale om en konsekvensændring som følge af lovforslagets § 1, nr. 3.
Til nr. 3 Efter gældende ret er det kun muligt at udbyde lokale puljevæddemål på kapflyvning med brevduer, jf. § 9, stk. 1, i lov for Grønland om visse spil.
Det foreslås, at tilladelse til udbud af væddemål på heste- og hundevæddeløb fastholdes som monopolspil (og som puljevæddemål) ved Danske Spil, og at væddemål på kapflyvning med brevduer opretholdes som lokalt puljevæddemål.
Det foreslås ligeledes, at forbuddet mod udbud af fastoddsvæddemål på heste- og hundevæddeløb opretholdes, således at retstilstanden er uændret, så længe væddemålene hører under Danske Spils monopol i Grønland.
 Reglerne for udbud af og afgiften for lokale puljevæddemål på heste- og hundevæddemål samt væddemål på kapflyvning med brevduer ændres heller ikke.
 Efter gældende ret er onlinebingo omfattet af definitionen på et lotteri, og udbud af onlinebingo er således omfattet af Danske Spils monopol på lotteri, jf. § 6, stk. 1, i lov for Grønland om visse spil.
 Det foreslås endvidere, at tilladelse til udbud af onlinebingo opretholdes som monopolspil i Grønland ved Danske Spil.
 Med ændringerne sikres, at udbuddet af onlinebingo samt heste- og hundevæddemål forbliver en del af Danske Spils monopol i Grønland, således at der ikke ændres på det nuværende udbud og for så vidt heste- og hundevæddemål den nuværende udbudsform.
Til nr. 4 Den foreslåede ændring skal sikre en ensartet sprogbrug i spillovgivningen.
De øvrige bestemmelser i den danske spillovgivning anvender i forvejen betegnelsen »brevduer« og ikke blot betegnelsen »duer«.
Til § 2 Det foreslås, at ændringerne vedrørende udbuddet af onlinebingo samt heste- og hundevæddemål træder i kraft den 1. januar 2018. Dermed sikres, at monopolet på udbud af onlinebingo samt heste- og hundevæddemål i Grønland opretholdes, indtil Grønlands Selvstyre har taget stilling til en eventuel liberalisering af spillene.
