 Styrelsen stadfæstede Grundejernes Investeringsfonds afslag på  

 dispensation fra bindingspligten, jf. boligreguleringslovens § 18c, idet  

 styrelsen fandt, at beboelsesarealerne og erhvervsarealerne var integreret på  

 en sådan måde, at det ikke var muligt direkte at adskille de to arealers  

 vedligeholdelsesbehov.
Ansøgningen vedrørte en ejendom bestående af 2 bygninger, hvoraf den  

 ene indeholdt en beboelseslejlighed og 1 erhvervsareal (biograf), den anden  

 bygning indeholdt 3 beboelseslejligheder.
Ejendommens samlede  

 bruttoetageareal udgjorde 579 m2 fordelt på 223 m2 beboelse og 356 m2  

 erhverv.
 »I skrivelse af 30. juni 1986 har De for N.N. klaget over, at  

 Grundejernes Investeringsfond har afslået en ansøgning om fritagelse for  

 bindingspligt, jfr. boligreguleringslovens § 18 c.
Det fremgår af sagen, at ansøgningen om fritagelse vedrører den del af  

 ejendommen (bygning 1), hvorfra der drives biografvirksomhed.
Ejendommen  

 består af 2 bygninger, hvoraf den ene bygning indeholder een  

 beboelseslejlighed og et erhvervsareal (biograf). Den anden bygning  

 indeholder 3 beboelseslejligheder.
Ejendommens samlede bruttoetageareal er på  

 579 m2 fordelt på 223 m2 beboelse og 356 m2 erhverv (biografen).
I klagen har De anført, at denne biograf, som mange andre danske  

 biografer, befinder sig i økonomiske vanskeligheder.
Endvidere har De anført,  

 at ejendommen er blevet totalt renoveret i 1981 med nyt tag, nye døre,  

 vinduer, køkken, badeværelse, varmeanlæg med termostater mv.
Endelig har De  

 vedlagt det sidste årsregnskab for biografen for året 1984.
 Grundejernes Investeringsfond har som begrundelse for afslaget anført, at  

 selv om arealet anvendes til kulturelle formål og derfor i henhold til  

 boligreguleringslovens cirkulære af 24. maj 1984 kan henregnes til de nævnte  

 mellemtilfælde, hvor der kan dispenseres, er det efter Investeringsfondens  

 opfattelse en forudsætning for dispensationen, at erhvervsandelen ligger  

 bygningsmæssigt adskilt fra boligandelen.
I denne anledning skal Boligstyrelsen meddele, at ifølge  

 boligreguleringslovens § 18 b skal der bindes beløb for ejendomme, der er  

 taget i brug før 1970, og som har mere end 2 beboelseslejligheder.
Det  

 fremgår videre af § 18, stk. 2, at har ejendommen lejligheder og lokaler, der  

 ikke er omfattet af reglerne i boligreguleringslovens kap.
III, skal der for  

 sådanne lokaler afsættes samme beløb pr. m2 på vedligeholdelseskontoen, som  

 afsættes af lejen for beboelseslejligheder.
 Endvidere fremgår det af boligreguleringslovens § 18 c, at Grundejernes  

 Investeringsfond kan fritage ejeren af en ejendom for afsætning efter § 18 b  

 for den del af ejendommen, der udelukkende anvendes til andet end beboelse.
 Endelig skal man meddele, at det fremgår af Boligstyrelsens cirkulære om  

 fritagelse for bindingspligten til Grundejernes Investeringsfond, at det i  

 visse tilfælde kan være rimeligt at dispensere for bindingspligten for  

 bebyggelser, hvor en del af lokaliteterne anvendes til andet end beboelse,  

 f.eks. til forskellige religiøse, kulturelle og undervisningsmæssige forhold.  

 Hovedkriteriet for, om der kan dispenseres, bør imidlertid være, om de  

 arealer, der anvendes til andet end beboelse, er beliggende på en sådan måde  

 i forhold til beboelsen, at det ikke vil komme beboelseslejerne til skade,  

 såfremt den vedligeholdelse, som er forudsat i bindingsreglerne, ikke finder  

 sted for disse arealer.
I det foreliggende tilfælde, hvor der i bygningen, hvor biografen befinder  

 sig, findes beboelsesarealer på 1. salen, er beboelsesarealerne og  

 erhvervsarealerne integreret på en sådan måde, at det ikke er muligt direkte  

 at adskille de to arealers vedligeholdelsesbehov.
Boligstyrelsen er derfor  

 enig med Grundejernes Investeringsfond i, at der ikke bør dispenseres fra  

 bindingspligten.
Boligstyrelsen kan således tilslutte sig Investeringsfondens  

 afgørelse.« 2. Der henvises til j.nr. 451-00427-1.
