Pressenævnets kendelse i sag nr. 11-70/99 Resumé Klager  en person  klagede over artiklerne VELKOMMEN PÅ SIDE 5, NYBORG.
Her er bevise på nazimøde og Voldsdømt eksnazist vil overhale Pia K. i Ekstra Bladet.
 Pressenævnets begrundelse og afgørelse:
Efter det oplyste betegner [Klager] sig som nationalist og færdes i højreorienterede miljøer.
Klager har tidligere været offentligt omtalt som nazist og afbilledet foran hagekorsflag i artikler, hvor klager selv har medvirket.
Under disse omstændigheder finder Pressenævnet ikke grundlag for at kritisere Ekstra Bladet for at omtale klager som nazist eller eksnazist.
Pressenævnet bemærker, at [Klager] ikke har gjort indsigelse mod berettigelsen af ordet voldsdømt, og udtaler heller ikke kritik af denne betegnelse.
 For så vidt angår billedet, bemærker Pressenævnet, at spørgsmålet om, hvorvidt eventuelle ophavsrettigheder er krænket, henhører under domstolene og falder uden for nævnets kompetence.
Sådan som sagen foreligger oplyst, har nævnet ikke mulighed for at tage stilling til, hvorvidt billedet offentliggjort den 3. juni 2011 er taget til en privat eller offentlig begivenhed.
På denne baggrund og da [Klager] ikke i øvrigt optræder kompromitterende på fotografiet, finder nævnet heller ikke grundlag for at kritisere Ekstra Bladet for at offentliggøre billedet.
 Nævnet udtaler ikke kritik.
 [Klager] har klaget til Pressenævnet over artikler i Ekstra Bladet den 3. og 15. juni 2011, idet han mener, at god presseskik er tilsidesat.
 Denne sag er afgjort sammen med Pressenævnets sag nr. 11-70/82, [Klager] mod ekstrabladet.dk.
1 Sagsfremstilling Ekstra Bladet bragte den 3. juni 2011 (på side 5) under overskriften VELKOMMEN PÅ SIDE 5, NYBORG.
Her er beviset på nazi-møde følgende artikel:
 Billedet her er beviset på, at den kontroversielle professor Helmuth Nyborg har mødtes med Dansk Selskab For Fri Historisk Forskning.
 På billedet står han sammen med den danske nazist [Klager], en amerikansk naziideolog og en svensk leder fra Svenskarnas Parti.
Helmuth Nyborg har gjort sig bemærket med sine videnskabelige undersøgelser af intelligens.
Her fandt han frem til, at mænd er otte IQprocent mere intelligente end kvinder.
Og senest har han også forsket sig frem til, at den vestlige befolkning er klogere end andre lande.
I sin undersøgelse skriver han, at han frygter, at danskernes intelligens vil falde støt jo flere af udenlandsk herkomst, der bliver lukket ind.
Han går ind for arvehygiejne, hvor kvinder med lav IQ får færre børn end kvinder med høj IQ.
Den slags udtalelser er som olie i de danske nazisters maskineri.
Derfor var han gæst ved et seminar sidste weekend, hvor nazister og holocaust-fornægtere også deltog. Til artiklen var indsat et billede af fire mænd med følgende billedtekst:
Den kontroversielle professor Helmuth Nyborg (nummer to fra venstre) blandt sine nazistiske tilhængere.
Blandt andre den danske nazist [Klager] (tv.). PRIVATFOTO Ekstra Bladet bragte den 15. juni 2011 (på side 33) en artikel under overskriften Voldsdømt eksnazist vil overhale Pia K. og underoverskriften Nyt parti på højrefløjen: Lederen af Danskernes Parti mener, at DF er fuldstændig tandløse.
Af artiklen fremgik følgende:
 Den voldsdømte eksnazist, 21-årige [Klager], har sammen med en snes ligesindede startet et nyt parti på den yderste højrefløj: Danskernes Parti.
 - Vi forventer at stille op til både regions- og kommunevalg i 2013 og forventer i løbet af få år at blive større end Dansk Folkeparti, udtaler den unge partileder selvsikkert til Ekstra Bladet, da vi møder ham foran banegården i Viborg.
 - Jeg plejer ikke at invitere Ekstra Bladet ind i mit hjem, men jeg vil gerne snakke med jer og forklare mit partis politik, fortsætter den tidligere livgarder og ledelsesmedlem i Danmarks Nationalsocialistiske Bevægelse, DNSB, som han meldte sig ind i som 16-årig.
Holocaust er uinteressant I dag bekender han sig ikke længere til hagekorset.
- Jeg så måske nok mig selv som nazist i DNSB, men det gør jeg ikke længere.
Vi er i dag ' moderne nationalister' og sammenligner os med NPD, National Partei Deutschland, og BNP, British National Party.
 - På DNSB's forum skrev du i marts 2008: 'Jeg har gjort meget.
Mit første jødedrab har jeg dog endnu til gode.' - Det var skrevet for sjov og i dyb ironi.
- Hvad sjovt er der ved det? - Det er jo det med, at alle påstår, nazisterne slog en masse jøder ihjel.
- Benægter du Holocaust? - Jeg forholder mig ikke til det.
Det er uinteressant for en politiker i det 21. århundrede.
Ud med de fremmede Danskernes Partis hovedbudskab er, at 'alle ikke-europæiske udlændinge' skal sendes ud af Danmark.
- Gælder det også tyrkerne? - Selvfølgelig.
De beriger ikke Danmark med noget godt.
- Frygter du ikke, vi får mangel på arbejdskraft? - Slet ikke.
For når alle de kriminelle er ude, bliver der ikke behov for nær så mange politifolk, dommere og fængselsbetjente.
- Hvad er der galt med Dansk Folkepartis politik? - DF er fuldstændig tandløs.
De svigter og bedrager danskerne med at snakke om stramninger uden at gøre noget som helst ved det.
DF er vild med, at medierne udskriger dem som racister, for det giver dem stemmer.
 Men de gør intet.
 - Beviset er, at vi i 2009 havde den største indvandring til Danmark, siden man begyndte at måle det i 1928. DF har spillet totalt fallit, mener den unge eksnazist.
 På samme side bragte avisen artiklen [KLAGER]S HELT ÆRLIGE MENING: Man kan få kræft af at omgås negre:
 3. oktober 2010 skrev [Klager] på sin blog:
'Racebevidsthed er menneskets forsvarsmekanisme imod raceblandingen - noget helt naturligt!' 'Når vi træder i forsvarsposition overfor et rovdyr, skyldes det den umiddelbare trussel, som denne udgør for vores liv og førlighed.
Når vi gør det samme overfor eksempelvis en neger, så skyldes det jo ikke, at vi er bange for at blive spist af denne.
Dog er det stadig et forsvar for vort liv og førlighed, blot sat i et større perspektiv.' 'Ikke alle mennesker reagerer lige kraftigt på de fremmedes tilstedeværelse, men man kan blive ekstremt påvirket alene ved synet af en fremmed i det lokale supermarked.
Kroppen vil udsende stresshormoner, hjertet vil pumpe hurtigere og blodkarrene vil snøre sig sammen. 'Undertrykkelsen af vore instinkter, dybtfølte og biologiske holdninger til de fremmedes tilstedeværelse blandt os resulterer i, at de, der særligt påvirkes af stresssymptomer ved synet af en racefremmed, har større sandsynlighed for at få hjertesygdomme, forhøjet blodtryk, kræft og type 2 Diabetes, hvis de dagligt omgås fremmede.' 17. august 2010 på bloggen:
'Måske er det muligt at finde en neger, der har en ligeså høj IK som en gennemsnitseuropæer? Måske.
Men i givet fald er det, som denne kan bidrage med til vort samfund, alligevel begrænset.' Yderligere omtale Århus Stiftstidende bragte den 4. marts 2009 forsideoverskriften Mix af fodbold og højreekstremisme: Nazist på hjemmebane.
Under overskriften var indsat et stort fotografi af tre heilende personer, der sidder i en sofa.
På væggen bag personerne hænger et flag med teksten White Pride og et logo.
Personerne ser ind i kameralinsen.
Samme dag på side 6 bragte avisen et billede til artiklen Nazist, hooligan og højrenationalist i fælles heil.
Af billedteksten fremgik følgende:
NAZISTISK TRIO.
December 2008 sidder [Person A] (th) og heiler i selskab med den unge mand i AGF-trøjen.
Det er nazisten [Klager] fra DNSB (tv). I midten sidder [Person B], der er fra White Pride.
Privatfoto Søndagsavisen.dk bragte den 2. oktober 2008 (opdateret 9. november 2009) artiklen Dronningens nazist: Et racerent Danmark er muligt med underoverskriften [Klager] tror på et racerent Danmark og er i det hele taget ikke bange for at stå frem med sine nationalsocialitiske billeder.
Søndagsavisen.dk snakkede med weekendens mest omtalte person allerede for et år siden.
Til artiklen var indsat et billede af klager foran et hagekors.
Af den opdaterede artikel fremgår bl.a. følgende:
 Selv kalder [Klager] sig med stolthed i stemmen nationalsocialist, og det er der sandt at sige ikke mange i [Klager]s alder, der gør.
- Jeg har bekendt mig 100 pct. til nationalsocialismen.
Jeg vil have et Danmark for danskere, og jeg ønsker ikke, at vi systematisk skal udrydde vores eget folk i form af, at vi tillader raceblanding, så udavler man det danske folk, siger [Klager], der har dekoreret en væg i drengeværelset med hagekors-flag. 2 Parternes synspunkter 2.1 [Klager]s synspunkter [Klager] har anført, at Ekstra Bladet har hacket sig adgang til et billede, hvor klager figurerer.
Avisen offentliggjorde den 3. juni 2011 billedet uden at have ophavsretten hertil eller tilladelse.
I avisens billedtekst og i artiklen betegnes klager som nazist.
[Klager] har afvist at være nazist, men anført, at han er en moderne nationalist, som er tilhænger af et frit folkestyre, der skal tage vare på det danske folks interesser.
Det var Ekstra Bladet informeret om, hvilket underbygges af Pressenævnets sag nr. 11-70/82, hvor der var indgivet klage til nævnet ved e-mail af 30. april 2011, og som nævnet sendte til Ekstra Bladet den 2. maj 2011.
Til artiklen af 15. juni 2011 har [Klager] anført, at han ikke ønsker, at Ekstra Bladets fejlagtige omtale skal indskrænke, hvem han udtaler sig til.
Af denne grund udtalte han sig til avisen.
Gloserne voldsdømt og eksnazist stjæler imidlertid fokus fra det, der egentlig har nyhedsværdi: Nemlig, at danskerne har et alternativ til Dansk Folkepartis tomme løfter om en stram udlændingepolitik.
Artiklens nazi-indhold er tillagt en uforholdsmæssig stor vægt i forhold til nyhedskriteriet heri.
Artiklen [Klager]s helt ærlige mening: Man kan få kræft af at omgås negre indikerer fejlagtigt, at indholdet af artiklen Voldsdømt eksnazist vil overhale Pia K. ikke er klagers ærlige mening.
Citaterne fra bloggen er ikke [Klager]s holdning.
På bloggen videreformidles information.
Der refereres til artiklen Er vi født som racister af 24. september 2010 i Weekendavisen.
Ifølge klager har Ekstra Bladet ligeledes citeret et andet indlæg, hvor klager skrev om sammenhængen mellem IQ og race.
Her henvises til diverse kilder, bl.a. værket The Bell Curve og Danmarks Statistik.
2.2 Ekstra Bladets synspunkter Ekstra Bladet har gentaget sine synspunkter fra Pressenævnets sag nr. 11-70/82 og anført, at [Klager] tillige var på forsiden af Århus Stiftstidende i marts 2009, hvor han heilede.
[Klager] optræder endvidere som nazist i artiklen Dronningens nazist: Et racerent Danmark er muligt af 2. oktober 2008 på søndagsavisen.dk.
Herudover har Ekstra Bladet henvist til, at Dansk Institut for Internationale Studier  Holocaust og folkedrab på hjemmesiden holocaust.dk kalder klager nynazist under fanebladet Hvem benægter Holocoast?, Danske benægtere - oversigt, [Klager].
 Ekstra Bladet har på denne baggrund anført, at der ikke er forkerte oplysninger i artiklerne af 3. og 15. juni 2011. Det forhold, at klager har udtalt sig til artiklen den 15. juni 2011, indikerer, at [Klager] ikke anser avisen for bevidst at forvanske klagers udsagn.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget: Axel Kierkegaard, Jan Kristensen, Lene Sarup og John Meinert Jacobsen.
Efter det oplyste betegner [Klager] sig som nationalist og færdes i højreorienterede miljøer.
Klager har tidligere været offentligt omtalt som nazist og afbilledet foran hagekorsflag i artikler, hvor klager selv har medvirket.
Under disse omstændigheder finder Pressenævnet ikke grundlag for at kritisere Ekstra Bladet for at omtale klager som nazist eller eksnazist.
Pressenævnet bemærker, at [Klager] ikke har gjort indsigelse mod berettigelsen af ordet voldsdømt, og udtaler heller ikke kritik af denne betegnelse.
 For så vidt angår billedet, bemærker Pressenævnet, at spørgsmålet om, hvorvidt eventuelle ophavsrettigheder er krænket, henhører under domstolene og falder uden for nævnets kompetence.
Sådan som sagen foreligger oplyst, har nævnet ikke mulighed for at tage stilling til, hvorvidt billedet offentliggjort den 3. juni 2011 er taget til en privat eller offentlig begivenhed.
På denne baggrund og da [Klager] ikke i øvrigt optræder kompromitterende på fotografiet, finder nævnet heller ikke grundlag for at kritisere Ekstra Bladet for at offentliggøre billedet.
 Nævnet udtaler ikke kritik.
