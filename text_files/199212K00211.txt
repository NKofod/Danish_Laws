Nr LSF 211 Forslag til Lov om ændring af lov om beskatning til kommunerne af faste  

 ejendomme, lov om udskrivning af skat til amtskommunen og lov om kommunal  

 udligning og generelle tilskud til kommuner og amtskommuner (Ophævelse af  

 grundskyld for erhvervsejendomme og fastsættelse af den kommunale og  

 amtskommunale grundskyldpromille) Fremsat af Svend Erik Hovmand (V) Else Winther Andersen (V) Erik Larsen  

 (V) Karen Højte Jensen (KF) Kirkegaard (KF) Torben Rechendorff (KF) den 25. februar 1993 § 1 I lov om beskatning til kommunerne af faste ejendomme, jf.  

 lovbekendtgørelse nr. 808 af 4. december 1990, som ændret ved lov nr. 481 af  

 24. juni 1992, foretages følgende ændringer:
 1. I § 1 indsættes efter stk. 2 som nye stykker:
 »Stk. 3. Der svares ikke kommunal grundskyld af ejendomme,  

 der efter vurderingsrådets bestemmelse må anses for benyttet til  

 erhvervsmæssigt formål.
 Stk. 4. Hvis kun en del af en ejendom anvendes til erhvervsmæssigt  

 formål, omfatter bestemmelsen i stk. 3 alene den del af grundværdien, der kan  

 henføres til dette formål.
Stk. 5. Hvis en ejendom som følge af ændring i anvendelsen overgår  

 til eller ophører med at skulle svare grundskyld efter bestemmelserne i stk.  

 3 og 4, sker dette med udgangen af det kvartal, hvori ændringen efter  

 vurderingsrådets bestemmelse anses at have fundet sted.« 2. I § 2, stk. 1, ændres »jf. § 1, stk. 2« til:  

 »jf. § 1, stk. 2-4«.
 3. § 2, stk. 2, affattes således:
»Stk. 2. Grundskyldpromillen i en kommune kan højst udgøre  

 24, i Københavns og Frederiksberg Kommuner dog med tillæg af den for  

 amtskommunal grundskyld højeste tilladte promille.« 4. § 2, stk. 3-5, ophæves.
 5. § 5 affattes således:
 »§ 5. Amtsrådene fastsætter i forbindelse med den endelige  

 vedtagelse af amtskommunens årsbudget grundskyldpromillen, der skal angive  

 forholdet mellem det beløb, der skal udskrives som amtskommunal grundskyld,  

 og summen af de afgiftspligtige grundværdier, således som disse er opgjort på  

 tidspunktet for budgettets vedtagelse, jf. § 1, stk. 2-4.
Stk. 2. Grundskyldpromillen i en amtskommune kan højst udgøre  

 10.« 6. § 7, stk. 1, litra f, ophæves.
 7. I § 23, stk. 1, 5. pkt., indsættes efter  

 »amtskommunal grundskyld« ordene: »højst kan«.
 8. § 23 A, stk. 3, affattes således:
 »Stk. 3. Dækningsafgift i henhold til denne paragraf kan ikke  

 opkræves af:
 1) Ejendomme, der er fritaget for grundskyld i henhold til § 7.
2) Ejendomme, der ligger i områder, der efter § 3 i lov om planlægning er  

 udpeget som særlige erhvervszoner.
Det er en betingelse for fritagelsen, at  

 ejendommen tilhører en virksomhed, der har erhvervet ejendommen, jf. § 29,  

 stk. 1, efter erhvervszonens oprettelse og før den 1. januar 1995. Såfremt  

 kun en del af en ejendom ligger i en erhvervszone, omfatter fritagelsen alene  

 den del af forskelsværdien, der falder på denne del.« 9. § 23 A, stk. 5, 2. pkt., ophæves.
§ 2 I lov om udskrivning af skat til amtskommunen, jf. lovbekendtgørelse nr.  

 534 af 30. oktober 1974, som ændret senest ved § 2 i lov nr. 315 af 4. juni  

 1986, foretages følgende ændringer:
 1. Titlen affattes således:
 »Lov om amtskommunal indkomstskat«.
 2.  §§ 1-3 ophæves.
§ 3 I lov om kommunal udligning og generelle tilskud til kommuner og  

 amtskommuner, jf. lovbekendtgørelse nr. 445 af 4. juni 1992, som ændret ved  

 lov nr. 1053 af 23. december 1992, affattes afsnittet:  

 »Beskatningsgrundlag for en amtskommune« i § 23 således:
 »Beskatningsgrundlag for en amtskommune:
Provenuet af amtskommunens indkomstskat med tillæg af 7,5 pct. af de  

 afgiftspligtige grundværdier.« § 4 Stk. 1. For ejendomme, der er omfattet af § 1, stk. 3 og 4, i lov  

 om beskatning til kommunerne af faste ejendomme, som affattet ved § 1, nr. 1,  

 træffer vurderingsrådet efter Told- og Skattestyrelsens instruktion de for  

 lovens gennemførelse nødvendige afgørelser, herunder om fordeling af  

 grundværdier.
Stk. 2. Der gives meddelelse til ejeren om vurderingsrådets  

 afgørelser og fordelinger i medfør af stk. 1. Afgørelser og fordelinger kan  

 påklages til skyldrådet inden 4 uger efter datoen for meddelelsen.
I øvrigt  

 anvendes de i afsnit G i vurderingsloven og kapitel 4 i skattestyrelsesloven  

 fastsatte regler.
§ 5 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. § 1, nr. 1-3 og 5-7, og § 2 har virkning fra og med  

 skatteåret 1994.
 Stk. 3. Tidspunktet for ikrafttræden af § 1, nr. 8, fastsættes af  

 indenrigsministeren. § 1, nr. 8, har virkning til og med skatteåret 1999.
 Stk. 4. § 3 har virkning for beregningen af tilskud og tilsvar fra  

 og med tilskudsåret 1994.
Bemærkninger til lovforslaget Almindelige bemærkninger 1. Lovforslagets indhold Det foreslås for det første at afskaffe grundskylden af erhvervsejendomme.  

 For det andet foreslås det, at der indføres adgang for amtsrådene til selv at  

 fastsætte størrelsen af den amtskommunale grundskyldpromille inden for et  

 maksimum på 10 promille.
For det tredje foreslås det at ophæve reglen om, at  

 den kommunale grundskyld skal udskrives med mindst 6 promille, således at  

 kommunerne får adgang til selv frit at fastsætte grundskyldpromillen inden  

 for den gældende overgrænse på 24.
2. Baggrund Lovforslaget skal ses i sammenhæng med et ønske om at fremme væksten i  

 samfundet med henblik på en øget beskæftigelse.
Lovforslaget ligger i  

 forlængelse af de ændringer på selskabs- og virksomhedsskatteområdet, som er  

 gennemført i de senere år.
En ophævelse af grundskylden på erhvervsjord vil  

 forbedre det danske erhvervslivs konkurrenceevne og dermed føre til øget  

 beskæftigelse.
For landbruget er produktionsjorden en nødvendig produktionsfaktor, der  

 udgør en meget betydelig del af erhvervets samlede produktionsfaktorer.  

 Grundskylden udgør derfor en særlig belastning for dette erhverv.
Hertil  

 kommer, at landbruget i de kommende år står over for betydelige  

 indtjeningsproblemer og tilpasningskrav i lyset af reformen af EF's  

 landbrugspolitik og det forventede resultat af GATT-forhandlingerne med  

 risiko for tab af eksportindtjening og arbejdspladser.
 Forslagsstillerne finder således set i en valuta- og beskæftigelsesmæssig  

 sammenhæng, at udskrivningen af grundskyld på erhvervsjord udgør en  

 uhensigtsmæssig byrde på erhvervslivet generelt og på landbruget i  

 særdeleshed.
 Efter den gældende lov er der fastsat en grundskyldpromille på 10 for alle  

 amtskommuner.
 Forslagsstillerne finder det rimeligt, at der indføres adgang for  

 amtskommunerne til selv at fastsætte grundskyldpromillen, dog således, at  

 promillen højst kan udgøre 10.
 Efter den gældende lov skal grundskyldpromillen i en kommune udgøre mindst  

 6 og højst 24.
 Forslagsstillerne finder det naturligt, at kommunerne i lighed med, hvad  

 der er foreslået for amtskommunerne, får adgang til selv at fastsætte  

 grundskyldpromillen uden nogen minimumsregel.
 Det foreslås derfor at ophæve reglen om, at den kommunale  

 grundskyldpromille skal udgøre mindst 6. Reglen om, at promillen højst kan  

 udgøre 24, er ikke foreslået ændret.
3. Økonomiske konsekvenser 3.1. Umiddelbare økonomiske virkninger Belysningen af de økonomiske konsekvenser er baseret på de budgetterede  

 beskatningsforhold for 1993, d.v.s. udskrivningsprocent,  

 udskrivningsgrundlag, grundskyldpromille og afgiftspligtige grundværdier, som  

 de fremgår af det vedtagne budget for 1993.
Som nævnt i bemærkningerne til lovforslagets § 1, nr. 1, er det ikke  

 muligt i dag at foretage en nøjagtig opgørelse af de grundværdier, for hvilke  

 grundskylden skal afskaffes.
Disse grundværdier har derfor måttet baseres på  

 et meget groft skøn.
Skønnet over grundværdierne af erhvervsejendomme er baseret på  

 vurderingsstatistikken fra den 19. almindelige vurdering pr. den 1. januar  

 1992 og omfatter grundværdier af ejendomme, hvis benyttelse stort set  

 udelukkende kan henføres til erhvervsmæssigt formål.
I skønnet indgår ikke et  

 skøn over erhvervsandelen for blandede ejendomme samt grundværdier af  

 ubebygget landbrugsareal.
Det har endvidere ikke været muligt at foretage  

 korrektion af grundværdierne, der er fastsat for stuehuse med tilhørende  

 grund og have af de afgiftspligtige grundværdier for landbrug, gartneri,  

 planteskole eller frugtplantage.
 Med de anførte forudsætninger skønnes bortfaldet af grundskylden for  

 erhvervsejendomme at udgøre 1.138 mio. kr. i 1994 for kommunerne (inkl.  

 Københavns og Frederiksberg Kommuner) og 588 mio. kr. for amtskommunerne,  

 beregnet på grundlag af grundskyldpromiller og grundværdier i 1993. For  

 amtskommunerne er korrigeret for betalingen til promillefondene.
I lovforslagets § 3 foreslås det at ændre det afsnit i § 23 i lov om  

 kommunal udligning og generelle tilskud til kommuner og amtskommuner, der  

 fastlægger, hvorledes det amtskommunale beskatningsgrundlag opgøres.  

 Beskatningsgrundlaget indgår i beregningen af statstilskud - dets fordeling  

 mellem amtskommunerne - og i udligningen af beskatningsgrundlag mellem  

 amtskommuner.
I lovforslagets § 3 foreslås det, at der - i lighed med hvad  

 der gælder med hensyn til det kommunale beskatningsgrundlag - skal indregnes  

 7,5 pct. af de afgiftspligtige grundværdier ved opgørelsen af det  

 amtskommunale beskatningsgrundlag.
En umiddelbar beregning under forudsætning  

 af en uændret grundskyldpromille på 10 vil give en højere grundværdivægt end  

 den foreslåede på 7,5 pct.
Men da lovforslaget giver amtskommunerne adgang  

 til at fastsætte en lavere grundskyldpromille, er det valgt også at lade de  

 afgiftspligtige grundværdier indgå med 7,5 pct. i den amtskommunale ordning.
 Bortfaldet af grundskylden for erhvervsejendomme vil påvirke  

 (amts)kommunernes beskatningsgrundlag i varierende omfang og vil herigennem  

 påvirke de (amts)kommunale tilskuds- og udligningsordninger.
 Derudover vil staten få en vis provenugevinst som følge af højere  

 skattegrundlag.
3.2. Samfundsøkonomiske virkninger Ophævelse af grundskyld for erhvervsejendomme medfører en reduktion af  

 grundskyldprovenuet på ca. 1,9 mia. kr. pr. år.
Efter hensyntagen til  

 fradragsretten for grundskyld i indkomstskatteopgørelsen og ophævelse af  

 promillefondene anslås det umiddelbare nettoprovenutab til ca. 11/4 mia. kr.  

 på årsbasis.
 Ophævelse af grundskylden vil stimulere vækst, beskæftigelse og offentlige  

 finanser dels direkte, dels indirekte som følge af afledte  

 ejendomspriseffekter.
 Det skønnes, at beskæftigelsen efter et par år vil være ca. 4.000 peroner  

 højere end ellers, og den umiddelbare forringelse af den offentlige saldo vil  

 være neutraliseret.
Der er således tale om et initiativ, som forbedrer beskæftigelsen, og hvor  

 den umiddelbare forringelse af den offentlige sektors saldo vil forsvinde  

 efter nogle år.
Hertil kommer, at bortfald af grundskyld vil dæmpe effekten  

 på indtjening og ejendomspriser i landbruget af faldende kornpriser.  

 Ligeledes vil markedet for erhvervsejendomme kunne få et hårdt tiltrængt løft  

 efter nogle år med udlejningsvanskeligheder og faldende priser.
 I øvrigt vil der kunne være yderligere positive virkninger som følge af en  

 nedbringelse af antallet af konkurser og kommunernes muligheder for salg af  

 jord til erhvervsformål.
 Selv om forslaget har en dynamisk effekt, der på sigt modsvarer den  

 umiddelbare belastning af de offentlige budgetter, nødvendiggør det store  

 underskud på statsbudgettet, at forslaget fra starten er fuldt finansieret.
 Forslagsstillerne vil derfor i forbindelse med forhandlingerne om  

 lovforslaget sikre den nødvendige finansiering, idet den samlede økonomiske  

 virkning må indgå i forbindelse med forhandlingerne med kommunerne om  

 kommmunernes økonomi i 1994 og fremefter.
4. Administrative konsekvenser For vurderingsformændene må der i en overgangsperiode regnes med en vis  

 administrativ merbelastning i forbindelse med besigtigelser m.v., ligesom der  

 i en overgangsperiode må forventes en begrænset administrativ merbelastning  

 af skyldrådendes sekretariater som følge af den øgede påklage, der  

 erfaringsmæssigt forekommer i forbindelse med ændrede vurderingsregler.
For kommunerne må påregnes visse administrative engangsudgifter vedrørende  

 sekretariatsbistand, tilpasning af edb-systemer m.v. i forbindelse med de  

 ændrede vurderingsregler.
På længere sigt skønnes lovforslaget ikke at  

 medføre nævneværdige administrative konsekvenser for kommunerne.
Bemærkninger til lovforslagets enkelte bestemmelser Til § 1 Til nr. 1 Med denne bestemmelse indsættes i § 1 tre nye bestemmelser, hvorved  

 kommunernes adgang til at påligne grundskyld af erhvervsejendommes grundværdi  

 efter fradrag for forbedringer afskaffes med virkning fra og med skatteåret  

 1994. Bestemmelsen gælder tillige amtskommunerne.
 I stk. 3 fastsættes, at der af ejendomme, der efter vurderingsrådets  

 bestemmelse må anses for benyttet til erhvervsmæssigt formål, ikke svares  

 kommunal grundskyld.
 Erhvervsejendomme omfatter ejendomme, der anvendes erhvervsmæssigt til  

 kontor, forretning, hotel, fabrik, værksted og lignende øjemed samt  

 ejendomme, der anvendes erhvervsmæssigt til landbrug, skovbrug, gartneri,  

 planteskole eller frugtplantage, bortset fra de afgiftspligltige  

 grundværdier, der særskilt er fastsat for stuehuse med tilhørende grund og  

 have.
 Ubebyggede ejendomme, bortset fra ubebyggede landbrugsarealer, omfattes  

 ikke af denne bestemmelse uanset den planlagte anvendelse.
 I stk. 4 fastsættes, at hvis kun en del af en ejendom anvendes til  

 erhvervsmæssige formål, omfatter den gradvise afskaffelse af grundskylden  

 alene den del af grundværdien, der kan henføres til dette formål.
Ifølge vurderingslovens § 33 træffer vurderingsrådet bestemmelse om, til  

 hvilken benyttelse en ejendom skal henføres.
Der arbejdes i den forbindelse  

 med forskellige benyttelseskoder.
Visse af disse koder såsom »ren  

 forretning« og »fabrik og lager« omfatter ejendomme, der stort  

 set alle uden videre vil kunne henføres til erhvervsmæssigt formål.
Der skal  

 dog efter forslaget også foretages en opgørelse eller udskillelse af andre  

 ejendomme, der anvendes til erhvervsmæssigt formål.
Rådets afgørelse og  

 eventuelle fordeling vedrørende den enkelte ejendom vil kunne påklages efter  

 de almindelige regler i vurderingsloven og skattestyrelsesloven.
Told- og Skattestyrelsen vil kunne give vurderingsmyndighederne nærmere  

 instruktion om, hvorledes de skal gennemføre udskillelsen af ejendomme, der  

 anvendes til erhvervsmæssigt formål.
Der henvises i øvrigt til lovforslagets  

 § 4 samt bemærkningerne hertil.
Det endelige resultat af opdelingen vil under  

 forudsætning af lovens vedtagelse medio marts 1993 kunne foreligge medio  

 august 1993. Det skal dog bemærkes, at den maskinelle udsøgning af  

 erhvervsejendomme vil kunne være foretaget allerede i marts måned, og på  

 baggrund heraf vil det være muligt for den enkelte kommune til brug for  

 budgetlægningen for 1994 at beregne, hvor stor en del af de samlede  

 grundværdier, der højst kan anses som erhvervsgrundværdier.
Det vil kort tid  

 herefter være muligt at foretage et skøn over erhvervsfordelingernes virkning  

 for den enkelte kommune.
 Belysningen af de økonomiske konsekvenser af denne bestemmelse, jf. de  

 almindelige bemærkninger til lovforslaget, har måttet baseres på et meget  

 groft skøn over de grundværdier, for hvilke grundskylden skal afskaffes.
I stk. 5 fastsættes, at hvis en ejendom som følge af ændring i anvendelsen  

 overgår til eller ophører med at skulle svare grundskyld efter bestemmelserne  

 i stk. 3 og 4, sker dette med udgangen af det kvartal, hvori ændringen efter  

 vurderingsrådets bestemmelse anses at have fundet sted.
Reglen svarer til  

 reglerne i gældende lovs § 7, stk. 5, og § 23 A, stk. 5, hvorefter ændringer  

 i ejendomsbeskatningen som følge af ændring i anvendelsen også får virkning  

 med udgangen af det kvartal, hvori ændringen er sket.
Ansættelserne ved de almindelige vurderinger og årsreguleringer pr. 1.  

 januar vil normalt først få skattemæssig virkning fra den 1. januar i det  

 følgende kalenderår, dvs. 1 år efter vurderingsterminen.
Da ændring i  

 anvendelsen vil kunne ske til enhver tid uden for de almindelige vurderinger  

 og årsreguleringer, er det fundet rigtigst at lade ændringen få virkning med  

 udgangen af det kvartal, hvori ændringen er sket.
Til nr. 2 I primærkommunerne fastsættes grundskyldpromillen af kommunalbestyrelsen i  

 forbindelse med den endelige vedtagelse af kommunens årsbudget.
Denne  

 fastsættelse er af formel karakter, for så vidt som grundskyldpromillen  

 ifølge lovens § 2, stk. 1, skal angive forholdet mellem på den ene side det  

 beløb, der - tillige ifølge det vedtagne årsbudget - skal udskrives som  

 kommunal grundskyld, og på den anden side summen af de afgiftspligtige  

 grundværdier, således som disse er opgjort på tidspunktet for budgettets  

 vedtagelse.
Grundskylden udskrives således efter de gældende regler med samme  

 promille af alle ejendomme i kommunen.
 I forbindelse med afskaffelsen af beskatningen af erhvervsejendomme har  

 man valgt at fastholde reglen om, at grundskylden udskrives med een og samme  

 promille af alle ejendomme i kommunen.
Til nr. 3 Det foreslås at affatte lovens § 2, stk. 2, således, at kommunerne får  

 adgang til selv at fastsætte grundskyldpromillen inden for en overgrænse på  

 24 promille.
 Efter den gældende lov skal promillen udgøre mindst 6 og højst 24.  

 Forslaget indebærer således, at kravet om, at den kommunale  

 grundskyldpromille mindst skal udgøre 6, bortfalder.
 For Københavns og Frederiksberg Kommuner skal der dog til den generelle  

 overgrænse på 24 promille lægges den for amtskommunal grundskyld højeste  

 tilladte promille.
 Da denne, jf. lovforslagets § 1, nr. 5, er foreslået fastsat til 10, vil  

 overgrænsen for grundskyldpromillen for Københavns og Frederiksberg Kommuner  

 fortsat udgøre 34.
Til nr. 4 Det foreslås at ophæve gældende lovs § 2, stk. 3-5. Disse bestemmelser er  

 nogle overgangsregler, som ikke længere har betydning.
 Reglerne knytter sig til den over- og undergrænse (6 og 24 promille), der  

 er fastsat i lovens § 2, stk. 2.
 Ved indførelsen af denne regel, jf. lov nr. 312 af 4. juni 1986,  

 fastsattes i ejendomsskattelovens § 2, stk. 3-5, nogle overgangsregler,  

 hvorefter kommuner, hvis grundskyldpromille for 1986 lå uden for dette  

 interval, fik mulighed for at tilpasse grundskyldpromillen til de nye grænser  

 over nogle år.
 Da alle kommuners grundskyldpromiller nu er bragt inden for grænserne på 6  

 og 24 promille, har overgangsreglerne ikke længere betydning og foreslås  

 derfor ophævet.
Til nr. 5 Det foreslås, at der gives amtsrådene adgang til selv at fastsætte den  

 amtskommunale grundskyldpromille inden for en overgrænse på 10.
 I gældende lovs § 5 er det fastsat, at alle amtskommuner for skatteårene  

 1991-1993 skal opkræve amtskommunal grundskyld med 10 promille.  

 Forslagsstillerne finder imidlertid ikke, at der er noget grundlag for en  

 sådan direkte lovmæssig regulering af den amtskommunale ejendomsbeskatning.
Forslaget om at afskaffe grundskylden af produktionsjord indebærer, at  

 reglerne om landbrugets promillefonde bortfalder.
Disse regler findes i  

 ejendomsskattelovens § 5, stk. 2 og 3, og går ud på, at kommunerne skal  

 indbetale en del af den amtskommunale grundskyld af landbrugs- og lignende  

 ejendomme til statskassen.
Beløbet udgør 4,3 promille af de pågældende  

 ejendommes grundværdier bortset fra de afgiftspligtige grundværdier, der er  

 fastsat for stuehuse med tilhørende grund og have.
Beløbene indgår i fonde,  

 hvis midler anvendes til fremme af erhvervsøkonomiske foranstaltninger inden  

 for de erhverv, der er omfattet af ordningen.
Reglerne om disse fonde findes  

 i lov nr. 414 af 13. juni 1990 om administration af Det Europæiske Økonomiske  

 Fællesskabs forordninger om markedsordninger for landbrugsvarer m.v.
Til nr. 6 Det foreslås at ophæve ejendomsskattelovens § 7, stk. 1, litra f.
 Ifølge denne bestemmelse er visse ejendomme, der ligger i erhvervszoner,  

 fritaget for kommunal og amtskommunal grundskyld.
 Forslaget om at ophæve denne bestemmelse er en konsekvens af forslaget om  

 generelt at afskaffe grundskylden af erhvervsejendomme.
Fritagelsesbestemmelsen i ejendomsskattelovens § 7, stk. 1, litra f, er  

 endnu ikke trådt i kraft.
Bestemmelsen blev indsat i ejendomsskatteloven ved  

 lov nr. 481 af 24. juni 1992. Ifølge § 2 i denne lov fastsættes tidspunktet  

 for lovens ikrafttræden af indenrigsministeren.
 Baggrunden herfor er, at loven er blevet notificeret for EF-Kommissionen  

 og derfor først vil blive sat i kraft, når EF-Kommissionens anerkendelse af  

 lovens forenelighed med EF's statsstøtteregler foreligger.
 EF-Kommissionen har i øvrigt stillet vilkår som forudsætning for at  

 meddele denne anerkendelse.
Til nr. 7 Forslaget vedrører bestemmelsen i lovens § 23, stk. 1, 5. pkt.
 Ifølge denne bestemmelse kan den maksimale promille på 10 for  

 dækningsafgift af grundværdien af visse offentlige ejendomme yderligere  

 forhøjes med halvdelen af den promille, hvormed amtskommunal grundskyld  

 opkræves i det øvrige land, når der er tale om ejendomme, der ligger i  

 København og Frederiksberg.
 Den foreslåede ændring indebærer, at formuleringen »hvormed  

 amtskommunal grundskyld opkræves i det øvrige land« ændres til:  

 »hvormed amtskommunal grundskyld højst kan opkræves i det øvrige  

 land«.
 Forslaget er en følge af lovforslagets § 1, nr. 5, om adgang for  

 amtsrådene til selv at fastsætte grundskyldpromillen inden for en overgrænse  

 på 10.
Til nr. 8 Bestemmelsen går ud på at fritage visse ejendomme i erhvervszoner for  

 pligten til at svare dækningsafgift efter ejendomsskattelovens § 23 A om  

 dækningsafgift af kontor-, forretnings- og lignende ejendomme.
Det sker via  

 den foreslåede affattelse af ejendomsskattelovens § 23 A, stk. 3, nr. 2. Den  

 foreslåede affattelse af § 23 A, stk. 3, nr. 1, svarer til gældende lov.
 Ved lov nr. 481 af 24. juni 1992 indførtes fritagelse for grundskyld af  

 visse ejendomme i erhvervszoner.
 Denne fritagelse for grundskyld indebar samtidig, at ejendomme automatisk  

 også var fritaget for dækningsafgift efter ejendomsskattelovens § 23 A.
 Fritagelsen af ejendomme i erhvervszoner for grundskyld er imidlertid  

 foreslået ophævet som følge af forslaget om generelt at afskaffe grundskylden  

 for erhvervsejendomme, jf. lovforslagets § 1, nr. 6. Som følge heraf er det  

 nødvendigt at indsætte en særlig fritagelsesbestemmelse i  

 ejendomsskattelovens § 23 A for at opretholde fritagelsen af ejendomme i  

 erhvervszoner for dækningsafgift.
Til nr. 9 Det foreslås at ophæve ejendomsskattelovens § 23 A, stk. 5, 2. pkt.
Ifølge  

 denne bestemmelse kan finansministeren fastsætte det vederlag, kommunerne  

 skal erlægge til vurderingsrådene for foretagelse af fordelinger i tilfælde,  

 hvor en ejendom kun er delvis dækningsafgiftspligtig efter  

 ejendomsskattelovens § 23 A.
 Vederlag for disse fordelinger er imidlertid afskaffet pr. 1. januar 1982  

 i medfør af punkt 7 i Skattedepartementets cirkulære af 16. marts 1982.
Til § 2 Lovforslagets § 2 går ud på at ophæve §§ 1-3 i lov om udskrivning af skat  

 til amtskommunen.
Disse regler indeholder bestemmelserne om det såkaldte  

 amtskommunale ligningsforhold, det vil sige forholdet mellem de beløb,  

 amtsrådene skal udskrive som indkomstskat og grundskyld som led i vedtagelsen  

 af årsbudgettet.
 Bestemmelserne går - let forenklet - ud på, at halvdelen af de  

 budgetterede skatteindtægter skal udskrives som indkomstskat og den anden  

 halvdel som grundskyld, dog således at grundskyldpromillen højst kan udgøre  

 20.
 Fra og med skatteåret 1972-73 nåede alle amtskommuner op på lovens  

 maksimumpromille på 20; og den amtskommunale grundskyldpromille var dermed  

 reelt fikseret på denne sats.
Fra og med 1978 har forholdet dog været det, at den amtskommunale  

 grundskyldpromille har været fastsat ved særlige love.
Disse har omfattet  

 bestemt angivne skatteår, og reglen om en maksimal amtskommunal  

 grundskyldpromille på 20 i lov om udskrivning af skat til amtskommunen er  

 derfor ikke blevet ophævet i forbindelse med vedtagelsen af disse særlige  

 love.
Senest er det fastsat i den kommunale ejendomsskattelovs § 5, at den  

 amtskommunale grundskyld for skatteårene 1991-1993 skal udskrives med 10  

 promille af den afgiftspligtige grundværdi, jf. lov nr. 303 af 16. maj 1990.
 I det foreliggende lovforslags § 1, nr. 5, er det foreslået, at der fra og  

 med skatteåret 1994 gives amtsrådene adgang til selv at fastsætte den  

 amtskommunale grundskyldpromille inden for en overgrænse på 10.
 Som en konsekvens heraf foreslås det at ophæve reglerne om fastsættelsen  

 af den amtskommunale grundskyldpromille i lov om udskrivning af skat til  

 amtskommunen.
 Loven vil efter en sådan ændring alene indeholde regler om udskrivning af  

 indkomstskat til amtskommunen, og lovens titel foreslås ændret i  

 overensstemmelse hermed.
Til § 3 Det foreslås at ændre det afsnit i § 23 i lov om kommunal udligning og  

 generelle tilskud til kommuner og amtskommuner, der fastlægger, hvorledes det  

 amtskommunale beskatningsgrundlag opgøres.
Beskatningsgrundlaget anvendes i  

 lovens ordning for udligning af forskelle i beskatningsgrundlag mellem  

 amtskommuner.
Ved indregning af grundskyld ved udligning af beskatningsgrundlag gælder  

 der i dag forskellige regler på henholdsvis det kommunale og det  

 amtskommunale område.
I den kommunale ordning indgår 7,5 pct. af de  

 afgiftspligtige grundværdier i den enkelte kommunes beskatningsgrundlag, mens  

 man i den amtskommunale ordning dividerer den enkelte amtskommunes  

 grundskyldprovenu med udskrivningsprocenten, og det fremkomne beløb indgår i  

 beskatningsgrundlaget.
Forskellen skyldes, at kommunerne selv kan fastsætte  

 grundskyldpromillen i et interval mellem 6 og 24, mens den amtskommunale  

 hidtil har været fastsat ved lov.
 Ved § 3 i det foreliggende lovforslag foreslås det, at der - i lighed med  

 hvad der gælder med hensyn til det kommunale beskatningsgrundlag - skal  

 indregnes 7,5 pct. af de afgiftspligtige grundværdier ved opgørelsen af det  

 amtskommunale beskatningsgrundlag.
 Dette forslag skal ses i sammenhæng med lovforslagets § 1, nr. 5, hvorved  

 der fra og med skatteåret 1994 gives amtsrådene adgang til selv at fastsætte  

 grundskyldpromillen inden for en overgrænse på 10.
Til § 4 Denne bestemmelse vedrører administrationen af lovforslagets § 1, nr. 1,  

 om afskaffelse af grundskylden for erhvervsejendomme.
I denne forbindelse vil der kunne foretages en maskinel udsøgning af de  

 ejendomme, for hvilke de nye regler må antages at få betydning.
På basis  

 heraf vil vurderingsrådet kunne afgøre, om der er tale om erhvervsejendomme,  

 for hvilke ejendomsbeskatningen skal lempes, og for de ejendomme, der kun  

 delvis anvendes til erhverv, foretage fordeling af grundværdi på den  

 erhvervsmæssige og ikke-erhvervsmæssige del af ejendommen.
Vurderingsrådets  

 afgørelse og fordelinger kan påklages til skyldrådet inden for en klagefrist  

 på 4 uger og eventuelt videre til Landsskatteretten efter de almindelige  

 regler i vurderingsloven og skattestyrelsesloven.
For de ejendomme, der anvendes til landbrug, gartneri, frugtplantage og  

 planteskole, er der allerede efter gældende regler foretaget fordeling af  

 grundværdi på henholdsvis stuehus og på den øvrige ejendom.
Denne fordeling  

 vil kunne anvendes ved beregningen af den del af ejendomsbeskatningen, som  

 skal lempes.
 I tilfælde af, at en ejendom eller en del af en ejendom senere overgår til  

 eller ophører med at anvendes til erhvervsmæssigt formål, vil  

 vurderingsarbejdet omfatte afgørelse om den ændrede benyttelse, herunder om  

 den ændrede fordeling af grundværdi for ejendomme, der kun delvis anvendes  

 til erhverv, jf. bestemmelserne i vurderingslovens § 33, stk. 1 og 2. Som det  

 fremgår af den foreslåede nye bestemmelse i lovens § 1, stk. 5, får  

 ændringerne skattemæssig virkning med udgangen af det kvartal, hvori de efter  

 vurderingsrådets bestemmelse anses at have fundet sted, jf. lovforslagets §  

 1, nr. 1, samt bemærkningerne hertil.
Til § 5 De foreslåede ændringer i ejendomsbeskatningen skal på nær en enkelt  

 undtagelse have virkning fra og med skatteåret 1994.
Den nævnte undtagelse er den foreslåede bestemmelse i § 1, nr. 8, om  

 fritagelse af ejendomme i erhvervszoner for dækningsafgift.
Tidspunktet for  

 denne bestemmelses ikrafttræden vil, jf. lovforslagets § 5, stk. 3, blive  

 fastsat af indenrigsministeren.
