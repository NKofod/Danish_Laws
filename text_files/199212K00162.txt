Nr LSF 162 Forslag til Lov om ændring af lov om social bistand (Hjælp til frivillig  

 repatriering) Fremsat af socialministeren (Else Winther Andersen) den 14. januar 1993 § 1 I lov om social bistand, jf. lovbekendtgørelse nr. 829 af 1. oktober 1992,  

 som senest ændret ved lov nr. 1079 af 23. december 1992, foretages følgende  

 ændring:
 Efter § 47 indsættes:
» § 47 a.
Til udlændinge, der er nævnt i § 134 a, stk. 1, nr.  

 1 - 3 og nr. 7, og som ønsker at tage varigt ophold i oprindelseslandet, kan  

 der i stedet for flyttehjælp efter § 47, stk. 3, ydes hjælp til repatriering,  

 såfremt de pågældende ikke selv har midler hertil.
Sådan hjælp kan ligeledes  

 ydes til udlændinge, der er nævnt i § 134 a, stk. 1, nr. 4 - 6, når  

 opholdstilladelsen er givet som følge af tilknytning til en person, der er  

 omfattet af 1. pkt., og de vender tilbage til oprindelseslandet sammen med  

 denne.
Hvis de i 1. og 2. pkt. nævnte udlændinge er statsløse, kan der ydes  

 en tilsvarende hjælp, når de ønsker at tage ophold i et land, hvor de  

 tidligere har boet.
Stk. 2 . Hjælpen efter stk. 1 omfatter 1) udgifter til billet til fly m.v. for ansøgeren og dennes familie, 2) udgifter til transport (overfladetransport) af personlige ejendele op  

 til 1 m3 pr. pr. voksen og op til 1/2 m3 pr. barn samt højst 5.000 kr. pr.  

 familie til transport af udstyr, der er nødvendig for ansøgerens eller  

 familiens erhverv i oprindelseslandet, 3) hjælp til etablering i oprindelseslandet og til rejseudgifter i øvrigt  

 med indtil 2.559 kr. pr. person, dog højst 10.000 kr. pr. familie, 4) udgifter til sygeforsikring i 1 år i oprindelseslandet, såfremt der  

 ikke på anden måde er etableret en sådan sikring.
Stk. 3. Beløbene i stk. 2, nr. 2 og 3, reguleres en gang årligt  

 med satsreguleringsprocenten, jf. lov om en satsreguleringsprocent.  

 Socialministeren kan bestemme, at beløbene i stk. 2, nr. 3, skal nedsættes  

 under hensyn til leveomkostningerne i oprindelseslandet.« § 2 Stk. 1. Loven træder i kraft den 1. juli 1993.
 Stk. 2. Socialministeren fremsætter forslag for Folketinget til  

 revision af loven inden udgangen af 1997.
Bemærkninger til lovforslaget Almindelige bemærkninger Ved Akt 284, 19.juni 1990 tiltrådte Finansudvalget et forslag fra  

 Socialministeriet om at give støtte til flygtninge, der frivilligt ønsker at  

 forlade Danmark og tage varigt ophold i oprindelseslandet (repatriering).  

 Ordningen er videreført på senere finanslove.
 Det er i forbindelse med forhandlingerne om gennemførelsen af ændringerne  

 af udlændingeloven, lov nr. 482 af 24. juni 1992, forudsat, at  

 socialministeren fremsætter lovforslag om en repatrieringsordning i  

 folketingsåret 1992/93. Lovforslaget er en opfølgning heraf.
Baggrunden for ønsket om en repatrieringsordning er, at der i en række af  

 de lande, hvorfra Danmark har modtaget flygtninge, har fundet en politisk  

 udvikling sted, der gør det muligt for flygtningene at vende tilbage.
Det  

 gælder således for flere lande i Latinamerika, Mellemøsten og i Østeuropa.
 Udgifterne til tilbagerejsen og de usikre fremtidsudsigter i  

 oprindelseslandet m.v. kan imidlertid være en hindring for en tilbagevenden.
 Den bestående ordning går ud på følgende:
Der kan ydes tilskud til flygtninge, der vælger at rejse tilbage til  

 hjemlandet.
Personkredsen er den samme, som er nævnt i de særlige  

 refusionsregler for flygtninge m.fl. i bistandslovens § 134 a.
Hjælpen ydes efter en vurdering af de pågældendes egen betalingsevne.
Der  

 kan ydes indtil 2.559 kr. pr. person - svarende til det nedsatte grundbeløb  

 efter § 37, stk. 2, 5. pkt. - dog højst 10.000 kr. pr. familie, til dækning  

 af udgifter til etablering i hjemlandet.
 Der kan endvidere ydes hjælp til dækning af sygeforsikring i et år i  

 hjemlandet.
 Hjælpen er skattefri og supplerer eventuel hjælp til billetter og  

 transport af flyttegods efter bistandslovens regler om flyttehjælp (§ 47,  

 stk. 3). Ydelse af hjælp efter § 47 forudsætter, at ansøgeren ikke selv har  

 midler til flytningen.
 Erfaringerne med den hidtidige ordning viser, at omkring 100 hvert år vil  

 få hjælp til repatriering.
 Udnyttelse af den hidtidige ordning:
 Bemærkning: Den eksisterende ordning trådte i kraft medio 1990. Tallene  

 for 1992 er pr. 1. november 1992.
 Den foreslåede ordning:
 Der er således et behov for denne form for hjælp, og det skønnes derfor  

 hensigtsmæssigt, at en ordning lovfæstes byggende på følgende elementer:
 1. Betaling af billet til fly m.v. til et sted i oprindelseslandet for  

 ansøgeren og dennes familie (ydes i dag efter § 47, stk. 3).
 2. Hjælp til betaling af transport af personlige ejendele samt til udstyr,  

 der er nødvendigt for ansøgerens eller familiens erhverv i oprindelseslandet  

 (ydes i dag efter § 47, stk. 3).
3. Et kontantbeløb til etablering i oprindelseslandet og til rejseudgifter  

 i øvrigt.
Beløbet skal kunne tilpasses levevilkårene i hjemlandet (er i dag  

 hjemlet på finansloven).
 4. Betaling af sygeforsikring for 1 år, hvis det er muligt at tegne en  

 forsikring i oprindelseslandet (er i dag hjemlet på finansloven).
 5. Individuel rådgivning og vejledning ved Dansk Flygtningehjælp om  

 muligheder for repatriering m.v. (fortsættelse af hidtidig praksis).
 Det forudsættes uændret, at ansøgeren ikke selv har de fornødne midler,  

 når der ydes hjælp efter bistandsloven.
 Ad. punkt 1. Betaling af flybillet m.v.
 Der kan betales for rejsen til det sted i hjemlandet, hvor bosættelsen  

 skal ske.
Det forudsættes, at rejsen så vidt muligt arrangeres med bistand af den  

 Internationale Organisation for Udvandring, International Organization for  

 Migration (IOM), der får betydelige rabatter hos flyselskaber.
IOM sørger i  

 dag for transport til Danmark af de flygtninge, som Danmark modtager efter  

 aftale med FN's Flygtningehøjkommissær (UNHCR) samt transport hertil af  

 personer, der familiesammenføres med herboende flygtninge.
 Ad punkt 2. Transport af personlige ejendele og udstyr.
 Det foreslås, at der skal kunne ydes hjælp til transport til  

 bosættelsesstedet med skib, tog, lastvogn m.v. (overfladetransport) af  

 personlige ejendele op til 1 m3 pr. voksen og op til 1/2 m3 pr. barn under 18  

 år (stort set al transport foregår i dag som container-transport, hvor der  

 regnes i m3).
Herudover gives der mulighed for at medtage forskelligt udstyr, der er  

 nødvendigt for den pågældendes eller familiens erhverv i oprindelseslandet.  

 Dette vil kunne forbedre familiens muligheder for at skabe sig et  

 indkomstgrundlag i oprindelseslandet.
Støtten til transport af udstyr  

 forudsættes maksimalt at andrage 5.000 kr. pr. familie.
Beløbet foreslås  

 reguleret med satsreguleringsprocenten, jf. lov om en satsreguleringsprocent.
 Ad punkt 3. Kontantbeløb.
Til dækning af udgifter i øvrigt ved tilbagevenden og etablering i  

 oprindelseslandet foreslås ydet et kontant tilskud på 2.559 kr. pr. person,  

 dog maksimalt 10.000 kr. pr. familie.
Ved familie forstås ægtepar og  

 eventuelle børn under 18 år.
Det maksimale beløb på 10.000 kr. pr. familie  

 har ikke hidtil været reguleret.
Det foreslås, at beløbet reguleres med  

 satsreguleringsprocenten, jf. lov om en satsreguleringsprocent.
Beløbet på  

 2.559 kr. svarer til den grundydelse, modtagere af kontanthjælp får pr. måned  

 efter bistandslovens § 37, når de har fået hjælp i mere end 9 måneder.
De ovennævnte beløb er de samme, som ydes efter den gældende ordning.  

 Efter Finansudvalget ved Akt 284, 19. juni 1990 godkendte, at der i 1990 blev  

 gennemført en midlertidig repatrieringsordning, er der under  

 Socialministeriet nedsat en kontaktgruppe med repræsentanter fra  

 Udenrigsministeriet, Justitsministeriet og Dansk Flygtningehjælp.  

 Kontaktgruppen skal rådgive om hjælpens konkrete udmåling, herunder om  

 leveforholdene i flygtningenes oprindelsesland og om lokalt etablerede  

 programmer og støtteordninger for hjemvendende flygtninge med henblik på en  

 eventuel graduering af kontantbeløbet.
Der har ikke hidtil i udvalget været  

 skønnet behov for at graduere ydelserne, og der er derfor ikke skønnet behov  

 for formelt at videreføre gruppen.
 Det skønnes dog nødvendigt at opretholde en mulighed for en graduering.  

 Ved en sådan evt. graduering skal det tilstræbes, at det udbetalte beløb er  

 af en sådan størrelse, at der ikke skabes et økonomisk misforhold mellem de  

 hjemvendende flygtninges vilkår og vilkårene for befolkningen i  

 oprindelseslandet.
 Inden Socialministeriet eventuelt fastsætter regler om graduerede ydelser,  

 vil spørgsmålet blive drøftet med Udenrigsministeriet, Justitsministeriet og  

 Dansk Flygtningehjælp.
Kontantbeløbet til etablering har hidtil været administreret af Dansk  

 Flygtningehjælp.
Med forslaget overføres denne opgave til kommunerne.
 Ad punkt 4. Sygeforsikring.
Udgifter til sygeforsikring for 1 år i oprindelseslandet, hvor en sådan  

 forsikring er mulig, foreslås dækket, såfremt der ikke på anden måde er  

 etableret en sådan sikring.
Forsikringen forudsættes så vidt muligt tegnet  

 via en international organisation.
International Organization for Migration,  

 IOM, har således en forsikringsordning for flygtninge, der vender tilbage til  

 Chile.
IOM tilbyder en sådan forsikring i forbindelse med, at organisationen  

 påtager sig at arrangere rejsen.
Dansk Flygtningehjælp vil vejlede kommunerne  

 om mulighederne for at tegne sygeforsikring.
 Ad punkt 5. Rådgivning og vejledning ved Dansk Flygtningehjælp.
Hvis repatrieringen skal lykkes er det nødvendigt, at den forberedes meget  

 grundigt.
Denne forberedelse må omfatte oplysninger om økonomiske, sociale og  

 politiske forhold i oprindelseslandet og om lokale hjælpeprogrammer for  

 hjemvendte flygtninge.
Flygtningen, der typisk har været i eksil i mange år,  

 skal endvidere forberedes på de vanskeligheder, der erfaringsmæssigt er ved  

 at falde til i oprindelseslandet som følge af udviklingen i oprindelseslandet  

 siden flugten og flygtningens egen udvikling i Danmark.
Herudover skal der  

 rådgives om støttemuligheder efter loven, konsekvenser med hensyn til  

 flygtningens opholdstilladelse i Danmark, muligheden for at få billetter  

 gennem den internationale organisation IOM mv.
 Den enkelte kommune vil typisk ikke have de oplysninger og internationale  

 kontakter, der er nødvendig for en sådan rådgivning og vejledning, og derfor  

 forudsættes det, at denne rådgivning og vejledning fortsat varetages af Dansk  

 Flygtningehjælp.
Udgiften til denne rådgivning og vejledning afhænger af, hvor mange der  

 henvender sig.
Med det nuværende aktivitetsniveau bruger Dansk  

 Flygtningehjælp ca. 11/2 årsværk, hvilket sammen med driftsudgifter ved  

 arbejdet i øvrigt skønsmæssigt udgør ca. 500.000 kr. årligt.
Det skal bemærkes, at antallet af ansøgninger, forespørgsler mv. på  

 årsbasis er langt højere end de ca. 100 flygtninge, der skønnes at få  

 repatrieringshjælp.
Udover den direkte klientrådgivning herunder  

 tolkebistand, er der i Flygtningehjælpen et resourceforbrug til rådgivning og  

 vejledning til kommuner, samt til samarbejdet med Direktoratet for Udlændinge  

 omkring de fornødne papirer i forbindelse med repatrieringen.
 Personkreds.
 Ordningen foreslås at omfatte samme gruppe personer, som i dag er  

 omfattet af den gældende ordning, dvs. samme grupper af udlændinge, som er  

 nævnt i bistandslovens § 134 a.
Det drejer sig om udlændinge med opholdstilladelse efter udlændingelovens a) §§ 7 og 8 b) § 9, stk. 2, nr. 2, c) § 9, stk. 2, nr. 4, i umiddelbar forlængelse af en opholdstilladelse  

 efter § 9, stk. 2, nr. 2, d) § 9, stk. 2, nr. 4, når tilladelsen er meddelt til en asylsøgende  

 udlænding, e) § 9, stk. 1, nr. 2 - 4, som følge af tilknytning til en af de ovenfor  

 nævnte personer, f) § 9, stk. 2, nr. 4, når tilladelsen er givet til personer over 18 år,  

 hvis fader eller moder har fået opholdstilladelse efter udlændingelovens §§ 7  

 eller 8, og g) § 9, stk. 2, nr. 4, når tilladelsen er meddelt en ægtefælle til eller  

 et barn af en person med opholdstilladelse, som nævnt i nr. b og c, h) § 9, stk. 2, nr. 4, når tilladelsen er givet som følge af tilknytning  

 til en mindreårig asylsøgende udlænding, som har fået opholdstilladelse efter  

 udlændingelovens § 7 eller efter udlændingelovens § 9, stk. 2, nr. 4.
 Når der er tale om familiesammenførte udlændinge, dvs. udlændinge nævnt i  

 nr. e, f, g og h, forudsættes det, at opholdstilladelsen er givet på grund af  

 tilknytning til en person med opholdstilladelse efter udlændingeloven som  

 nævnt i nr. a - d, og at udlændingen vender tilbage til oprindelseslandet  

 sammen med denne.
 Statsløse, der i øvrigt opfylder de nævnte betingelser, har samme ret ved  

 bosættelse i et land, hvor de tidligere har boet.
Hvis de pågældende har fået dansk statsborgerskab, omfattes de ikke af  

 ordningen.
De pågældende må i lighed med andre danske statsborgere henvises  

 til at søge hjælp til flytning efter bistandslovens § 47, stk. 3. Hvis fx en  

 flygtning er gift med en dansk statsborger, kan der ikke til den danske  

 statsborger ydes hjælp efter ordningen.
Dette vil også gælde eventuelle børn,  

 der er blevet danske statsborgere.
 Støtte til repatrieringsprogrammer gennem UNHCR m.fl.
Den individuelle støtte til repatriering vil for nogle landes vedkommende  

 kunne ses i sammenhæng med mulighederne for en dansk bistand til lande,  

 hvortil repatrieringen finder sted.
Danida har således gennem flere år  

 støttet forskellige repatrieringsprogrammer tilrettelagt af FN's  

 flygtningehøjkommisær (UNHCR), International Organization for Migration (IOM)  

 og andre hjælpeorganisationer.
Over de multilaterale bistandsmidler ydes der hvert år 30-40 mill. kr til  

 internationale programmer for flygtninge, som ønsker frivilligt at vende  

 tilbage fra asyl, oftest i et udviklingsland, til deres hjemland.
Bidragene  

 er især gået til UNHCR's repatrieringsprogrammer for sydafrikanske,  

 mozambiquiske, mellemamerikanske, vietnamesiske, afghanske og cambodianske  

 flygtninge.
Gennem disse programmer gives der støtte til hjemrejse samt til  

 bistand i forbindelse med hjemkomsten, ofte kombineret på forskellig vis med  

 støtte til den tilbagevendende selv, til de tilbagevendende flygtningegrupper  

 generelt eller til de modtagende lokalsamfund.
 Endvidere ydes der hvert år dansk støtte på over 100 mill. kr. gennem  

 UNHCR, Røde Kors og andre organisationer til bredere aktiviteter, der i vid  

 udstrækning også omfatter repatriering.
Administration Den praktiske administration af ordningen foreslås henlagt til kommunerne  

 undtagen i de tilfælde, hvor flygtningen (undtagelsesvis) endnu modtager  

 integrationsbistand fra Dansk Flygtningehjælp.
 Kommunernes Landsforening har udtalt, at man er indstillet på, at  

 kommunerne administrerer en dansk repatrieringsordning.
 Det forudsættes, at kommunerne med hensyn til den individuelle rådgivning  

 og vejledning i forbindelse med repatrieringsovervejelser henviser  

 flygtningene til Dansk Flygtningehjælp.
 Dansk Flygtningehjælp administrerer den særlige rabatordning, der opnås på  

 flybilletter til flygtninge gennem International Organization for Migration  

 (IOM).
 Flygtningehjælpens ressourceforbrug til denne rådgivning og vejledning  

 m.v. afholdes af staten på finansloven under konto 15.73.01. Dansk  

 Flygtningehjælp.
 På denne baggrund skønnes forslaget ikke at medføre større administrative  

 konsekvenser for kommunerne.
Økonomiske bemærkninger De økonomiske konsekvenser af en repatrieringsordning er meget usikre,  

 idet det ikke er muligt at forudsige, hvor mange der vil udnytte ordningen.
Udnyttelsen afhænger af en række ting, man ikke med rimelighed kan sætte  

 tal på.
Således den politisk og økonomisk-sociale situation i hjemlandet,  

 tilpasningen i det danske samfund, familiebånd her og hjemme osv.
De økonomiske bemærkninger er udfærdiget i forhold til situationen før Akt  

 284, 19. juni 1990, idet nærværende bestemmelse i det store og hele lovfæster  

 den ordning, der blev indført ved Akt 284. Der blev forud for den 19. juni  

 1990 også afholdt udgifter i kommunerne til repatriering af flygtninge efter  

 bistandslovens § 47, stk. 3. Ordningen, der blev indført ved Akt. 284, 19.  

 juni 1990 og videreført på finanslovene for 1991 og 1992, kostede i 1990 0,2  

 millioner kroner, i 1991 0,7 millioner kroner og er i 1992 budgetteret til  

 0,7 millioner kroner.
Det er den ordning, der i princippet føres videre ved  

 denne lov.
I forhold til den ordning medfører lovændringen ikke nævneværdige  

 økonomiske konsekvenser.
Der er hidtil repatrieret omkring 100 personer om året.
Det tal er ikke  

 påvirket af den ordning, der blev indført i 1990. Det er i det følgende  

 forudsat, at heller ikke lovfæstelsen af ordningen vil medføre en større  

 repatriering.
 Det skønnes således med stor usikkerhed, at 100 personer om året i 1993 og  

 i de følgende år vil modtage hjælp til repatriering efter denne lov.
En repatrient får et kontant beløb på 2.559 kroner ved repatriering.  

 Beløbet udbetales af kommunen.
Loven medfører herved en merudgift for det  

 offentlige på 255.900 kroner (0,3 millioner kroner).
Endvidere er der en udgift på cirka 500.000 kroner om året til dækning af  

 Dansk Flygtningehjælps administrationsudgifter til vejledning og rådgivning  

 om denne lov under konto 15.73.01. Dansk Flygtningehjælp.
Der kan vedr.  

 størrelsen af disse udgifter henvises til bemærkningerne ovenfor, ad. punkt  

 5.
 Beløbet tilføres kommunerne over bloktilskuddene.
 Skematisk ser det sådan ud (det offentlige):
 Bemærkning: 1993 tæller havlt, idet loven træder i kraft den 1. juli 1993.  

 Ordningen vil medføre afledede offentlige mindreudgifter på andre områder,  

 men ikke i noget større omfang, idet disse mindreudgifter også forekom, før  

 ordningen fra 1990 blev indført.
 De økonomiske konsekvenser skal forhandles med de kommunale parter.
Bemærkninger til lovforslagets enkelte bestemmelser Til § 1 Efter de gældende regler i bistandslovens § 47 kan der ydes flyttehjælp  

 til personer, der ikke selv har midler hertil, hvis flytningen medfører en  

 forbedring af den pågældendes eller familiens boligmæssige eller  

 erhvervsmæssige forhold.
 Der kan herunder ydes hjælp til flytning til udlandet under forudsætning  

 af, at pågældende er statsborger i eller har særlig tilknytning til  

 vedkommende land, eller at der er sikret pågældende varige arbejdsmuligheder  

 i landet.
 Denne hjælp efter bistandsloven har været suppleret af en hjælp til  

 etablering mv., som er ydet af Dansk Flygtningehjælp i henhold til akt 284,  

 19.juni 1990 og bevilling på finansloven.
Med forslaget samles disse ydelser i bistandslovens § 47 a, og hjælpen  

 skal herefter ydes af opholdskommunen.
Det fastlægges, hvor meget der kan  

 ydes i hjælp til transport af personlige ejendele og udstyr, der er nødvendig  

 for ansøgeren eller familiens erhverv.
Dansk Flygtningehjælp yder forsat  

 rådgivning til personer, som ønsker at repatriere.
Til § 2 Det foreslås, at ordningen tages op til vurdering efter en kortere  

 periode.
Det kan ikke udelukkes, at der kan blive behov for en justering af  

 reglerne med henblik på en samordning af reglerne i andre lande.
Forslag til  

 revision af reglerne foreslås fremsat for Folketinget inden udgangen af 1997.
