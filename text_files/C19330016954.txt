I den i Genpart vedlagte Skrivelse af 1. Februar 1933 har  

 Udenrigsministeriet meddelt, at det har modtaget Indberetning om, at dansk  

 Statsborger N.
N. den 5 Maj 1932 er afgaaet ved Døden i Bandon.  

 Udenrigsministeriet har derhos henstillet, hvorvidt Justitsministeriet maatte  

 finde Anledning til at henvise Afdødes Bo til Skiftebehandling ved en  

 Skifteret her i Landet.
Det fremgaar af Sagen, at Afdøde efterlader sig Enke og to Børn der alle  

 er bosatte i København, og at Ægtefællerne levede i sædvanligt  

 Formuefællesskab.
Afdødes Hustru har derhos til den blandt Bilagene værende  

 Politirapport af 29. Marts 1933 fremsat Ønske om, at hendes og hendes afdøde  

 Mands Fællesbo maa blive taget under Skiftebehandling ved Københavns Byrets  

 Skifteafdeling.
Foranlediget heraf skal man under Henvisning til Hr.
Præsidentens  

 Skrivelse af 14. Marts 1933 og idet bemærkes, at Artikel XXI i Traktat mellem  

 Siam og Danmark, jfr.
Bekendtgørelse Nr. 47 af 15. Marts 1926, efter  

 Justitsministeriets Formening ikke omfatter Tilfælde som det foreliggende,  

 hvor det drejer sig om Skifte af Afdødes og hans her i Landet værende Enkes  

 Fællesbo, henstille, at det paagældende Fællesbo tages under Skiftebehandling  

 af Københavns Byrets Skifteafdeling.
