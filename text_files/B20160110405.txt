Bekendtgørelse om straffebestemmelser for overtrædelse af forordning om kravene vedrørende information til forbrugeren om fravær eller reduceret forekomst af gluten i fødevarer I medfør af § 49, stk. 1, og § 60, stk. 3, i lov om fødevarer, jf. lovbekendtgørelse nr. 43 af 12. januar 2016, fastsættes efter bemyndigelse i henhold til § 7, nr. 3, i bekendtgørelse nr. 511 af 23. april 2015 om Fødevarestyrelsens opgaver og beføjelser:
 § 1.  Denne bekendtgørelse vedrører Kommissionens gennemførelsesforordning (EU) nr. 828/2014 af 30. juli 2014 om kravene vedrørende information til forbrugerne om fravær eller reduceret forekomst af gluten i fødevarer.
 Stk. 2. Medmindre højere straf er forskyldt efter den øvrige lovgivning, straffes med bøde den, der overtræder art. 1, stk. 1 eller 3, art. 4 eller afsnit A eller B i bilaget til forordningen.
§ 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre.
 § 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 4. Bekendtgørelsen træder i kraft den 18. august 2016.
 Stk. 2. Bekendtgørelse nr. 376 af 15. maj 2009 om straffebestemmelser for overtrædelse af forordning vedrørende sammensætning og mærkning af fødevarer, der er egnede til personer med glutenintolerans ophæves.
