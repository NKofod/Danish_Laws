 I en sag om kontanthjælp efter bistandsloven til en flygtning fandtes  

 der ikke at være hjemmel i bistandsloven til at stille krav om deltagelse i  

 danskundervisning som betingelse for ydelse af hjælp efter lovens § 37.
 Ankestyrelsen fandt således heller ikke, at der som betingelse for  

 opfyldelse af rådighedspligten efter lovens § 38 kunne stilles krav om, at  

 ansøgeren kunne tale dansk.
 REDEGØRELSE FOR SAGEN:
En flygtning F, der var kommet til Danmark i maj 1984, havde i januar 1985  

 fået opholdstilladelse, jfr. udlændingelovens § 7, stk. 1, nr. 2. Fra  

 slutningen af januar 1985 til slutningen af juli 1986 modtog F støtte gennem  

 Dansk Flygtningehjælp.
F havde ikke i denne periode ønsket at deltage i  

 danskundervisning.
I oktober 1986 flyttede F til A kommune, hvor han søgte det sociale udvalg  

 om kontanthjælp efter bistandsloven.
Det sociale udvalg besluttede at yde  

 hjælp efter bistandslovens § 37, stk. 2, med det maksimale beløb til  

 underhold indtil udgangen af november 1986, selvom F ikke stod til rådighed  

 for arbejdsmarkedet eller gik i skole.
Udbetaling af hjælp efter  

 bistandsloven efter den 1. december 1986 blev gjort betinget af, at F  

 påbegyndte undervisningen i dansk.
Endvidere skulle hjælpen fra 1. december  

 1986 udmåles efter reglerne om hjælp til unge udeboende, der ikke tidligere  

 havde haft indtægt.
I sin klage over socialudvalgets afgørelse anførte F, at han gerne ville  

 begynde at arbejde.
Han mente, at han godt kunne klare et lettere arbejde,  

 selvom han ikke kunne forstå dansk.
Såfremt han ikke inden for kort tid kunne  

 finde et arbejde, ville han begynde danskundervisning på betingelse af, at  

 han kunne få fuld hjælp.
 AFGØRELSEN, DER KLAGES OVER:
 Amtsankenævnet fandt ikke, at det sociale udvalg var berettiget til at  

 stille krav om deltagelse i danskundervisning som betingelse for fortsat  

 udbetaling af hjælp efter bistandslovens § 37.
 KLAGEN TIL ANKESTYRELSEN:
 Det sociale udvalg anførte, at da F ikke kunne tale dansk, selvom han  

 havde opholdt sig her i landet i 2 år, kunne han ikke stå ubetinget til  

 rådighed for arbejdsmarkedet, og betingelserne efter bistandslovens § 38  

 fandtes derfor ikke opfyldt.
 LOVGRUNDLAG:
 Lov om social bistand, § 37 og § 38.
 ANKESTYRELSENS AFGØRELSE:
 Ankestyrelsen finder, at der ikke i bistandsloven er hjemmel til at stille  

 krav om deltagelse i danskundervisning som betingelse for ydelse af hjælp  

 efter § 37.
 Ankestyrelsen finder således heller ikke, at der som betingelse for  

 opfyldelse af rådighedspligten efter lovens § 38 kan stilles krav om, at F  

 kan tale dansk.
 Ankestyrelsen finder i øvrigt betingelserne i bistandslovens § 38 opfyldt,  

 idet det af sagens oplysninger fremgår, at F er villig til at påtage sig  

 arbejde.
 Ankestyrelsen tiltræder således Amtsankenævnets afgørelse.
