Skriftlig fremsættelse (12. maj 2022) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af dagtilbudsloven, folkeskoleloven, lov om friskoler og private grundskoler m.v., lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse og lov om institutioner for forberedende grunduddannelse (Særlige pasnings- og undervisningsmuligheder af fordrevne børn og unge fra Ukraine) (Lovforslag nr.
L 202) Danmark står som følge af krigen i Ukraine foran en ekstraordinær stor tilstrømning af fordrevne, og en stor del af disse forventes at være børn og unge.
Det konkrete antal og hastigheden af tilstrømningen er ukendt, men tilstrømningen fra Ukraine forventes at blive så stor, at den vil udgøre en markant udfordring for landets kommuner, og at det derfor bliver nødvendigt at give kommunerne nye handlemuligheder for lokale løsninger i modtagelsen af fordrevne børn og unge i dagtilbud og grundskoler.
Kommunerne har forskellig kapacitet til rådighed, så der vil være store kommunale forskelle på, hvor omfattende udfordringen bliver.
Det står dog klart, at kommunerne ikke vil kunne optage det forventede antal nyankommne børn og unge i dagtilbud og grundskoler inden for de gældende regler, hvis det ender med, at der kommer mere end 100.000 personer fra Ukraine.
Kommunerne har derfor brug for øget fleksibilitet til at imødekomme de særlige udfordringer, som det øgede antal fordrevne børn og unge fra Ukraine vil medføre i den enkelte kommune.
Fleksibiliteten skal give mulighed for, at den enkelte kommune enten selv eller i samarbejde med andre kommuner kan identificere de bedst mulige lokale løsninger.
Lokal fleksibilitet skal give kommunerne mulighed for at op- og nedskalere tilbud efter behov.
Samtidig er der behov for at skabe nogle rammer, som giver fordrevne børn og unge fra Ukraine de forudsætninger, de skal have for at lykkes, uanset om de snart kan vende tilbage til Ukraine, eller deres ophold i Danmark måtte blive af længere varighed.
Det er derfor vigtigt, at de fordrevne børn og unge får gode rammer for at indgå i det danske samfund i den tid, de er her uden at give afkald på deres tilknytning til ukrainsk sprog, kultur og identitet.
Det skal bl.a. give mulighed for at oprette særlige tilbud kun for fordrevne børn og unge fra Ukraine sikre.
Intentionen er samtidig, at fordrevne børn og unge fra Ukraine kan overgå til almenområdet efterhånden, som kommunen i samarbejde med det enkelte barn, den unge og dets forældre vurderer, at barnet eller den unge er klar til det.
Det bemærkes i forlængelse heraf, at aftalen ikke påvirker forældrenes adgang til frit skolevalg.
Det foreslås på denne baggrund, at der indføres særlige regler for fordrevne børn og unge med opholdstilladelse efter lov om midlertidig opholdstilladelse til personer, der er fordrevet fra Ukraine (særloven) for at give kommunerne øget fleksibilitet til at kunne håndtere modtagelsen af nyankommne børn og unge fra Ukraine på børne- og undervisningsområdet.
Dette lovforslag skal sikre mulighed for øget fleksibilitet ved fravigelse af gældende regler i dagtilbuds- og folkeskoleloven for fordrevne børn og unge fra Ukraine med opholdstilladelse efter særloven, nye særlige tilbud for fordrevne børn og unge fra Ukraine med opholdstilladelse efter særloven på dagtilbudsområdet, justering af gældende regler for fordrevne personer fra Ukraine med opholdstilladelse efter særloven på ungdoms- og voksenuddannelsesområdet og supplerende redskaber for tilvejebringelse af kapacitet til modtagelse af børn og unge fra Ukraine med opholdstilladelse efter særloven.
 Det foreslås, at loven træder i kraft dagen efter bekendtgørelse i Lovtidende.
 Lovforslaget fremsættes først efter den 1. april, hvilket navnlig skyldes, at krigen i Ukraine startede den 24. februar 2022, og aftalen først blev indgået den 21. april 2022.
 Lovforslaget kan ikke udskydes til fremsættelse i åbningsugen i folketingsåret 2022-23, da en række initiativer fra aftalen skal træde i kraft før sommerferien og senest den 1. august 2022 ved start af skoleåret 2022/23. Derfor ønskes dispensation fra Folketingets forretningsorden § 13, stk. 1, hvorefter 3. behandling af lovforslag ikke må finde sted, før 30 dage efter at lovforslaget er fremsat.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
