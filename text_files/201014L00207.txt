Bilag 1 Betænkning afgivet af Trafikudvalget den 25. november 2010 Betænkning over Forslag til lov om anlæg af anden etape af Slagelse Omfartsvej [af transportministeren (Hans Christian Schmidt)] 1. Udvalgsarbejdet Lovforslaget blev fremsat den 6. oktober 2010 og var til 1. behandling den 14. oktober 2010. Lovforslaget blev efter 1. behandling henvist til behandling i Trafikudvalget.
Møder Udvalget har behandlet lovforslaget i 2 møder.
Høring Den 8. oktober 2010 sendte transportministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til transportministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
 Et mindretal i udvalget (EL) indstiller lovforslaget til forkastelse ved 3. behandling.
Enhedslistens medlem af udvalget udtaler, at vejbyggeri normalt ikke er noget, Enhedslisten støtter, men af og til er der forhold, der gør, at det kan være nødvendigt at anlægge en omfartsvej for at lette et bysamfund for gennemkørende trafik.
Hvor der måske kan være en vis fornuft i at anlægge første etape af Slagelse Omfartsvej fra Kalundborg til Skelskørvej, så gælder det imidlertid bestemt ikke for anden etape, for her er der allerede et alternativ til det beskedne antal biler.
Alternativet består i at etablere tilslutningsanlæg fra omfartsvejen til Vestmotorvejen og så lade bilisterne køre ca. 2 km. på denne til frakørsel 39 (Slagelse Syd).
Denne mulighed omtales da også i lovforslagets pkt. 1.2. Derfor er det gådefuldt, hvad hensigten er med at ville bruge 105 mio. kr. på den anden etape, især når det fremgår af svaret på L 15  spm. 3, at den tidsmæssige besparelse beløber sig til 1 minut, som ministeren (udokumenteret) »konverterer« til en gevinst for erhvervslivet på 2,7 mio. kr. i åbningsåret.
Med sådanne regnemetoder kan enhver investering i nye veje gøres til en gevinst for samfundet.
Atter understreges den grænseløse generøsitet, som bilister modtager fra Folketingets trafikpolitiske flertal; selv i tider som disse, der er udnævnt til krise- og sparetider.
Trafikmængderne er ikke overvældende, trafikulykkerne er få og trængselsproblemerne ligeså.
En omfartsvej vil reducere antallet af støjramte boliger med 74, men ved ikke at anlægge omfartsvejens 2. etape vil der være rigeligt råd til at etablere effektive støjdæmpende foranstaltninger ved de udsatte boliger.
Alt i alt er det svært at se formålet med vejetapen, og hvad der har fået transportministeren til at fremsætte dette lovforslag  ud over at alle de partier, der deltog i trafikforliget, hver især skulle have noget med hjem til kredsen.
Således også her.
 Infrastrukturkommissionen anbefalede i sin tid, at investeringerne skete der, hvor behovet er størst, og her bidrager Enhedslisten gerne med nogle forslag til, hvordan 105 mio. kr.  plus lidt mere  kan bruges til fordel for anlægsopgaver, der tillige understøtter Klimakommissionens udsendte rapport:
  Renovering og udbygning af jernbanen til Stigsnæs Havn, som Slagelse Kommune planlægger udbygget til en dybvands- og containerhavn for det sydvestlige Sjælland.
  Genåbning af banen fra Høng til Kalundborg.
 Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Jens Vibjerg (V) Flemming Damgaard Larsen (V) fmd.
Kristian Pihl Lorentzen (V) Peter Juel Jensen (V) Karsten Nonbo (V) Kim Christiansen (DF) Pia Adelsteen (DF) Henriette Kjær (KF) nfmd.
Helge Adam Møller (KF) Magnus Heunicke (S) Jens Christian Lund (S) Poul Andersen (S) Klaus Hækkerup (S) Anne Baastrup (SF) Malene Søgaard-Andersen (SF) Johs.
Poulsen (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
