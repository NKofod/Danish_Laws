 1. Der har i de seneste år fra forskellig side været  

 udtrykt ønske om fastsættelse af forbud mod indtagelse af alkoholiske drikke  

 på visse offentligt tilgængelige steder, herunder navnlig gågadearealer og  

 butikscentre.
 Justitsministeriet har på denne baggrund ladet foretage en ændring af  

 normalpolitivedtægtens § 32, stk. 3. Et eksemplar af justitsministeriets  

 meddelelse herom af 27. juni 1983 vedlægges.
Ved ændring indsættes en ny bestemmelse om fastsættelse af lokale  

 ordensbestemmelser i normalpolitivedtægten.
Bestemmelsen tilsigter at  

 imødekomme det omtalte behov, idet der samtidig skabes mulighed for  

 fastsættelse af andre ordensbestemmelser end forbud mod alkoholindtagelse for  

 de pågældende arealer.
 2. Bestemmelsen giver mulighed for fastsættelse af  

 ordensbestemmelser for andre lokaliteter end offentlige anlæg med samme  

 virkning som efter den gældende politivedtægts § 32, stk. 3. Det er således  

 en betingelse for håndhævelsen, herunder anvendelse af bødestraf, at de  

 pågældende ordensbestemmelser er bekendtgjort ved opslag på stedet.
Området for sådanne ordensbestemmelser er i forslaget fastlagt i  

 overensstemmelse med politivedtægtens § 3. Bestemmelsen omfatter således også  

 - i modsætning til den gældende § 32, stk. 3, - privatejede arealer, der er  

 offentligt tilgængelige.
Den vil navnlig få betydning for vejarealer, f.eks.  

 gågade- og torvearealer m.v., og butikscentre (storcentre). Endvidere  

 forlades den begrænsning, som efter den gældende § 32, stk.3, ligger i, at  

 lokaliteten skal have præg af et »anlæg«.
Det er imidlertid stadig  

 en forudsætning, at arealet er nærmere afgrænset.
Det må i denne forbindelse  

 kræves, at området fysisk fremtræder som en vis helhed.
3. Håndhævelsen forudsætter, at ordensbestemmelserne  

 er godkendt af politimesteren efter indhentet udtalelse fra  

 kommunalbestyrelsen.
Som retningslinier for politimesterens behandling af  

 ansøgere fastsættes følgende:
Godkendelse forudsætter i almindelighed, at der efter stedlige erfaringer  

 har vist sig at være behov for de pågældende ordensforskrifter.
Der vil  

 eventuelt også i særlige tilfælde kunne lægges en vis vægt på politiets  

 praktiske (resourcemæssige) muligheder for effektivt at håndhæve  

 bestemmelserne.
Godkendelse bør normalt ikke ske uden kommunalbestyrelsens tiltræden,  

 hvilket kun får selvstændig betydning for ikke-kommunalt ejede arealer.
Der  

 bør endvidere ikke godkendes ordensbestemmelser, der afviger væsentligt fra  

 sædvanlige ordensbestemmelser efter den gældende regel i politivedtægtens §  

 32, stk. 3.
Det bør påses, at teksten indeholder oplysning om, at ordensbestemmelserne  

 er godkendt af politimesteren og om, at overtrædelse kan medføre bødestraf  

 efter politivedtægten.
Opslag bør finde sted ved adgangsvejene til arealet  

 samt eventuelt i passende udstrækning inde på arealet.
 4. Justitsministeriet skal herved anmode om, at de  

 enkelte politikredses politivedtægter foranlediges ændret i overensstemmelse  

 med den nye affattelse af normalpolitivedtægtens § 32, stk. 3.
 Justitsministeriet udbeder sig underretning, når ændringen er gennemført.
 P.M.V.
 E.B.
Peter Rhedin Til politidirektøren i København og samtlige politimestre.
