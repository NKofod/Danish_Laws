 Redaktør Bjørn Svensson klagede over Danmarks Radios behandling af  

 folketingsmand Gert Petersens kritikere i udsendelser i TV-Avisen den 4., 5.,  

 6. og 11. september 1986 og i Radioavisen den 4.
september 1986 kl. 18.30. Radionævnet fandt at de påklagede  

 udsendelser efterlod det urigtige indtryk, at alle i de senere år fremsatte  

 angreb på folketingsmand Gert Petersens person, herunder også de af redaktør  

 Bjørn Svensson fremsatte, var styret af Selskabet til Værn om Dansk  

 Folkestyre.
Radionævnet fandt det særdeles kritisabelt, at udsendelserne  

 havde haft et sådant indhold.
Radionævnet undlod imidlertid at pålægge  

 Danmarks Radio at berigtige de i udsendelserne indeholdte urigtige  

 oplysninger.
 Dette blev begrundet med, at TV-Avisen den 5. september 1986 klart  

 præciserede, at redaktør Bjørn Svensson ikke er eller har været medlem af  

 Selskabet til Værn om Dansk Folkestyre, at redaktør Bjørn Svensson ved de af  

 ham fremsatte meget stærke angreb på folketingsmedlem Gert Petersens person  

 har optrådt på en sådan måde, at han måtte indse, at han derved udsatte sig  

 for den risiko at blive sat i bås med andre, der i læserbreve fremsætter  

 meget stærke angreb på folketingsmand Gert Petersens person, og at  

 Radionævnets kendelser offentliggøres ved fremsendelse til Ritzaus Bureau.
 Ved skrivelser af 11. og 15. september 1986 klagede redaktør Bjørn  

 Svensson over Danmarks Radios behandling af folketingsmand Gert Petersens  

 kritikere i udsendelser i TV-Avisen den 4., 5., 6. og 11. september 1986 og i  

 Radioavisen den 4. september 1986 kl. 18.30.
 Klagen over TV-Avisen omfattede følgende punkter:
a.
TV-Avisens indslag den 4. september 1986 om klagerens opgør med Gert  

 Petersen indeholdt 8 grove fejl:
 1. Klagerens opgør med Gert Petersen var ikke en følge af, at den  

 politiske udvikling i sommeren 1986 gjorde en ministertaburet for Gert  

 Petersen aktuel, men begyndte i juni 1985.
 2. Klageren har ikke sammenlignet Gert Petersens »kortvarige  

 naziflirt« med den uro, der var omkring Kurt Waldheim.
 3. Klageren har aldrig rettet kritik mod, at Gert Petersen som 13-årig var  

 medlem af nazistpartiet, men kun mod hans senere løgne.
 4. »Den korte flirt« varede 15-16 måneder, og de tre års arbejde  

 i modstandsbevægelsen varede kun to år.
 5. Gert Petersens undskyldning om, at det nazistiske kapitel var en så  

 uskyldig episode, at han havde fortrængt og glemt den i løbet af de mange år,  

 der var gået mellem 1942 og august 1977, da afsløringen kom, er en løgn, idet  

 Gert Petersen før afsløringen på to møder i Munkebo og i Århus var blevet  

 mindet om sin fortid.
 6. Gert Petersen har fra 1977 gennem ni år fastholdt den løgn, at han kun  

 var blevet medlem for at udspionere nazisterne.
7. Det er urigtigt, at det var Facet, der afslørede Gert Petersens løgne,  

 og at det skete i et radioprogram i 1977. Da eksisterede Facet ikke.
Det var  

 ikke Facet, men Erik Haarst og Ole Petersen, som afslørede Gert Petersens  

 løgne i 1977. Det omtalte radioprogram, der ikke blev udsendt i 1977, men den  

 26. februar 1985, kunne derfor ikke afsløre, hvad der havde været kendt i  

 otte år.
8. Skytset mod Gert Petersen kom fra kælderen her på Tuborgvej 241 i  

 København, hvor det nu berømte selskab og Facet holder til.
Klageren  

 bestrider at være et talerør for en kælder på Tuborgvej.
b.
TV-Avisen indkapslede omtalen af klageren med omtalen af Selskabet til  

 Værn for Dansk Folkestyre på en sådan måde, at en almindelig seer ikke kunne  

 få andet indtryk end, at klageren var fremtrædende bidragsyder til den  

 organiserede kampagne og havde fungeret som et redskab for selskabet.
c.
Trods omgående opringning fik klageren ikke en korrektion med i  

 TV-Avisen torsdag den 4. september.
Efter en fornyet protest blev det i  

 TV-Avisen fredag den 5. september meddelt, at klageren ikke var medlem af  

 selskabet.
Lørdag den 6. september udsendte man i »Ugen der gik«  

 torsdagens indslag uden fredagens korrektion.
d.
Torsdag den 11. september fortsatte TV-Avisen med at klistre klageren  

 til selskabet, idet den »læserbrevsstorm«, som selskabet havde  

 »skabt«, udelukkende blev illustreret med to af klageren skrevne  

 artikler.
e.
TV-Avisen var ikke alene ukritisk overfor Socialistisk Weekends  

 behandling af klageren, men også for ukritisk i videregivelsen af stoffet fra  

 Socialistisk Weekend vedrørende selskabet.
TV-Avisen havde ganske vist et  

 interview med landsformanden, men formålet var tydeligvis ikke at få  

 sandheden frem med en redelig fremstilling af realiteterne.
f.
TV-Avisen fortsatte med at gå Socialistisk Weekends ærinde ved den 5.  

 september og den 11. september at trække folk ind i studiet, som bladet har  

 hængt ud.
Klagen over Radioavisen den 4. september kl. 18.30 var en klage over, at  

 det i udsendelsen blev konstateret, at halvandet års læserbrevskampagne mod  

 Gert Petersen er blevet styret af den højreorienterede organisation,  

 Selskabet til Værn for Dansk Folkestyre.
Herudover kritiseres det, at der i  

 udsendelsen alene blev bragt et interview med redaktøren af Socialistisk  

 Weekend, men intet med nogen af de anklagede.
 I klagen blev det henstillet, at den konkrete sag blev sat på plads, og at  

 der blev tilvejebragt et reglement, der bedre sikrer alsidighed og fairness,  

 og som giver bedre mulighed for korrektion, hvis reglerne overtrædes i  

 Danmarks Radios programmer.
 Programdirektørerne for tv og radio anmodede de ansvarlige afdelinger om  

 en udtalelse i anledning af klagen.
 TV-Aktualitetsafdelingen udtalte i skrivelse af 5. november 1986 blandt  

 andet følgende om klagen over TV-Avisen:
 Ad a 1:
 Afdelingen kunne ikke se bort fra påstanden om gensidig inspiration, men  

 erkender, at der i stedet for datidsformen »satte spørgsmålstegn«  

 med fordel kunne have været anvendt før datidsformen »havde sat  

 spørgsmålstegn«.
 Ad a 2:
 Det er forkert.
 Ad a 3:
 TV-A kunne ikke betragte Gert Petersens forsvar som irrelevant, men  

 skønnede, at det var i overensstemmelse med retningslinierne for  

 programvirksomhed at gengive det.
 Ad a 4:
 TV-A har alene loyalt refereret Gert Petersens forsvar.
 Ad a 5:
 TV-A gjorde i indslaget klart opmærksom på, at det var Bjørn Svenssons  

 opfattelse, at Gert Petersen lyver.
 Ad a 6:
TV-A har, indenfor de snævre rammer der er tale om, redegjort for Bjørn  

 Svenssons hovedanklage mod Gert Petersen, nemlig at han har løjet om sin  

 fortid.
TV-A ville gerne have haft lejlighed til i detaljer at konfrontere  

 Gert Petersen med anklagerne mod ham, men tre invitationer til programmet  

 Ugens Gæst blev afslået.
 Ad a 7:
 Sætningen i indslaget: »Og det var selskabets kampskrift Facet, der  

 afslørede, at Gert Petersen løj om sin nazistiske fortid i et radioprogram så  

 tidligt som i 1977« var ukorrekt, hvilket beklages.
 Ad a 8:
Den påklagede sætning gik først og fremmest på den kampagne, Selskabet til  

 Værn om Dansk Folkestyre havde sat i gang.
Indslaget fik den form, som det  

 fik, fordi TV-A ikke kunne ignorere påstande om, at klageren var inspireret  

 af selskabets kampagne.
 Ad b:
TV-A er ikke enig i denne skarpe fortolkning, men erkender, at dette er et  

 kernepunkt i klagen.
Bjørn Svensson ønsker ikke at blive identificeret som  

 det han selv har kaldt »højreekstremistisk vederstyggelighed«, og  

 TV-A har ikke ønsket og ønsker ikke at sætte den slags mærkater på ham.
At  

 han har fået denne opfattelse beklager vi.
 Ad c:
 Afdelingen erkender, at præciseringen burde have været med i »Ugen  

 der Gik« indslaget.
 Ad d:
 Det var en fejl, at der i dette indslag blev anvendt artikler af Bjørn  

 Svensson, hvilket beklages.
 Ad e:
Det er ukorrekt, at TV-A var ukritisk overfor Socialistisk Weekends  

 behandling af Bjørn Svenssons bidrag til debatten og til videregivelsen af  

 stoffet fra bladet vedrørende Selskabet til Værn om Dansk Folkestyre.
TV-A  

 finder ikke, at interviewet med formanden for selskabet kan betragtes som  

 ringe.
 Ad f:
 Afdelingen må her indskrænke sig til at afvise, at TV-A har lagt sig i  

 slæbetov efter Socialistisk Weekend.
Danmarks Radios Nyheds- og Aktualitetsafdeling udtalte i skrivelse af 30.  

 oktober 1986, at Radioavisens behandling af denne sag adskiller sig fra andre  

 mediers behandling derved, at Radioavisen ikke har omtalt Bjørn Svensson i  

 forbindelse med sagen.
Det aspekt, Radioavisen fandt det redaktionelt  

 relevant at beskæftige sig med, var fænomenet en organiseret  

 læserbrevskampagne med det sigte på fortidige oplysninger at underminere en  

 ledende politiker og ikke Gert Petersen-sagen i bred almindelighed.
Efter  

 afdelingens opfattelse foreligger der klar og ubestridelig dokumentation for  

 den kendsgerning, at Selskabet til Værn om Dansk Folkestyre stod bag  

 halvandet års læserbrevskampagne mod Gert Petersen.
Sagen blev fulgt op i  

 Midnats-Radioavisen samme aften i form af referat af uddybende udtalelser fra  

 formanden for selskabet.
Generaldirektøren for Danmarks Radio meddelte ved skrivelse af 12.  

 november 1986 redaktør Bjørn Svensson, at programdirektøren for radio og  

 programdirektøren for tv ligesom han kunne tiltræde afdelingernes udtalelser.  

 En samlet vurdering af Radioavisens og TV-Avisens dækning af sagen gav efter  

 generaldirektørens opfattelse ikke grundlag for at efterkomme den i klagen  

 indeholdte henstilling.
Der blev i denne forbindelse ikke mindst lagt vægt på  

 det forhold, at TV-Avisen den 5. september præciserede, at redaktør Bjørn  

 Svensson ikke er medlem af Selskabet til Værn om Dansk Folkestyre.
Ved skrivelse af 31. december 1986 påklagede redaktør Bjørn Svensson  

 generaldirektørens afgørelse til Radiorådet som programudvalg.
Klagen blev  

 udvidet til ikke blot at gælde udsendelserne, men også Danmarks Radios  

 forsvar for dem.
 TV-Aktualitetsafdelingen henholdt sig i skrivelse af 22. januar 1987 i det  

 væsentlige til udtalelsen af 5. november 1986.
Danmarks Radios Nyheds- og Aktualitetsafdeling erkendte i skrivelse af 20.  

 januar 1987, at formuleringen i Radioavis-indslaget den 4. september 1986  

 »Halvandet års læserbrevskampagne mod SF's formand Gert Petersen er  

 styret af en højreorienteret dansk organisation« er blevet for bred,  

 idet den rette formulering ville have været »En del af  

 læserbrevskampagnen gennem halvandet år«.
I øvrigt henholdt afdelingen  

 sig i det væsentlige til udtalelsen af 30. oktober 1986.
Generaldirektøren for Danmarks Radio udtalte i sin fremsendelsesskrivelse  

 til Radiorådet som programudvalg, at gennemlytning/syn af de pågældende  

 udsendelser sammenholdt med det foreliggende klagemateriale og svarene herpå  

 - incl. de beklagelser, der er fremsat, og den præcisering, der er bragt i  

 TV-Avisen den 5. september 1986 - efter hans vurdering ikke gav anledning til  

 den generelle nedvurderende karakteristik af nyhedsafdelingens dækning af  

 denne sag, som Bjørn Svensson giver udtryk for.
Sagen gav ham derfor ikke  

 anledning til at efterkomme klagerens forslag om en særudsendelse med henblik  

 på »afsløring af de metoder, som venstrefløjen har benyttet til at  

 diffamere sine kritikere«.
 Generaldirektøren indstillede herefter, at programudvalget tiltrådte hans  

 svar af 12. november 1986 med tilføjelse af de to i anledning af  

 ankeskrivelsen indhentede udtalelser fra de ansvarlige afdelinger.
 Radiorådet tiltrådte i sit møde som programudvalg den 3. marts 1987  

 generaldirektørens indstilling med følgende tilføjelse: »idet  

 programudvalget noterer sig, at driftsledelsen gennem sine givne beklagelser  

 erkender, at der ikke har været udvist den fornødne kritiske holdning«.
 Ved skrivelse af 26. marts 1987 indbragte redaktør Bjørn Svensson  

 programudvalgets afgørelse for Radionævnet, idet han anmodede Radionævnet om  

 at pålægge Danmarks Radio at berigtige de fejlagtige oplysninger, der er  

 bragt i denne sag, og at udtale sig om sagens behandling.
 Radionævnet skal udtale:
 Radionævnet har set og hørt de påklagede udsendelser og læst sagens akter.
Radionævnet finder, at de påklagede udsendelser efterlader det urigtige  

 indtryk, at alle i de senere år fremsatte angreb på folketingsmand Gert  

 Petersens person, herunder også de af redaktør Bjørn Svensson fremsatte, var  

 styret af Selskabet til Værn om Dansk Folkestyre.
Radionævnet finder det  

 særdeles kritisabelt, at udsendelserne har haft et sådant indhold, og at  

 udsendelserne har været behæftet med de af Danmarks Radio erkendte mangler.
 Radionævnet finder ikke, at der er grundlag for at statuere, at  

 udsendelserne har indeholdt andre fejl end af Danmarks Radio nu erkendt.
Radionævnet finder ikke, at det i medfør af § 18, stk. 1, i lov om radio-  

 og fjernsynsvirksomhed bør pålægges Danmarks Radio at berigtige de i  

 udsendelserne indeholdte fejlagtige oplysninger.
Lovbestemmelsen overlader  

 det ved ordet »kan« til Radionævnets skøn, om pålæg om berigtigelse  

 skal udstedes.
Radionævnet lægger ved afgørelsen af dette spørgsmål vægt på,  

 at TV-Avisen den 5. september 1986 klart præciserede, at redaktør Bjørn  

 Svensson ikke er eller har været medlem af Selskabet til Værn om Dansk  

 Folkestyre, at redaktør Bjørn Svensson ved de af ham fremsatte meget stærke  

 angreb på folktingsmand Gert Petersens person har optrådt på en sådan måde,  

 at han måtte indse, at han derved udsatte sig for den risiko at blive sat i  

 bås med andre, der i læserbreve fremsatte meget stærke angreb på  

 folketingsmand Gert Petersens person, og at Radionævnets kendelser i medfør  

 af lovens § 18, stk. 2, offentliggøres ved fremsendelse til Ritzaus Bureau.
