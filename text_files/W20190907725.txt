Pressenævnets kendelse i sag nr. 2018-80-0221 Gråsten Avis får kritik for overskrift i genoptaget klagesag Gråsten Avis bragte i juni 2018 omtale af en politikers engagement i forbindelse med tilblivelsen af et regulativ.
Politikeren klagede blandt andet over, at overskriften er misvisende og mangler dækning samt over manglende forelæggelse.
Pressenævnet fandt ikke anledning til at udtale kritik af Gråsten Avis.
Politikeren anmodede nævnet om genoptagelse grundet nævnets ukorrekte gengivelse af to artiklers rækkefølge.
Eftersom det ikke kunne udelukkes, at den ukorrekte gengivelse af artiklernes rækkefølge kan have været af betydning for sagens afgørelse, genoptog nævnet behandlingen af klagen.
Nævnet fandt under den fornyede behandling af klagen, at overskriftens formulering er misvisende og krænkende for politikeren, og udtalte på den baggrund kritik af Gråsten Avis blandt andet for manglende forelæggelse.
Henset til, at politikeren i en efterfølgende artikel fik lejlighed til at udtale sig i Gråsten Avis, fandt nævnet dog ikke anledning til at pålægge Gråsten Avis offentliggørelse af nævnets kritik.
[Klager] har anmodet om genoptagelse af Pressenævnets sag nr. 2018-80-0147, [Klager] mod Gråsten Avis, som nævnet traf afgørelse i den 20. november 2018. Sagen vedrørte [Klager]s klage over Gråsten Avis artikel Borgmester presser regulativ igennem. [Klager] klagede over artiklens overskrift samt over ukorrekt information og manglende forelæggelse.
Ved kendelsen udtalte nævnet ikke kritik af Gråsten Avis omtale.
 [Klager] har anmodet Pressenævnet om at genoptage behandlingen af sagen grundet nævnets ukorrekte gengivelse af to artiklers rækkefølge.
1 Sagsfremstilling Gråsten Avis bragte den 19. juni 2018 artiklen Borgmester presser regulativ igennem, der omhandler borgmester [Klager]s rolle i forbindelse med et regulativs tilblivelse.
 [Klager] klagede til Pressenævnet den 28. juni 2018.
 I Pressenævnets kendelse af 20. november 2018 hedder det blandt andet, at:
1 Sagsfremstilling Forud for den påklagede artikel Gråsten Avis bragte den 26. juni 2018 artiklen Regulativ sendt retur i den trykte udgave af Gråsten Avis, sektion 1, på side 15. Af artiklen fremgik følgende: Henter billede. . .
1 Si Regulativet for arrangementer på offentlige arealer er efter massive protester blevet sendt tilbage til Teknik-og Miljøudvalget efter behandling i Økonomiudvalget.
"Vi vil gerne sikre, at regulativet ikke forhindrer arrangementer.
Men regulativet kommer," slår borgmester [Klager] (S) fast.
 "Vi har taget til efterretning, at regulativet ikke løser konflikten i Gråsten.
 Derfor skal der nu afsøges muligheder for at lave lokale aftaler, der kan afvige fra regulativet," fortsætter han.
Borgmesteren har inviteret parterne til et dialogmøde på rådhuset.
Inviterede var formanden for Gråsten Handelsstandsforening, [Formand], ejeren af Det Gamle Rådhus, [Person 1], kommunaldirektør [Kommunaldirektør] samt politikerne [Byrådsmedlem 1] (Fælleslisten) og [Byrådsmedlem 2] (SP).
 For at sikre, at alle involverede parter er repræsenteret, har [Formand] på eget initiativ inviteret [Person 2], forpagter af Tinsoldaten og [Person 3], repræsentant for de lokale foreninger med til mødet.
Formålet med mødet var at udarbejde en plan for, hvordan en lokal aftale kan udmøntes, så livet på Gråsten Torv bibeholdes.  Den påklagede artikel Gråsten Avis bragte den 19. juni 2018 artiklen Borgmester presser regulativ igennem i den trykte udgave af Gråsten Avis, sektion 1, på side 12, med følgende underrubrik:
Teknik-og Miljøudvalget vedtog forleden ordlyden på det nye regulativ, der skal gælde for samtlige arrangementer på offentlige arealer i hele Sønderborg Kommune.  Af artiklens tekst fremgik følgende:
På et formøde forud for sidste uges møde i Teknik-og Miljøudvalget deltog borgmesteren [Klager] (Soc.
Dem), kommunaldirektør [Kommunaldirektør] samt formand [Byrådsmedlem 1] (Fælleslisten) og næstformand [Byrådsmedlem 3] (DF).
Borgmesteren og kommunaldirektøren præsenterede på mødet det nye regulativ, som er udarbejdet pga. konflikten om torvet i Gråsten.
En konflikt som både borgmesteren og kommunaldirektøren har været involveret i, gennem en længere periode.
Forventningen fra borgmesteren og kommunaldirektøren er, at dette regulativ løser konflikten.
Vetoret Det nye regulativ vil kræve at arrangører af offentlige arrangementer spørger beværtninger og restauranter beliggende på arealet, om de vil stå for servering af mad-og drikkevarer.
I tilfældet af Gråsten Torv vil dette betyde at Det Gamle Rådhus skal spørges ved samtlige arrangementer på torvet.
"Det er galimatias at lave et regulativ for hele kommunen, for at løse én konflikt.
Især, når det slet ikke løser problemet," siger næstformand [Byrådsmedlem 3] (DF). Venstres lokale byrådsmedlem [Byrådsmedlem 4] mener heller ikke, at regulativet løser noget.
 "At fratage foreninger muligheden for at tjene lidt til klubkassen eller at små virksomheder ikke kan få omsætningen til at dække udgifterne til arrangementer, er ikke en holdbar løsning," siger [Byrådsmedlem 4].
 "Ingen skal have fuldstændig vetoret til den plads," siger formand [Byrådsmedlem 1] (Fælleslisten), der stemte for ordlyden i regulativet.
"Jeg synes, at vi kan sende dette i høring.
Men jeg er heller ikke i tvivl om, at vi måske skal rette noget til eller lave noget om," siger [Byrådsmedlem 1].
Høringsfase Flere medlemmer af Teknik-og Miljøudvalget ser frem til høringsfasen.
 "Det er den rigtige proces at inddrage borgerne og andre der har interesse i dette," siger medlem [Byrådsmedlem 5] (SP).
"Vi må afvente høringssvarene fra boldklubben og andre foreninger," siger [Byrådsmedlem 6] (Soc.
Dem.), der er medlem af udvalget.
Rykker ingenting Næstformand [Byrådsmedlem 3] (DF) har ikke stor tiltro til at høringsfasen rykker noget.
"Det er yderst sjældent at et høringssvar omstøder et eksisterende forslag," siger [Byrådsmedlem 3].
 [Byrådsmedlem 4] (V) lægger vægt på, at alle berørte foreninger og virksomheder får mulighed for at afgive høringssvar.
"Det er vigtig at udvalget bliver informeret om den store negative indvirkning regulativet vil have på livet på Gråsten Torv," siger Venstremanden.  Til artiklen var der indsat et portrætbillede af [Klager] med følgende billedtekst:
Borgmester [Klager] (S) er ophavsmand til et nyt regulativ for Gråsten Torv.
Arkivfoto.  [Klager]s klage er modtaget i Pressenævnet den 28. juni 2018.
2 Parternes synspunkter 2.1 [Klager]s synspunkter God presseskik Overskriftens dækning, korrekt information og forelæggelse [Klager] har anført, at der ikke er dækning for overskriftens påstand om, at han presser det omtalte regulativ igennem.  [Klager] har oplyst, at det er korrekt, når det fremgår af artiklen, at han har deltaget i et formøde til et møde i Sønderborg Kommunes Teknik- og Miljøudvalg sammen med kommunaldirektøren, men at der ikke i artiklen er dækning og dokumentation for, at det omtalte regulativ blev forsøgt presset igennem den politiske behandling, ligesom påstanden er faktuel forkert.
 [Klager] har desuden anført, at han ikke er blevet kontaktet af Gråsten Avis i forbindelse med den påklagede artikel, og har således ikke fået mulighed for at besvare påstanden om, at regulativet presses igennem, og at han i henhold til teksten til det bragte billede og tekstens generelle indhold, skulle være ophavsmand til det omtalte regulativ. [Klager] har i forlængelse heraf anført, at begge påstande er både faktuelt forkerte og krænkende, hvorfor det er en overtrædelse af de vejledende regler for god presseskik, når han ikke har fået mulighed for at besvare disse.
¬For så vidt angår artiklen Regulativ sendt retur har [Klager] oplyst, at denne artikel ikke er omfattet af hans klage. [Klager] har anført, at han korrekt er citeret for, at der kommer et regulativ, men at der vil blive afsøgt muligheder for at justere regulativet og eventuelt give plads til, at der kan indgås lokale aftaler.
Det er således korrekt angivet, at [Klager] mener, at der skal vedtages et regulativ, men at dette ikke er ensbetydende med, at der er dækning for påstanden i den påklagede artikel om, at han presser regulativet igennem.
[Klager] har desuden anført, at det er korrekt, at han har deltaget i et møde om sagen forud for udvalgets behandling, men at det ikke er underbygget i artiklen, at han skulle have forsøgt at presse regulativet igennem eller være ophavsmand til det - der er tale om en tolkning fra mediets side, som ikke er underbygget af fakta i artiklen. [Klager] har i forlængelse heraf anført, at der er tale om en påstand, han kan afvise, men som han ikke fik muligheden for at kommentere.
Han har ikke forsøgt at presse en særlig løsning igennem, men derimod forsøgt at medvirke til en løsning, og finder at avisens påstande tegner et billede for læserne af, at han egenhændigt forsøger at gennemtvinge sin vilje, selvom sagen behandles i et udvalg.
[Klager] har anført, at det ikke er korrekt, at hans synspunkter i denne sag allerede er beskrevet i avisen. [Klager] har oplyst, at Gråsten Avis har bragt to artikler om emnet, men at han ikke er blevet kontaktet af avisen i forbindelse med nogen af dem.
Formuleringen Forventning fra borgmesteren og kommunaldirektøren er, at dette regulativ løser konflikten er således ikke en forventning, han har udtrykt direkte over for Gråsten Avis.
2.2 Gråsten Avis God Presseskik Overskriftens dækning, korrekt information og forelæggelse Gråsten Avis har anført, at Gråsten Avis over en længere periode i flere artikler har behandlet sagen om et nyt regulativ om udskænkning på Torvet i Gråsten.
Gråsten Avis har afvist, at artiklen skulle være i strid med de vejledende regler om god presseskik, da der hverken i artiklen som helhed eller i rubrikken er indhold, der på nogen måde kan virke agtelsesforringende.
I forlængelse heraf har Gråsten Avis anført, at der ikke er behov for særlig prøvelse af indholdet, der alene i nøgtern form beskriver en mindre delproces, ligesom [Klager]s store aktivitet i sagen er beskrevet med hans egne ord i tidligere artikler.
Der er derfor ikke noget at forelægge [Klager], idet hans synspunkter allerede er beskrevet i avisen.
 Gråsten Avis har desuden oplyst, at det af artiklen Regulativ sendt retur fremgår, hvad [Klager]s hensigt i den politiske proces er; regulativet skal gennemføres, hvilket [Klager] citeres for.
Gråsten Avis har desuden anført, at det klart fremgår af artiklerne, at [Klager] har været særdeles aktiv i sagsbehandlingen, også i Teknik- og Miljøudvalget, hvilket kun kan tolkes således, at borgmesteren har en politisk interesse i at få regulativet gennemført på trods af massive protester fra både politisk hold og Gråsten Handelsstandsforening og de erhvervsdrivende.
Denne tolkning er bekræftet af mange kilder og står uanfægtet.
 Gråsten Avis har anført, at [Klager] bekræfter den påstand, der er fremsat i den påklagede artikels rubrik ved selv at betegne det som korrekt, at han, som led i bestræbelserne på at få gennemført regulativet, er gået personligt ind i sagen.
 Afslutningsvis har Gråsten Avis anført, at [Klager] udviser stor personlig følsomhed, når han betegner Gråsten Avis dækning som ærekrænkende, og har i forlængelse heraf anført, at dette ikke er en sag for Pressenævnet, men for domstolene.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Hanne Schmidt, Hans Peter Blicher, Lene Sarup og Otto Juhl Nielsen.
Pressenævnets kompetence Pressenævnet bemærker, at det følger af medieansvarslovens § 43, at Pressenævnet træffer afgørelse i sager om, hvorvidt der er sket offentliggørelse i strid med god presseskik, jf. § 34, og hvorvidt et massemedie efter reglerne i lovens kapitel 6 er forpligtet til at offentliggøre et genmæle.
Spørgsmålet om, hvorvidt forhold er injurierende (straffeloven), henhører under domstolene og falder uden for nævnets kompetence.
Nævnet tager derfor ikke stilling til, hvorvidt der er fremsat injurierende udtalelser om [Klager] i artiklen.
God presseskik Overskriftens dækning, korrekt information og forelæggelse [Klager] har anført, at artiklens overskrift Regulativ presses igennem er misvisende og uden dækning. [Klager] har desuden klaget over ukorrekte oplysninger, herunder benævnelsen ophavsmand samt manglende forelæggelse.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte.
Overskrifter og mellemrubrikker i form og indhold skal have dækning i den pågældende artikel og oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende, jf. punkt A. 1, A. 3 og A. 6.
 Det er samtidig Pressenævnets opfattelse, at offentlige personer, herunder politikere, må tåle en mere nærgående omtale end andre.
 Forud for den påklagede artikel bragte Gråsten Avis artiklen Regulativ sendt retur den 26. juni 2018, hvoraf følgende fremgik:
Vi vil gerne sikre, at regulativet ikke forhindrer arrangementer.
Men regulativet kommer, slår borgmester [Klager] (S) fast.  Og Borgmesteren har inviteret parterne til et dialogmøde på rådhuset.  Som sagen er oplyst for Pressenævnet, er ovennævnte oplysninger i Gråsten Avis ikke bestridt, ligesom det er ubestridt, at [Klager] har deltaget i et formøde, hvor han præsenterede det omtalte regulativ på baggrund af en konflikt om torvet i Gråsten, der havde verseret i en periode.
 På denne baggrund finder Pressenævnet efter en samlet vurdering, at Gråsten Avis brug af betegnelsen ophavsmand ikke kan give tilstrækkelig anledning til at udtale kritik.
Nævnet finder derudover, at den påklagede artikels overskrift Borgmester presser regulativ igennem i den konkrete sammenhæng må betragtes som mediets vurdering af [Klager]s engagement i forbindelse med regulativet.
Nævnet finder, at det havde været hensigtsmæssigt, såfremt artiklens overskrift havde beskrevet [Klager]s rolle i forbindelse med regulativet mere præcist, men da overskriften ikke kan anses for at indebære en krænkelse af [Klager]  og samtidig ikke kan anses for at være uden dækning i de faktiske forhold, herunder ved udtalelsen men regulativet kommer i artiklen Regulativ sendt retur  udtaler nævnet ikke kritik af overskriftens formulering.
Efter en samlet vurdering finder nævnet endvidere ikke grundlag for at fastslå, at artiklen indeholder krænkende oplysninger om [Klager], og finder således heller ikke tilstrækkeligt grundlag for at udtale kritik af manglende forelæggelse.  Anmodning om genoptagelse Ved mail af 3. december 2018 har [Klager] anmodet Pressenævnet om genoptagelse af sagen.
 [Klager] har til støtte for anmodningen om genoptagelse blandt andet anført følgende:
Der er flere steder i kendelsen fejlagtigt skrevet, at artiklen "Regulativ sendt retur" er bragt forud for den påklagede artikel.
Dateringen af "Regulativ sendt retur" den 26. juni 2018 i sagsfremstillingen er korrekt.
Men det er forkert, at artiklen er udgivet forud for den påklagede artikel, der er udgivet 19. juni 2017. Pressenævnet henviser blandt andet til artiklen "Regulativ sendt retur" under punktet "God Presseskik", hvor afgørelsen opsummeres.
Her anfører Pressenævnet blandt andet, at [artiklen] samtidig ikke kan anses for at være uden dækning i de faktiske forhold, herunder ved udtalelsen men regulativet kommer i artiklen Regulativ sendt retur.
 Jeg har derfor ikke haft mulighed for at kommentere påstanden om, at regulativet presses igennem.
 Jeg anmoder derfor om, at sagen genoptages med henblik på fornyet behandling i nævnet, hvor det tages i betragtning, at jeg ikke er kommet til genmæle i Gråsten Avis dækning af sagen forud for eller i forbindelse med den påklagede artikel.
Uddybning Det er korrekt, at Gråsten Avis har skrevet flere artikler om regulativet.
Men det er faktuelt forkert, at jeg i den forudgående dækning af regulativet er kommet til orde eller blevet forelagt sagen af Gråsten Avis sådan som avisen påstår i sin kommentar til sagen af 14. august 2018.
Dette er også bestridt i mine kommentarer af 22. august 2018, selvom det modsatte fremgår af kendelsen.
En søgning i Infomedias database over artikler i Gråsten Avis underbygger dette faktum.
Derfor fastholder jeg, at jeg ikke har haft mulighed for genmæle i forbindelse med hverken den påklagede artiklen eller i den forudgående dækning.
Det mener jeg, at jeg burde have jævnfør god presseskik.
Jeg beder derfor om, at sagen genoptages, og jeg står til rådighed for uddybning af ovenstående.  2 Parternes synspunkter til anmodningen om genoptagelse 2.1 [Klager]s synspunkter [Klager] har anført, at det har væsentlig betydning, når Pressenævnet fejlagtigt har lagt til grund, at artiklen Regulativ sendt retur, hvor [Klager]s udtalelser om sagen fremgår, blev bragt forud for den påklagede artikel Borgmester presser regulativ igennem. [Klager] har i forlængelse heraf anført, at han ikke har fået mulighed for at besvare påstandene om hans rolle i forbindelse med det omtalte regulativs tilblivelse, før en uge efter den kritiske artikel  dette selvom Gråsten Avis spurgte et antal andre politikere om emnet.
Hverken i den forudgående artikel Livet på Gråsten Torv er truet af 12. juni 2018 eller den påklagede artikel Borgmester presser regulativ igennem af 19. juni 2018 har [Klager] fået mulighed for at udtale sig. [Klager] har desuden oplyst, at han har fuld forståelse for, at Gråsten Avis som en mindre ugeavis ikke har mulighed for at dække en sag fra dag til dag, men at der så meget desto mere derfor er grund til at give de kilder, man kritiserer, mulighed for et genmæle frem for, at man må vente en uge til næste udgave.
[Klager] har oplyst, at der to dage efter udgivelsen af den påklagede artikel blev afholdt pressemøde på borgmesterkontoret, hvor skribenten af artiklen deltog.
I den forbindelse var der mulighed for at tale dækningen igennem og komme til orde. [Klager] har på baggrund heraf præciseret, at han ikke klager over, at han generelt ikke kan komme til orde i Gråsten Avis, men at han i den konkrete artikel ikke fik lejlighed til at svare på kritikken og korrigere de faktuelle uklarheder.
 [Klager] har anført, at hans synspunkter ikke er beskrevet i artiklen Livet på Gråsten Torv af 12. juni 2018, der blev bragt ugen før den påklagede artikel. [Klager] er ikke nævnt i artiklen, og det fremgår blot, at sagen skulle behandles i Teknik- og Miljøudvalget, hvilket han ikke er medlem af.
[Klager] har desuden anført, at det er korrekt, at han som borgmester har det overordnede ansvar for driften af Sønderborg Kommune, men at dette ikke er ensbetydende med, at ansvaret for al sagsbehandling i kommunen kan tilskrives ham  herunder det, der foregår i et politisk fagudvalg, som han ikke er medlem af.
I en kommune træffes der hver dag hundredevis af afgørelser uden borgmesterens direkte involvering eller viden.
2.2 Gråsten Avis synspunkter Gråsten Avis har anført, at avisen har bragt tre artikler om regulativet, herunder den påklagede.
Gråsten Avis har anført, at når Pressenævnet under behandlingen af klagesagen har byttet om på rækkefølgen af to ud af tre artikler, er der tale om en uvæsentlig fejl uden substantiel betydning for sagen. [Klager] har som borgmester det overordnede ansvar for indholdet af og fremsættelsen af regulativet.
Gråsten Avis har anført, at grundlaget for avisens dækning af sagen er, at forslaget har mødt massiv kritik, da det monopoliserer salg af mad og drikke ved offentlige arrangementer på kommunale arealer i kommunen.
Dette bekræftes af [Klager]  uden indsigelse  i de konkrete citater i artiklen Regulativ sendt retur, der var i avisen ugen efter den påklagede artikel. [Klager] vedstår desuden i hans klage til Pressenævnet, at han er gået personligt ind i sagen, fordi han ønsker forslaget gennemført, hvilket han må tage ansvar for, indtil forslaget eventuelt trækkes tilbage eller ændres  hvilket fortsat ikke er sket.
Gråsten Avis har desuden anført, at rækkefølgen af artiklerne er uden betydning.
En ugeavis kan ikke dag for dag dække udvalgsaktiviteter og politiske forhandlinger, men må samle op, hvilket er sket i fuld overensstemmelse med de journalistiske væsentlighedskriterier og de vejledende regler om god presseskik.
Gråsten Avis afviser, at [Klager] ikke kan komme til orde i avisen.
Både avisens redaktør og de skrivende medarbejdere er løbende i kontakt med samtlige dele af kommunen, både politisk og administrativt, hvilket også omfatter løbende kontakt til [Klager] i hans egenskab af borgmester.
Gråsten Avis har oplyst, at det undrer Gråsten Avis, at [Klager] ikke straks, efter den påklagede artikel blev trykt, rettede henvendelse til avisen med henblik på at få en supplerende redaktionel dækning af sagen med det samme.
Gråsten Avis har heller ikke modtaget en anmodning om genmæle fra [Klager].
Såfremt Gråsten Avis havde modtaget en henvendelse fra [Klager], ville Gråsten Avis have vurderet henvendelsen og have fastholdt, at avisen redigeres af redaktøren og ikke af klager.
 Gråsten Avis har herudover anført, at avisen ikke fandt behov for at indhente en udtalelse fra [Klager], da hans synspunkter fremgår af forslaget, som avisen allerede ugen før havde beskrevet.
 Gråsten Avis har afslutningsvis anført, at [Klager] er følsom ud over det sædvanlige, og såfremt han anser avisens formuleringer for agtelsesforringende, må han indbringe dette for domstolene.
3 Pressenævnets begrundelse og afgørelse [Klager] har ved mail af 3. december 2018 anmodet om genoptagelse af nævnets kendelse af 20. november 2018 i sag nr. 2018-80-0147, [Klager] mod Gråsten Avis.
Nævnets kendelse af 20. november 2018 er afsagt følgende nævnsmedlemmer: Hanne Schmidt, Hans Peter Blicher, Lene Sarup og Otto Juhl Nielsen.
 I nærværende sags behandling har følgende nævnsmedlemmer deltaget:
 Hanne Schmidt, Hans Peter Blicher, Lene Sarup og Otto Juhl Nielsen.
3.1 Spørgsmål om genoptagelse Efter § 14, stk. 1, i bekendtgørelse nr. 86 af 9. februar 1998 om forretningsordenen for Pressenævnet træffer de nævnsmedlemmer, der har afgjort en sag, også afgørelse vedrørende spørgsmål om eventuel genoptagelse af sagen.
Disse medlemmer træffer derfor også afgørelse i nærværende sag.
En part har krav på genoptagelse af en sag, såfremt der fremkommer nye oplysninger af betydning for sagens afgørelse.
Nævnet kan tillige have pligt til at genoptage en sag, hvis der foreligger ikke uvæsentlige sagsbehandlingsfejl.
 [Klager] har ved anmodningen om genoptagelse præciseret, at artiklen Regulativ sendt retur bragt den 26. juni 2018 rettelig blev bragt efter den påklagede artikel Borgmester presser regulativ igennem bragt den 19. juni 2018, hvorfor det ikke er korrekt, at han i Gråsten Avis forudgående dækning er kommet til orde i sagen.
Pressenævnet konstaterer, at nævnet ved kendelsen den 20. november 2018 lagde til grund, at artiklen Regulativ sendt retur blev bragt forud for den påklagede artikel Borgmester presser regulativ igennem, hvor den rettelig blev bragt efter den påklagede artikel.
Da det ikke kan udelukkes, at den ukorrekte gengivelse af artiklernes rækkefølge kan have været af betydning for sagens afgørelse, imødekommes [Klager]s anmodning om genoptagelse.
3.2 Fornyet behandling af sagen Idet der ikke er tilgået nye oplysninger til sagen i forbindelse med genoptagelsen henvises for så vidt angår sagsfremstilling og parternes synspunkter fra punktet Den påklagede artikel og frem i kendelsen af 20. november 2018, som indsat ovenfor.
Pressenævnets kompetence Pressenævnet bemærker, at det følger af medieansvarslovens § 43, at Pressenævnet træffer afgørelse i sager om, hvorvidt der er sket offentliggørelse i strid med god presseskik, jf. § 34, og hvorvidt et massemedie efter reglerne i lovens kapitel 6 er forpligtet til at offentliggøre et genmæle.
Spørgsmålet om, hvorvidt forhold er injurierende (straffeloven), henhører under domstolene og falder uden for nævnets kompetence.
Nævnet tager derfor ikke stilling til, hvorvidt der er fremsat injurierende udtalelser om [Klager] i artiklen.
God presseskik [Klager] har klaget til Pressenævnet over Gråsten Avis overskrift Borgmester presser regulativ igennem, og at artiklen indeholder ukorrekt information. [Klager] har desuden klaget over manglende forelæggelse.
Pressenævnet behandlede sagen den 20. november 2018, hvor nævnet lagde til grund, at Gråsten Avis artikel Regulativ sendt retur af 26. juni 2018 blev bragt forud for den påklagede artikel Borgmester presser regulativ igennem af 19. juni 2018.
 Pressenævnet konstaterer, at artiklen Regulativ sendt retur af 26. juni 2018, rettelig blev bragt efter den påklagede artikel Borgmester presser regulativ igennem af 19. juni 2018.
Overskriftens dækning, korrekt information og forelæggelse [Klager] har anført, at artiklens overskrift Regulativ presses igennem er misvisende og uden dækning. [Klager] har desuden klaget over ukorrekte oplysninger, herunder benævnelsen ophavsmand samt manglende forelæggelse.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte.
Overskrifter og mellemrubrikker i form og indhold skal have dækning i den pågældende artikel og oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende, jf. punkt A. 1, A. 3 og A. 6.
 Det er samtidig Pressenævnets opfattelse, at offentlige personer, herunder politikere, må tåle en mere nærgående omtale end andre.
 Som sagen er oplyst for Pressenævnet, er det ubestridt, at [Klager] har deltaget i et formøde, hvor han præsenterede det omtalte regulativ på baggrund af en konflikt om torvet i Gråsten, der havde verseret i en periode.
På denne baggrund finder Pressenævnet efter en samlet vurdering, at Gråsten Avis brug af betegnelsen ophavsmand i billedteksten ikke kan give tilstrækkelig anledning til at udtale kritik.
Nævnet har i den forbindelse lagt vægt på, at formuleringen må betragtes som mediets vurdering af [Klager]s rolle i forbindelse med det omtalte regulativ.
 Nævnet finder endvidere, at også den påklagede artikels overskrift Borgmester presser regulativ igennem i den konkrete sammenhæng må betragtes som mediets vurdering af [Klager]s engagement i forbindelse med regulativet.
Nævnet finder imidlertid, at overskriften Borgmester presser regulativ igennem kan give et forkert indtryk af [Klager]s rolle i forbindelse med gennemførelsen af det omtalte regulativ, og at formuleringen hverken har dækning i artiklen eller de faktiske forhold.
Nævnet udtaler på den baggrund kritik af overskriftens misvisende formulering.
 Nævnet finder desuden, at formuleringen i artiklens overskrift om, at [Klager] skulle have presset regulativet igennem, er krænkende for [Klager], og udtaler på den baggrund kritik af Gråsten Avis for manglende forelæggelse.
Under henvisning til, at Gråsten Avis den 26. juni 2018 bragte artiklen Regulativ sendt retur, hvori [Klager] blandt andet udtaler, at vi vil gerne sikre, at regulativet ikke forhindrer arrangementer.
Men regulativet kommer og dermed fik lejlighed til at udtale sig om sagen, finder Pressenævnet efter en samlet vurdering ikke anledning til at pålægge offentliggørelse af nævnets kritik, jf. medieansvarsloven § 49.
