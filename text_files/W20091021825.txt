Erstatningsansvarslovens § 26, stk. 1 og 2  tortgodtgørelse i forbindelse med forbrydelser mod kønssædeligheden mv., nævnets j.nr. 09-520-13320 N.j.nr. 09-520 13320 Ansøger blev udsat for et forsøg på voldtægt på Langelandsfestivalen.
Hun forlod en aften en koncert for at lade sin mobiltelefon op, og mens hun ventede på, at telefonen blev opladet, blev hun overfaldet af en ukendt skadevolder.
Hun vågnede op i et mørkt område bag toiletterne, hvor skadevolderen sad oven på hende.
Han havde trukket hendes kjole op og hendes trusser ned og forsøgte at kysse hende, ligesom han stak en finger op i hendes skede.
Han forsøgte også uden held at stikke sit lem op i hendes skede, men ansøger formåede at skubbe ham væk og flygte, inden det lykkedes.
Ansøgers advokat krævede 80.000 kr. i tortgodtgørelse.
Nævnet tilkendte ansøger 35.000 kr. under henvisning til forarbejderne til § 26. Nævnet lagde vægt på de konkrete omstændigheder ved overgrebet, som måtte betegnes som et forsøg på voldtægt.
Nævnet lagde herunder vægt på, at skadevolder blottede ansøgers underliv, stak sin finger ind i hendes skede og førte den ud og ind, samt greb hårdt fat i hendes ene bryst.
