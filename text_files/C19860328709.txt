 Til brug for kassernes behandling af sager vedrørende medlemmer, der  

 driver selvstændig virksomhed ved fiskeri, fastsættes følgende vejledende  

 retningslinier:
 Retten til dagpenge for medlemmer, der driver fiskeri, afhænger af, om det  

 pågældende fiskeri drives som fritidsaktivitet eller som selvstændig  

 virksomhed.
 1. Fiskeri som fritidsaktivitet.
 Fiskeri anses for at være fritidsaktivitet, såfremt det foregår under  

 sådanne vilkår, at medlemmet kan anses for at stå til normal rådighed for  

 arbejdsmarkedet og ikke foretager videresalg af fangsten.
 Fiskeriet har i disse tilfælde ikke betydning for medlemmets dagpengeret.
 2. Fiskeri som selvstændigt bierhverv.
Hvis fiskeriet har et sådant omfang, at det ikke kan anses for at være en  

 fritidsaktivitet, må det betragtes som selvstændig virksomhed.
Retten til  

 dagpenge vil i så fald kunne bevares, såfremt medlemmet opfylder  

 betingelserne i direktoratets bekendtgørelse om retten til  

 arbejdsløshedsdagpenge for medlemmer, der under ledighed har bibeskæftigelse  

 ved selvstændig virksomhed.
Medlemmet skal i givet fald opfylde det i  

 bekendtgørelsen fastsatte skærpede arbejdskrav på 26 ugers beskæftigelse (for  

 deltidsforsikrede 17 uger) inden for de seneste 18 måneder.
 3. Fiskeri som hovederhverv.
 Et medlem, der som selvstændig driver fiskeri som hovederhverv, vil ikke  

 være berettiget til dagpenge, før den selvstændige virksomhed er endeligt  

 ophørt, jfr. arbejdsløshedsforsikringslovens § 57, stk. 3.
 Som selvstændigt hovederhverv anses endvidere fiskeri, der drives  

 sæsonmæssigt, f.eks. åle-, tunge- og laksefiskeri, i et sådant omfang, at det  

 i sæsonen er medlemmets hovedbeskæftigelse.
 4. Vejledende bemærkninger.
 Ved vurderingen af, om der er tale om fiskeri som selvstændig virksomhed,  

 er det relevant at undersøge, f.eks. om medlemmet er ejer/medejer af det  

 fiskefartøj, hvorfra der fiskes, og/eller fisker med egne redskaber, om  

 medlemmet er momsregistreret, og om der fiskes i et større omfang end til  

 eget forbrug.
Vurderingen af, om erhvervet kan anerkendes som bibeskæftigelse, afhænger  

 af reglerne i direktoratets bekendtgørelse med vejledning om retten til  

 dagpenge for medlemmer, der under ledighed har bibeskæftigelse ved  

 selvstændig virksomhed.
Det er således en betingelse, at medlemmet uanset  

 bibeskæftigelsen er arbejdssøgende til lønarbejde i normalt omfang, og at  

 bibeskæftigelsen kan udføres uden for fagets normale arbejdstid.
Det kan  

 vejledende anføres, at beskæftigelse som selvstændig i et større omfang end  

 ca. 15 timer ugentlig almindeligvis ikke vil kunne anerkendes som  

 bibeskæftigelse, og at det samme gælder i tilfælde, hvor medlemmet i længere  

 perioder forbeholder sin arbejdskraft for den selvstændige virksomhed, jfr.  

 ovenfor under punkt 3, sidste punktum.
 5.
 Direktoratets cirkulære af 16. november 1981 om fritidsfiskeri er samtidig  

 hermed ophævet.
 P.D.V.
