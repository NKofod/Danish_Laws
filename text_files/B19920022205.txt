 I medfør af § 1, stk. 1 og 2, § 4, § 22, stk. 2, og § 24 i lov nr. 414 af  

 13. juni 1990 om administration af Det Europæiske Økonomiske Fællesskabs  

 forordninger om markedsordninger for landbrugsvarer mv. fastsættes:
 § 1.  Bestemmelserne i denne bekendtgørelse vedrører  

 ydelse af støtte til producenter af oliefrø (raps-, rybs- og solsikkefrø) i  

 henhold til Det Europæiske Økonomiske Fællesskabs forordninger, jf.  

 forordning (EØF) nr. 3766/91 af 12. december 1991 og forordning (EØF) nr.  

 615/92 af 10. marts 1992.
§ 2.  Danmark betragtes som een region under  

 støtteordningen.
Støttebeløbene afhænger af, om de udlagte arealer er tilsået  

 i efteråret 1991 (vinterraps) eller i foråret 1992 (vårraps, rybs og  

 solsikkefrø).
 § 3.  Dyrkningsegnede arealer, der i højst 4 år har  

 været udlagt med græs som led i omdriften, er omfattet af støtteordningen.  

 Der kan kun undtagelsesvis ydes støtte til oliefrødyrkning på dyrkningsegnede  

 arealer, som tidligere har været udlagt som vedvarende græs; denne undtagelse  

 gælder kun for oliefrø, der er sået inden 15. marts 1992.
 § 4.  De enkelte marker (fysisk sammenhængende  

 arealer), som er tilsået med oliefrø, skal mindst udgøre 0,3 ha, for at der  

 kan søges om støtte for arealet.
 § 5.  I hver enkelt mark, som der søges om støtte for,  

 skal der være udsået den for området normale udsædsmængde af oliefrø, dog  

 mindst 3 kg pr. ha.
 § 6.  Artikel 6 i forordning (EØF) nr. 615/92 anvendes  

 ikke for høsten i produktionsåret 1992/93.
 § 7.  Ansøgninger om forskudsbetaling  

 (arealanmeldelse) og endelig betaling (høsterklæring) samt om eventuelle  

 yderligere støttebeløb indgives til EF-direktoratet, Frederiksborggade 18,  

 1360 København K, på særlige formularer, som rekvireres i direktoratet.
 Stk. 2.  Arealanmeldelsen skal være EF-direktoratet i  

 hænde senest 30. april 1992 for vinterraps og senest 30. maj 1992 for øvrige  

 oliefrø.
 Stk. 3.  Høsterklæringen skal være EF-direktoratet i  

 hænde senest 15. oktober 1992 for både vinterraps og øvrige oliefrø.
 § 8.  Kontrollen med de udlagte arealer og med  

 høsterklæringerne mv. foretages af Plantedirektoratet i form af  

 stikprøvekontrol, herunder ved telemåling hos de enkelte ansøgere.
Stk. 2.  Til brug for kontrollen med de udlagte arealer  

 skal ansøgerne efter anmodning fra Plantedirektoratet indtegne arealerne på  

 særlige kort, der fremsendes til ansøgerne.
Kortene skal returneres senest 10  

 dage efter modtagelsen.
 Stk. 3.  Det påhviler iøvrigt ansøgerne at yde den  

 nødvendige bistand ved kontroleftersyn, herunder forevise de udlagte arealer  

 og de bygninger, hvor høsten opbevares, samt forevise dyrkningsplaner,  

 sædskifte- og gødningsplaner, forretningsbøger og regnskabsmateriale mv.
 § 9.  For støtteansøgninger, hvor det udlagte areal  

 med oliefrø er på eller over 1 ha, kan der ses bort fra utilsigtede  

 afvigelser på indtil 0,1 ha mellem det ansøgte og det faktisk tilsåede areal.  

 For støtteansøgninger på under 1 ha kan der ses bort fra sådanne afvigelser  

 på indtil 10 pct.
 § 10.  EF-direktoratets afgørelser kan indbringes for  

 landbrugsministeren inden 4 uger efter at afgørelsen er meddelt ansøgeren.
 § 11.  Overtrædelse af § 8 stk. 2 og 3 kan straffes  

 med bøde, medmindre højere straf er forskyldt efter § 25 i lov om  

 administration af Det Europæiske Økonomiske Fællesskabs forordninger om  

 markedsordninger for landbrugsvarer mv.
 Stk. 2.  For overtrædelser, der begås af aktieselskaber,  

 anpartsselskaber, andelsselskaber eller lignende, kan der efter § 27 stk. 1 i  

 ovennævnte lov pålægges selskabet som sådant bødeansvar.
 Stk. 3.  Er overtrædelsen begået af en kommune eller et  

 kommunalt fællesskab, kan der efter lovens § 27 stk. 2 pålægges kommunen  

 eller det kommunale fællesskab bødeansvar.
 § 12.  Bekendtgørelsen træder i kraft ved  

 offentliggørelsen i Lovtidende.
