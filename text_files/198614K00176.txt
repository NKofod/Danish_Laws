Nr BTL 176 Betænkning over Forslag til lov om ændring af lov om musik   

 Nr L 176 1986-87, 1. samling Afgivet af kulturudvalget Afgivet: 19870514 Udvalget har behandlet lovforslaget i en række møder og har herunder stillet spørgsmål til ministeren for kulturelle anliggender, som denne har besvaret skriftligt.
Udvalget har endvidere modtaget mundtlige og/eller skriftlige henvendelser fra:
Center for rytmisk musik, Dansk Børnemusik Sammenslutning, Dansk Musiker Forbund, Dansk Musikpædagogisk Forening, Kommunernes Landsforening, Landsorkester-Musikernes Fællesråd, Nielsen, Steen, Svejbæk, Silkeborg, Sjællands Symfoniorkester og Århus Symfoniorkester.
Herefter indstiller et flertal (Socialdemokratiets, Socialistisk Folkepartis og Det Radikale Venstres medlemmer af udvalget) lovforslaget til vedtagelse med de af flertallet stillede og tiltrådte ændringsforslag.
Flertallet ønsker, at bevillingerne forøges og anvendes i overensstemmelse med den som bilag til betænkningen optrykte økonomiske oversigt.
Merbevillingerne skal afholdes uden for Kulturministeriets budgetramme.
Flertallet ønsker at bemærke, at det lægger vægt på, at det ved Musikrådets fortsatte administration af musiklovmidlerne er en forudsætning, at statstilskuddet til Vestjysk Symfoniorkester ydes med 50 pct. af driftsunderskuddet ifølge et godkendt budget.
Flertallet ønsker endelig at beklage, at der stadig ikke er opnået en løn- og pensionsmæssig ligestilling af de ved landsdelsorkestrene ansatte musikere med de musikere, der er ansat ved Det Kgl.
Kapel og Radiosymfoniorkestret.
Et mindretal (Det Konservative Folkepartis, Venstres og Kristeligt Folkepartis medlemmer af udvalget) indstiller lovforslaget til vedtagelse med de af ministeren for kulturelle anliggender stillede ændringsforslag.
Et andet mindretal (Fremskridtspartiets medlemmer af udvalget) indstiller lovforslaget til forkastelse ved 3. behandling.
I takt med den øgede fritid med radiotransistorer og båndspillere er der sket en stigning i brug af musik.
Flere og flere skoler tager musik ind i undervisningen, og det er ting, som mindretallet hilser med tilfredshed.
Derimod hilser mindretallet ikke lovforslaget med tilfredshed.
Vi skulle aldrig have haft en musiklov, og yderligere værre bliver det, når man erfarer, at et flertal her i Folketinget ønsker at bruge yderligere en snes millioner kroner til musikformål.
Man er ikke tilfreds med det beløb, der bevilges til den finkulturelle musik.
Mindretallet mener imidlertid, at hvis et symfoniorkester ikke kan leve af det, det spiller ind, må symfoniorkestrene prøve at skaffe sig indtægter ad anden vej.
Det kunne f.eks. være gennem lotterier, landsindsamlinger osv.
Statsministeren har givet udtryk for, at man skal væk fra gratisprincipperne, og at man skal have forbrugerbetaling.
Her var der et oplagt emne til forbrugerbetaling.
ÆNDRINGSFORSLAG Til § 1 Af ministeren for kulturelle anliggender, tiltrådt af et flertal (udvalget med undtagelse af FP):
 1) Før nr. 1 indsættes som nyt nummer:
 »01. I § 1, stk. 1, 3. pkt., ændres »§§ 3 og 7« til:  

 »§ 3«.
Af et flertal (S, SF og RV):
 2) Nr. 1 affattes således:
 »1. § 2 affattes således:
»§ 2. Hvert amtsråd nedsætter et amtsmusikudvalg.
I Københavns og Frederiksberg Kommuner nedsættes kommunale musikudvalg.
Stk. 2. De i stk. 1 nævnte udvalg skal virke til fremme af musiklivet i amtet, henholdsvis kommunen, og skal herunder medvirke til at samordne den musikalske virksomhed i området.
Udvalgene afgiver indstilling til amtsrådet, henholdsvis borgerrepræsentationen og kommunalbestyrelsen, samt Statens Musikråd om støtte efter § 3.«» Af ministeren for kulturelle anliggender, tiltrådt af et flertal (udvalget med undtagelse af FP):
3) I den under nr. 4 foreslåede affattelse af § 4, stk. 1, ændres »Odense Byorkester« til: »Odense Symfoniorkester«.
Af et flertal (S, SF og RV):
 4) Nr. 5 affattes således:
 »5. § 5 affattes således:
»§ 5. Staten yder tilskud til de landsdelsorkestre, der er nævnt i § 4.
Stk. 2. Underskuddet ved driften af Sjællands Symfoniorkester, Århus Symfoniorkester, Ålborg Symfoniorkester og Odense Symfoniorkester dækkes med 50 pct. af staten under forudsætning af, at de resterende 50 pct. dækkes fra kommunal eller amtskommunal side.
For så vidt angår Sønderjyllands Symfoniorkester udgør statens andel dog 75 pct.
Stk. 3. Forskud til dækning af driftsudgifter kan udbetales i henhold til det af vedkommende kommuner og amtskommuner godkendte budget for orkestrets virksomhed i løbet af det regnskabsår, for hvilket det er beregnet.
Endelig regulering finder sted efter regnskabsårets udløb på grundlag af det af kommunerne og amtskommunerne godkendte regnskab.«» 5) Nr. 6 affattes således:
 »6. § 7 affattes således:
»§ 7. Til institutioner eller aktiviteter, som hidtil har modtaget støtte i henhold til § 3, kan ministeren for kulturelle anliggender yde tilskud til den fortsatte drift.«» BEMÆRKNINGER Til nr. 1 Ændringsforslaget er en konsekvens af den i lovforslagets § 1, nr. 6, foreslåede ændring.
Til nr. 2 Den foreslåede ændring af § 2 medfører, at Københavns og Frederiksberg Kommuner forpligtes til at nedsætte kommunale musikudvalg med funktioner svarende til de for amtsmusikudvalget gældende.
Ved lov nr. 248 af 27. maj 1981 blev det obligatorisk for amtskommunerne at nedsætte amtsmusikudvalg.
Disse har haft en væsentlig betydning for udviklingen af det regionale og lokale musikliv samt for den saglige behandling af en stor del af ansøgningerne om tilskud af musiklovens midler.
Det må på denne baggrund anses for en alvorlig mangel, at der ikke eksisterer et tilsvarende system for hovedstadsområdet.
Forslag om nedsættelse af kommunale musikudvalg i Københavns og Frederiksberg Kommuner må endvidere ses i lyset af, at ganske store andele af musiklovens dispositionsmidler anvendes inden for disse områder.
Til nr. 3 Det er blevet oplyst, at også landsorkestret i Odense har ændret betegnelse fra byorkester til symfoniorkester.
Til nr. 4 Den foreslåede ændring betyder, at staten dækker underskuddet ved landsdelsorkestrenes virksomhed med en fast procentdel under forudsætning af, at resten dækkes fra kommunal eller amtskommunal side.
Til nr. 5 Den foreslåede ændring tager navnlig sigte på institutioner og institutionslignende aktiviteter, der er blevet til på initiativ af Statens Musikråd, og som derfor i det væsentlige finansieres af musiklovens dispositionsmidler.
I visse tilfælde har de pågældende aktiviteter antaget en så fast og institutionslignende karakter, at det ikke er rimeligt eller nødvendigt, at de fortsat finansieres af dispositionsmidlerne i konkurrence med de i alt ca.
1.400 ansøgninger årligt.
Samtidig vil det være ønskeligt, at dispositionsmidlerne tid efter anden frigøres fra sådanne faste finansieringsforpligtelser, således at de pågældende ressourcer kan anvendes til nye udviklingsaktiviteter.
Den pågældende bestemmelse åbner endvidere mulighed for, at aktiviteter m.v., der til trods for manglende bevågenhed fra Musikrådets side ønskes opretholdt af de politiske instanser, vil kunne opnå den fornødne støtte.
Annelise Gotfredsen (KF) Connie Hedegaard (KF) Flemming Jensen (KF) Per Stig Møller (KF) Helge Sander (V) Hanne Severinsen (V) nfmd.
Poulsgaard (FP) Inger Stilling Pedersen (KRF) Poul Nielson (S) Søren Hansen (S) Jytte Hilden (S) Qvist Jørgensen (S) Jimmy Stahr (S) Tastesen (S) Birthe Hansen (SF) Ingerlise Koefoed (SF) fmd.
Bernhard Baunsgaard (RV) Partierne CD og VS havde ikke medlemmer i udvalget.
Bilag (* 1) Finansieringen fra amt og kommune er uafklaret på disse områder.
Når afklaringen har fundet sted, vil flertallet søge aktiviteterne sikret ved de nødvendige bevillinger.
