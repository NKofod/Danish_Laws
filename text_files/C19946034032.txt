En deltidsforsikret ledig har ret til fuldtids jobtræning, såfremt den  

 ledige har ledigmeldt sig på fuld tid eller på anden måde har tilkendegivet,  

 at pågældende ønsker at stå til rådighed for arbejdsmarkedet på fuld tid Arbejdsmarkedsstyrelsen er af en AF-region blevet spurgt, om en  

 deltidsforsikret ledig har ret til fuldtids selvfunden jobtræning efter 12  

 måneders ledighed inden for de seneste 15 måneder.
Arbejdsmarkedsstyrelsen  

 har bl.a. svaret følgende:
»Spørgsmålet må besvares med udgangspunkt i det mere generelle  

 spørgsmål om deltidsforsikrede lediges rettigheder i henhold til lov om en  

 aktiv arbejdsmarkedspolitik.
Det drejer sig således også om, hvorvidt en  

 deltidsforsikret ledig kan kræve, at et tilbud om jobtræning - til opfyldelse  

 af minimumsretten - er på fuld tid.
 Styrelsen kan indledningsvis bemærke, at ifølge arbejdstilbudslovgivningen  

 kunne en hidtil deltidsforsikret ledig kræve et arbejdstilbud som  

 fuldtidsforsikret, hvis de almindelige betingelser for ændring i  

 forsikringsstatus var opfyldt.
 Disse regler var imidlertid betinget af, at den ledige genoptjente  

 dagpengeret ved deltagelse i arbejdstilbud, hvilket ikke er tilfældet ved  

 deltagelse i jobtræning.
 Arbejdsmarkedsstyrelsen har i denne anledning anmodet Direktoratet for  

 Arbejdsløshedsforsikringen om en udtalelse i sagen.
Direktoratet har ved brev af 29. marts 1994 bl.a. udtalt, at beskæftigelse  

 under jobtræning ikke kan medregnes til opfydelse af arbejdskravet, og det  

 kan heller ikke danne grundlag for overflytning fra deltids- til  

 fuldtidsforsikring.
Det vil således ikke få betydning i relation til  

 arbejdsløshedsforsikringen, om et deltidsforsikret medlem gives ret til  

 fuldtids jobtræning.
 Udtalelsen er i overensstemmelse med, at hele aktiveringsordningen efter  

 lov om en aktiv arbejdsmarkedspolitik knytter sig til ledighedsbegrebet og  

 ikke til den lediges forsikringsstatus.
 Således er der ikke sondret mellem fuldtids- og deltidsforsikrede ledige i  

 lovens kapitel 11, §§ 28-31, om ledige dagpengemodtageres rettigheder.
 På denne baggrund er det Arbejdsmarkedsstyrelsens vurdering, at en  

 deltidsforsikret ledig kan kræve, at et tilbud om jobtræning (til opfyldelse  

 af minimumsretten) er på fuld tid, såfremt den ledige har ledigmeldt  

 sig på fuld tid eller på anden måde har tilkendegivet, at pågældende ønsker  

 at stå til rådighed for arbejdsmarkedet på fuld tid.
 Heraf følger tillige, at såfremt de øvrige betingelser for selvfunden  

 jobtræning er opfyldt - herunder at den ledige har fundet en arbejdsgiver,  

 der er villig til at ansætte den ledige på fuld tid - er der ikke  

 grundlag for at nægte en deltidsforsikret ledig ret til fuldtids selvfunden  

 jobtræning.
