Skriftlig fremsættelse (3. oktober 2018) Kulturministeren (Mette Bock):
 Herved tillader jeg mig for Folketinget at fremsætte:
Forslag til lov om ændring af lov om radio- og fjernsynsvirksomhed (Gennemførelse af dele af medieaftalen for 2019-2023 m.v.) (Lovforslag nr.
L 37) Med lovforslaget foreslås følgende:
 - Radio- og fjernsynslovens generelle bestemmelser om, hvilke foretagender der udøver public service-virksomhed i Danmark, forenkles.
 - Reglerne for udpegning af medlemmer til DR's bestyrelse ændres.
 - Kulturministerens bemyndigelse til at fastsætte regler om de regionale TV 2-virksomheder udvides til også at omfatte tilsyn og sanktioner.
 - Der indføres en bemyndigelse for kulturministeren til at udbyde nye public service-kanaler m.v.
Lovforslaget forventes at indebære begrænsede administrative merudgifter for det offentlige og mindre negative implementeringsomkostninger for det offentlige.
Lovforslaget vurderes at kunne have begrænsede erhvervsøkonomiske konsekvenser for erhvervslivet.
Lovforslaget vurderes ikke at have administrative konsekvenser for borgerne.
 Lovforslaget er erhvervsrettet, og det forventes, at loven træder i kraft 1. januar 2019.
 Idet jeg henviser til lovforslaget med tilhørende bemærkninger, tillader jeg mig at anbefale lovforslaget til Folketingets velvillige behandling.
