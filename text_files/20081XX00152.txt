Skriftlig fremsættelse (19. november 2008) Beskæftigelsesministeren (Claus Hjort Frederiksen):
 Forslag til lov om ændring af lov om arbejdsløshedsforsikring m.v. (Beregning af dagpenge, opgørelse af beskæftigelseskrav samt arbejdsløshedskassernes adgang til registersamkøring i forbindelse med anvendelse af indkomstregistret).
(Lovforslag nr.
L 74).
 Beregning af dagpenge- og efterlønssats og opgørelse af beskæftigelseskrav sker på grundlag af indberettede løntimer.
Begrebet fuld overenskomstmæssig arbejdstid erstattes af et specifikt løntimetal.
 Beregnings- og opgørelsesperioden rykkes fra 1. ledighedsdag til seneste indberetningsperiode forud for ledigheden.
Dog kan løntimer, der ligger i den aktuelle indberetningsperiode, medregnes, hvis de har betydning for opfyldelse af beskæftigelseskravet.
Beregningsreglerne moderniseres sprogligt, og visse hidtil administrativt fastsatte regler indsættes i loven.
 Beskæftigelseskravene opgøres som hovedregel på grundlag af indberettede løntimer, uanset hvornår arbejdet er udført.
Visse perioder, fx feriegodtgørelse, for hvilke der ikke er indberettet løntimeoplysninger, kan dog fortsat medregnes.
  Arbejdsløshedskasserne sikres klar lovhjemmel til registersamkøring på grundlag af oplysninger i indkomstregistret i kontroløjemed.
