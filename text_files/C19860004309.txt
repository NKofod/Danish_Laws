1. Indledning 1. Ved lov nr. 206 af 22. maj 1985 er der sket ændring  

 af §§ 5-6 i lov om andelsboligforeninger og andre boligfællesskaber  

 (andelsboligloven, jfr. lovbekendtgørelse nr. 372 af 27. juli 1983). Loven  

 trådte i kraft den 1. januar 1986. Lovens § 5, stk. 3-4 og § 6, stk. 6,  

 trådte dog i kraft den 31. maj 1985.
 Ændringen indebærer, at opgørelsen af foreningens formue fortsat kan  

 foretages på grundlag af den prioriterede ejendomsværdi som fastsat ved 17.  

 almindelige vurdering, såfremt ejendommen er opført før 1. januar 1981.
Endvidere vil andelshavere i ejendomme, hvortil der er ydet støtte efter  

 sanerings- og byfornyelseslovgivningen, kunne beregne sig samme pris for  

 andelen i foreningens formue, som der lovligt kunne beregnes umiddelbart  

 inden gennemførelsen af de foranstaltninger, hvortil der er ydet støtte.
For  

 sådanne andelshavere indebærer ændringen endvidere, at den del af  

 indekslånet, hvortil der ydes afdragsbidrag, ikke skal indgå i den opgørelse  

 af foreningens formue, der anvendes ved prisfastsættelsen.
Bestyrelsen skal i  

 en note til årsregnskabet give oplysning herom.
Endvidere blev der ved lov nr. 194 af 25. maj 1983 indføjet en ny  

 bestemmelse i § 5, stk. 3, i lov om andelsboligforeninger og andre  

 boligfællesskaber (andelsboligloven, jfr. lovbekendtgørelse nr. 149 af 6.  

 april 1982). Loven er trådt i kraft den 1. juni 1983. Denne bestemmelse  

 medførte, at en andelshaver i en ejendom opført med støtte efter lov om  

 boligbyggeri og finansieret med indekslån uanset  

 prisfastsættelsesbestemmelserne i § 5, stk. 2, ved overdragelse kan beregne  

 sig samme pris for andelen i foreningens formue, som han selv lovligt har  

 betalt.
Bestemmelsen er nu gengivet i § 5, stk. 5.
 Dette cirkulære erstatter herefter boligstyrelsens cirkulære af 11. juni  

 1982 om ændring af lov om andelsboligforeninger og andre boligfællesskaber  

 samt pkt. 11 om prisfastsættelse i boligstyrelsens cirkulære af 21. januar  

 1981 om andelsboligforeninger og andre boligfællesskaber.
 Lovbekendtgørelse nr. 361 af 25. juli 1985 om andelsboligforeninger og  

 andre boligfællesskaber er optrykt som bilag 1 til dette cirkulære.
2. Prisfastsættelse 2.1. Reglerne for fastsættelse af maksimalpriser for andelsboliger m.v. er  

 indeholdt i lovens § 5.
Ifølge bestemmelsen i andelsboliglovens § 5, stk. 1, skal andelens pris  

 beregnes efter nettoformuemetoden.
Dette medfører, at der først foretages en  

 opgørelse af foreningens formue som forskellen mellem på den ene side værdien  

 af ejendommen (anskaffelses-  

 pris/handelsværdi/kontantejendomsværdien/ejendomsværdien ved sædvanlig  

 prioritering, jfr. nedenfor) og andre aktiver og på den anden side  

 foreningens gæld, hvorpå formuen fordeles mellem andelshaverne.
Dette  

 indebærer, at ejendommens værdistigning og nedbringelsen af foreningens gæld  

 automatisk slår igennem på priserne.
Lovens § 5, stk. 1, stk. 2 og stk. 4-6, er maksimalprisbestemmelser.
Hvis  

 der er fastsat en anden prisfastsættelsesmetode i vedtægterne for  

 andelsboligforeningen, og denne beregning giver en lavere pris, end lovens  

 bestemmelser ville medføre, så er det denne lavere pris, der skal lægges til  

 grund.
Medfører vedtægterne for andelsboligforeninen derimod en højere pris  

 end den, der kan opnås i medfør af disse bestemmelser, så er det prisen  

 beregnet efter lovens bestemmelser, der skal lægges til grund.
3. Andelens værdi 3.1. Hovedprincip: andelens værdi er en andel af nettoformuen.
3.1.1. Andelens værdi fastsættes til en forholdsmæssig andel af  

 foreningens formue.
Vedrørende opgørelse af foreningens formue henvises til  

 punkterne 3.2.-3.4. nedenfor.
Forholdet mellem de enkelte andele fastsættes  

 af den enkelte forening og vil typisk svare til lejlighedernes indbyrdes  

 værdi, jfr. § 6 i normalvedtægten, der findes som bilag 2 til boligstyrelsens  

 cirkulære af 21. januar 1981.
 3.2. Regler om fastsættelse af ejendommens værdi.
 3.2.1. Ved opgørelse af foreningens formue kan ejendommen efter lovens §  

 5, stk. 2, ansættes til en af følgende værdier:
3.2.2. Beregningsmetode a vil ofte give det højeste beløb de første år  

 efter andelsboligforeningens erhvervelse af ejendommen.
Til købesummen kan  

 lægges foreningens omkostninger ved erhvervelsen.
 Der kan ikke foretages indeksregulering eller lignende af  

 anskaffelsesprisen.
3.2.3. Efter beregningsmetode b kan foreningen vælge at benytte en  

 vurdering af ejendommens handelsværdi som udlejningsejendom.
Der skal ved  

 vurderingen tages hensyn til gældende lejerestriktioner.
Det skal endvidere  

 ved vurderingen forudsættes, at køberen overtager de indestående prioriteter  

 og betaler resten kontant.
3.2.4. Foreningen kan efter beregningsmetode c vælge at anvende den senest  

 fastsatte kontante ejendomsværdi.
Ejendomsværdien kan være fastsat ved en  

 almindeig vurdering, en årsomvurdering eller en vurdering i henhold til  

 vurderingslovens § 4. Hvis der efter vurderingen er foretaget en  

 årsregulering, skal ejendomsværdien ved årsreguleringen anvendes.
 3.2.5. Efter beregningsmetode d kan foreningen vælge at anvende  

 ejendomsværdien ved sædvanlig prioritering ved 17. alm. vurdering pr. 1.  

 april 1981.
 Der kan ikke anvendes de prioriterede ansættelser ved årsomvurderingerne  

 mellem 17. alm. vurdering og 18. alm. vurdering.
 Beregningsmetode d kan kun benyttes for ejendomme, der er opført før 1.  

 januar 1981.
 Ejendomsværdien kan forhøjes med et af boligstyrelsen fastsat  

 procenttillæg svarende til værdistigningen for udlejningsejendomme i perioden  

 1. april 1981 til 31. december 1985.
 Procenttillægget er foreløbig fastsat til 5 pct. på grundlag af de  

 reguleringssatser, som ligningsrådet har fastsat til brug for årsreguleringen  

 pr. 1. april 1985.
 Når prisudviklingen frem til 31. december 1985 er statistisk belyst, vil  

 der blive fastsat et endeligt procenttillæg.
 Procenttillægget kan kun anvendes, når den prioriterede ejendomsværdi ved  

 17. alm. vurdering lægges til grund for værdiansættelsen.
 3.2.6. Til beløbene under a, c og d jfr. ovenfor under pkt. 3.2.1. lægges  

 værdien af forbedringer, der er udført på ejendommen efter anskaffelsen eller  

 vurderingen.
Hvis metode c anvendes kan værdien af forbedringer udført efter den  

 seneste vurdering (alm. vurdering, årsomvurdering eller vurdering i henhold  

 til vurderingslovens § 4) medregnes.
Det er uden betydning, om der senere er  

 foretaget en årsregulering.
Omkostningerne ved udførelsen af forbedringsarbejderne kan dog ikke uden  

 videre lægges til grund.
Der må foretages en vurdering af det beløb, hvormed  

 forbedringsarbejderne skønnes at have forøget ejendommens handelsværdi.
 3.3. Regler om opgørelse af gælden.
3.3.1. Anvendes beregningsmetode c (den kontante ejendomsværdi) optages  

 prioritetsgæld på ejendommen efter kursværdi.
I ejendomme, der er opført med  

 støtte efter lov om boligbyggeri og belånt med indekslån, medtages  

 prioritetsgælden som den indeksregulerede pantebrevsrestgæld på grundlag af  

 årsopgørelsen fremsendt af realkreditinstituttet.
Ved de øvrige  

 beregningsmetoder optages prioritetsgælden til pålydende restgæld, og det er  

 her uden betydning, om der er tale om kontantlån eller almindelige  

 obligationslån.
 3.3.2. Reglerne i lovens § 5, stk. 3-4 samt § 6, stk. 6, omfatter kun  

 andelsboligforeninger, hvor der er udført boligforbedringsarbejder med støtte  

 i medfør af sanerings- eller byfornyelseslovgivningen.
Reglen i § 5, stk. 3, vedrører ejendomme, som finansieres med indekslån og  

 hvor de støtteberettigede udgifter til forbedringsarbejderne overstiger  

 forøgelsen af ejendommens leje- eller brugsværdi, og hvor der ydes  

 supplerende støtte i form af afdragsbidrag.
Reglen fastsætter, at der ved  

 opgørelsen af foreningens formue skal ses bort fra den del af indekslånet,  

 hvortil der ydes afdragsbidrag.
Afdragsbidraget vil dog kunne nedsættes helt  

 eller delvist, såfremt ejendommens økonomi forbedres.
 Det er i lovens § 6, stk. 6, fastsat, at bestyrelsen i en note til  

 årsregnskabet skal oplyse størrelsen af den del af indekslånet, hvortil der  

 ydes afdragsbidrag, samt at dette ikke indgår i opgørelsen af andelenes  

 værdi.
 3.4. Særregler.
3.4.1. Da reglerne for værdiansættelse i henholdsvis sanerings- og  

 byfornyelseslovgivningen og vurderingsloven er forskellige, kan  

 gennemførelsen af forbedringsarbejderne medføre et fald i andelenes værdi,  

 såfremt prisfastsættelsen sker efter lovens § 5, stk. 1-2. For at give  

 andelshaverne en vis sikkerhed mod et sådant fald, er det i lovens § 5, stk.  

 4, fastsat, at en andelshaver ved overdragelse - uanset reglerne i stk. 2 -  

 kan beregne sig samme pris for andelen i foreningens formue, som der lovligt  

 kunne beregnes umiddelbart inden gennemførelsen af forbedringsarbejderne.
Der  

 er dog ikke tale om en garantiordning, der sikrer andelshaverne en bestemt  

 pris for deres andel.
Det er til stadighed markedet og udviklingen i  

 ejendomspriserne, der vil være afgørende for til hvilken pris, andelen vil  

 kunne afhændes.
 Andelsboligforeningen bør, inden arbejderne påbegyndes, sikre sig, at  

 foreningens nettoformue og andelens værdi fremgår af et godkendt regnskab.  

 Andelshaverne vil herved kunne dokumentere andelenes værdi, forinden  

 arbejdernes igangsættelse.
Andelsboligforeningen skal således fortsat opgøre foreningens nettoformue  

 efter en af de i lovens § 5, stk. 1-2, anførte værdifastsættelsesmetoder,  

 evt. suppleret med § 5, stk. 3, hvis der ydes afdragsbidrag.
Den enkelte  

 andelshaver vil derimod ved overdragelsen af sin andel kunne beregne sig  

 samme pris for andelen i foreningens nettoformue, som foreningen lovligt  

 kunne ansætte den til før der blev gennemført sanering eller byfornyelse og  

 boligforbedring.
Efter en vis årrække vil det formentlig være mere gunstigt  

 for den enkelte andelshaver, at overdrage sin andel til en pris, der beregnes  

 efter reglerne i lovens § 5, stk. 1-2.
Der kan ved anvendelse af bestemmelsen i lovens § 5, stk. 4, ikke  

 foretages indeksregulering eller lignende af den pris for andelen i  

 foreningens formue, som andelshaveren lovligt har betalt.
Betalte  

 prioritetsafdrag kan heller ikke tillægges.
 3.4.2. Reglen i lovens § 5, stk. 5, gælder kun for andelsboligforeninger,  

 hvor ejendommen er opført med støtte i henhold til boligbyggeriloven og  

 finansieret med indekslån.
 For andelsboliger, der er finansieret med indekslån, vil indekslånets  

 restgæld normalt være stigende i en længere periode efter låneoptagelsen.  

 Hvis ejendomspriserne samtidig er stagnerende eller faldende, medfører dette,  

 at prisen på den enkelte andelsbolig vil være faldende over tiden.
Bestemmelsen i § 5, stk. 5, indebærer, at en andelshaver ved overdragelse  

 vil have mulighed for at beregne sig samme pris for andelen i foreningens  

 formue, som han selv lovligt har betalt, såfremt ejendommen er opført med  

 støtte efter lov om boligbyggeri og finansieret med indekslån.
Herved opnår  

 andelshaveren en vis sikkerhed mod fald i andelens værdi ved afhændelse.
Der  

 er dog ikke tale om en garantiordning, der sikrer andelshavere en bestemt  

 pris for deres andel.
Det er til stadighed markedet og udviklingen i  

 ejendomspriserne, der vil være afgørende for til hvilken pris, andelen vil  

 kunne afhændes.
Der kan ved anvendelse af bestemmelsen i lovens § 5, stk. 5, ikke  

 foretages indeksregulering eller lignende af den pris for andelen i  

 foreningens formue, som andelshaveren lovligt har betalt.
Betalte  

 prioriteringsafdrag kan heller ikke tillægges.
3.4.3. I § 2, stk. 3, i lov nr. 486 af 5. november 1980 er fastsat, at  

 andelshavere ved videresalg inden 5 år efter lovens ikrafttræden, dvs. inden  

 den 1. januar 1986, lovligt kan beregne sig samme pris for andelen i  

 foreningens formue, som han selv lovligt har betalt, med tillæg af værdien af  

 de forbedringer, der er foretaget i lejligheden.
Reglen kan således alene  

 anvendes af en person, der allerede var andelshaver ved ændringslovens  

 ikrafttræden den 1. januar 1981.
4. Forbedringer af lejligheden Efter andelsboliglovens § 5, stk. 6, skal værdien af forbedringer i  

 lejligheden ansættes til anskaffelsesprisen med fradrag af eventuel  

 værdiforringelse på grund af alder eller slitage.
Ved anskaffelsesprisen forstås, hvad forbedringerne rent faktisk har  

 kostet at udføre, og ikke hvad de ville koste at udføre på  

 overdragelsestidspunktet.
I anskaffelsesprisen kan medtages værdien af eget  

 arbejde, såfremt det er udført håndværksmæssigt korrekt.
Der kan derimod ikke  

 lægges vægt på betragtninger om en eventuel handelsværdi af den pågældende  

 forbedring.
 Ved afgørelsen af, om en given foranstaltning kan betragtes som en  

 forbedring, må der bl.a. lægges vægt på, om den pågældende foranstaltning kan  

 siges at have bibragt lejligheden en øget brugsværdi.
5. Lejlighedens vedligeholdelsesstand Ved fastsættelse af overdragelsessummen kan der tages hensyn til  

 lejlighedens vedligeholdelsesstand.
Det vil i almindelighed kun have  

 betydning, hvis der er tale om en lejlighed, hvis vedligeholdelsesstand  

 afviger væsentligt fra, hvad der må betragtes som normalt.
Hvis der er tale  

 om en lejlighed, der er særlig godt vedligeholdt, kan bestemmelsen medføre et  

 pristillæg, og omvendt kan der ske en prisnedsættelse, hvis der er tale om en  

 særlig dårligt vedligeholdt lejlighed.
6. Inventar Efter andelsboliglovens § 5, stk. 7, må overdrageren ikke stille krav om,  

 at erhververen skal overtage inventar, medmindre der er tale om inventar, der  

 er særligt tilpasset eller installeret i lejligheden.
 Overdragelsen må heller ikke betinges af, at erhververen af andelen indgår  

 nogen anden retshandel.
 Hvis der i forbindelse med overdragelsen indgås en anden retshandel - uden  

 at denne retshandel er en betingelse for overdragelse af andelen - må  

 erhververens vederlag ikke overstige, hvad overdragerens ydelse med  

 rimelighed kan betinge.
7. Omkostninger Efter bestemmelsen i lovens § 5, stk. 8, kan det ikke aftales, at  

 erhververen skal bære overdragerens omkostninger i forbindelse med  

 overdragelsen, f.eks. honorar til ejendomsmægler eller ejendomshandler.
Bestemmelsen omfatter ikke andelsboligforeningens eventuelle omkostninger  

 i forbindelse med overdragelsen.
Andelsboligforeningens opkrævning af  

 omkostninger kan imidlertid efter omstændighederne være i strid med  

 princippet i lejelovens § 6, såfremt der er tale om omkostninger, der ikke er  

 rimeligt begrundet i udgifter eller arbejde.
8. Sanktioner Den, der som mægler eller rådgiver erhvervsmæssigt har medvirket ved  

 overdragelsen i strid med § 5, kan straffes med bøde eller hæfte, jfr. lovens  

 § 15, stk. 3. Er overtrædelsen begået af et aktieselskab, anpartsselskab  

 eller lignende, kan bødeansvar pålægges selskabet som sådant, jfr. lovens §  

 15, stk. 4.
 Den, der ved overdragelse af en andel har taget en overpris i strid med  

 reglen i § 5 kan ikke straffes, men beløbet kan kræves tilbagebetalt, jfr.  

 lovens § 16, stk. 3, 1. punktum.
 Kravet om tilbagebetaling forældes 6 måneder fra det tidspunkt, hvor  

 erhververen kendte eller burde have kendt sit krav, jfr. lovens § 16, stk. 3,  

 2. punktum.
Såfremt overdrageren har givet erhververen de oplysninger, der er  

 foreskrevet i § 6, stk. 1, vil erhververen normalt fra dette tidspunkt kunne  

 konstatere sit krav.
Dette gælder dog ikke ubetinget, f.eks. ikke i de  

 tilfælde, hvor ejendommen i noten til årsregnskabet er sat til en væsentligt  

 større værdi end den reelle værdi.
I praksis vil tilbagesøgningskravet  

 normalt være afskåret 6 måneder efter aftalen.
 Forældelsen afbrydes ved sagsanlæg, jfr. lovens § 16, stk. 3, 3. punktum.  

 Sagen anlægges for boligretten, jfr. lovens § 16, stk. 5.
 Er overdragelsen sket i strid med regler i § 5 har erhververen mulighed  

 for at hæve handelen, jfr. lovens § 16, stk. 1.
