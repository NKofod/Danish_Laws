Lov om ændring af lov om kommuners udførelse af opgaver for andre offentlige myndigheder og kommuners og regioners deltagelse i selskaber (Udvidelse af visse dispensationsmuligheder med henblik på at styrke private virksomheders muligheder for eksport, f.eks. af sundheds- og velfærdsløsninger) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov nr. 548 af 8. juni 2006 om kommuners udførelse af opgaver for andre offentlige myndigheder og kommuners og regioners deltagelse i selskaber foretages følgende ændringer:
 1. § 3, stk. 3, affattes således:
»Stk. 3. Erhvervs- og Selskabsstyrelsen kan efter ansøgning give tilladelse til, at kommuner og regioner kan deltage i selskaberne indirekte via de kommunale henholdsvis regionale organisationer og selskaber m.v., herunder via kommunale fællesskaber oprettet i henhold til § 60 i lov om kommunernes styrelse, hvis væsentlige forhold taler herfor.« 2. I § 4 ophæves stk. 2, og i stk. 3 og 4, der bliver stk. 2 og 3, udgår »og 2«.
 3. I § 5, stk. 5, ændres »under ganske særlige omstændigheder« til: »i konkrete tilfælde«.
 4. I § 13 ændres »§ 4, stk. 4« til: »§ 4, stk. 3«.
§ 2 Loven træder i kraft den 1. juli 2011.
Givet på Christiansborg Slot, den 14. juni 2011 Under Vor Kongelige Hånd og Segl MARGRETHE R.
