Ankestyrelsens principafgørelse C-33-07 om forbrugsgoder - personkreds - OCD - lidelse - behandlingsmulighed - tørretumbler Resume:
 En ansøger, der led af OCD, en psykisk lidelse, var ikke omfattet af personkredsen, der kunne få hjælp efter servicelovens regler om forbrugsgoder til en tørretumbler.
 Begrundelsen var, at hendes lidelse ikke kunne betegnes som varig, da der var behandlingsmuligheder.
 Love:
Lov om social service - lovbekendtgørelse nr. 58 af 18. januar 2007 - § 113 Sagsfremstilling:
Sagen drejede sig om en mor, der led af OCD, en psykisk lidelse, som medførte tvangshandlinger og i hendes tilfælde i umådeholdne vaske- og renlighedsritualer.
Hun vaskede således dagligt 3 maskinfulde tøj og tørrede det i sin lejlighed på tørrestativer, hvilket gav en del fugt i lejligheden.
Kommunen gav afslag med den begrundelse, at det ikke var muligt at afgøre, om følgerne af lidelsen var varige, idet behandlingsmulighederne ikke var udtømte.
Hun var således startet i medicinsk behandling og havde mulighed for at påbegynde et kognitivt behandlingsforløb.
 Nævnet hjemviste sagen til kommunen med den begrundelse, at nævnet i en tidligere afgørelse om hjælp til dækning af merudgifter havde fastslået, at ansøger i servicelovens forstand på trods af mulighederne for behandling havde en varig lidelse.
 Kommunen klagede over nævnets afgørelse, idet den var uenig i, at ansøger var omfattet af personkredsen.
 Sagen blev behandlet i principielt møde med henblik på afklaring af personkredsen i servicelovens bestemmelser om hjælpemidler og forbrugsgoder.
 Afgørelse:
 Ankestyrelsen ændrede nævnets afgørelse, idet ansøger ikke opfyldte betingelserne for at få den ansøgte hjælp, fordi lidelsen ikke kunne betegnes som varig, da der var behandlingsmuligheder i form af bl.a. medicinsk behandling og kognitiv terapi.
Ankestyrelsen lagde desuden vægt på, at der heller ikke var tale om en nedsat funktionsevne, men om oplevede tvangsmæssige handlinger eller tankemønstre, som beskæftigede ansøgers hverdag og påvirkede hendes handlinger.
De øvrige funktioner var ikke nødvendigvis påvirket.
