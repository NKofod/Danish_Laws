 Udtalt generelt, at spørgsmålet om kommunernes adgang til at  

 eksportere varer, tjenesteydelser, know-how m.v. er uomtalt i den skrevne  

 lovgivning.
Efter kommunalfuldmagtsreglerne er det som udgangspunkt ikke en  

 kommunal opgave at producere og sælge varer og tjenesteydelser.
I nogle  

 tilfælde har hensynet til en hensigtsmæssig udnyttelse af de kommunale  

 ressourcer dog ført til, at dette udgangspunkt er fraveget.
Det antages således f.eks., at kommuner kan sælge viden, som er  

 oparbejdet i den kommunale forvaltning eller i kommunale institutioner mv.  

 Spørgsmålet om kommunale myndigheders salg af viden er af forholdsvis ny  

 dato, og retstilstanden på området kan ikke anses for endeligt afklaret.  

 Generelt er det dog en betingelse, at salget af den pågældende viden sker for  

 at undgå værdispild.
Det må endvidere kræves, at kommunerne ikke i  

 forbindelse med salget påtager sig en uacceptabel risiko, og at den  

 pågældende viden afhændes til markedspris.
Endvidere udtalt, at der som udgangspunkt ikke kan foretages nogen  

 bearbejdning af den kommunale viden, der ønskes solgt.
Dersom det ikke er  

 muligt at afhænde den omhandlede viden, uden at der sker en vis bearbejdning  

 af denne, f.eks. tilpasning til køberens særlige behov, vil der i et vist  

 omfang kunne ske en sådan bearbejdning.
Det vil dog være en forudsætning, at  

 udgiften hertil står i et rimeligt forhold til den forventede indtjening.
Det  

 er tillige en betingelse, at bearbejdningen ikke har et sådant omfang, at den  

 antager karakter af en ny, selvstændig produktion.
Bearbejdningen af den  

 viden, der ønskes afhændet, må således ikke være så omfattende, at der er  

 tale om en selvstændig rådgivningsopgave.
Ved bedømmelsen af, om de nævnte  

 betingelser er opfyldt, vil hensynet til at undgå, at det private erhvervsliv  

 påføres konkurrence af kommuner, indgå med betydelig vægt.
Herudover udtalt, at en kommune ikke kan deltage i en forening eller  

 et selskab, der varetager opgaver, som kommunen ikke selv ville kunne  

 forestå.
Af de oplysninger, der forelå for ministeriet i den konkrete sag,  

 fremgik, at selskabet DAISY A/S er et 100 % ejet datterselskab af Kommunedata  

 I/S.
Kommunedata I/S er et interessentskab med Kommunernes Landsforening og  

 Amtsrådsforeningen som interessenter.
 Kommuner og amtskommuner vil således kun gennem deres medlemskab af de  

 kommunale organisationer kunne deltage i Daisy A/S, såfremt dette selskabs  

 aktiviter er kommunale.
På grundlag af de modtagne oplysninger fandt ministeriet ikke  

 tilstrækkeligt grundlag for at antage, at Daisy A/S varetager opgaver, der  

 ikke er kommunale.
Det var således ministeriets opfattelse, at kommuner  

 lovligt kan eksportere en særlig viden, opstået i forbindelse med udvikling  

 af særlige nye edb-systemer til varetagelse af kommunale opgaver, samt i et  

 vist, begrænset omfang bearbejde denne viden med henblik på salg.
Ministeriet  

 fandt dog anledning til at præcisere, at det ikke er en kommunal opgave uden  

 lovhjemmel at udføre egentlige drifts- og undervisningsopgaver i forbindelse  

 med salg af viden, ligesom videregående konsulentvirksomhed efter  

 ministeriets opfattelse falder uden for de opgaver, som kommuner lovligt kan  

 varetage.
 Ved skrivelse af 22. december 1989 anmodede Indenrigsministeriet  

 Kommunedata I/S om en udtalelse til en artikel i dagbladet »Det Fri  

 Aktuelt« den 19. december 1989, hvoraf det fremgik, at Kommunedata I/S  

 planlagde en eksport af miljø- og sygehussystemer.
 I skrivelse af 20. februar 1990 har Kommunedata I/S som svar på  

 Indenrigsministeriets henvendelse bl.a. oplyst følgende:
 »Kommunedatas engagement i systemeksportaktiviteter indledtes i 1983.  

 Med henvisning til regeringens program til investeringsfremme, som indeholdt  

 en anmodning til de offentligt ejede edb-centraler om at undersøge  

 eksportmuligheder i samarbejde med danske elektronikfabrikanter, gav  

 Kommunedatas repræsentantskab bestyrelsen bemyndigelse til at engagere  

 Kommunedata i eksportvirksomhed.
 Efter beslutning i Kommunedatas bestyrelse etablerede Kommunedata sammen  

 med 5 partnere i 1983 et fælles markedsføringsselskab med det formål at sælge  

 know-how og produkter inden for informationsteknologi, primært for de 6  

 partnere, sekundært for andre firmaer i Danmark.
 Partnere ved etableringen af markedsføringsselskabet var:
- Datacentralen - Danish Telecom International - Kommunedata - Kampsax International - Store Nord koncernen - ØK Data Markedsføringsselskabet etableredes som et aktieselskab under navnet  

 Danish Information Systems, DAISY.
Selskabet skulle primært gennemføre  

 eksport til ASEAN-landene, hvor nogle af selskaberne allerede var etableret  

 med henblik på andre aktiviteter.
 Kommunedata ønskede ved sin deltagelse i selskabet dels at fremme dansk  

 eksport af informationsteknologi, dels at drage fordel af den viden og de  

 erfaringer som et eksportengagement ville tilføre virksomheden.
I 1988 rejste nogle af parterne spørgsmålet om opløsning af selskabet på  

 grund af skuffende resultater i det fælles selskab.
Kommunedata ønskede at  

 fortsætte sine eksportaktiviteter, og havde derfor et fortsat behov for  

 begrænsning af en eventuel økonomisk risiko via en selskabsdannelse og var  

 samtidig hovedkraft i gennemførelse af en større rådgivningsopgave for Hong  

 Kongs regering, hvorfor man ønskede mulighed for fortsat at anvende  

 firmanavnet Danish Information Systems, DAISY ved forsøg på at opnå  

 yderligere kontrakter på grundlag af den opnåede goodwill.
Kommunedata  

 besluttede på denne baggrund at købe selskabet, således at aktieselskabet nu  

 er et 100 pct. ejet datterselskab af Kommunedata.
Alt salg af produkter eller know-how fra Kommunedata uden for Danmark vil  

 fremover ske i Danish Information Systems, DAISY.
DAISY har i 1989 solgt  

 basismodulet i Kommunedatas miljøinformationssystem til Norge, og forbereder  

 yderligere salg af miljøinformationssystemet til de nordiske lande,  

 EF-landene og til Hong Kong.
 DAISY forbereder en international markedsføring af Kommunedatas  

 hospitalsinformationssystem.
 DAISYs salg af Kommunedatas produkter er baseret på at selskabet køber de  

 internationale rettigheder til relevante produkter af Kommunedata, lige som  

 nødvendige ressourcer til internationalisering og tilpasning af produkter  

 købes af Kommunedata.
Kommunedatas systemeksport vil også i fremtiden ske gennem aktieselskabet  

 DAISY, Danish Information Systems.
Kommunerne deltager således ikke i  

 Kommundatas systemeksport og påføres ingen økonomisk risiko herved.
Der er derfor ikke indhentet tilladelse fra nogen offentlig myndighed, og  

 der er heller ikke indgået aftaler med andre offentlige myndigheder om  

 systemeksport.« På baggrund af disse oplysninger anmodede Indenrigsministeriet ved  

 skrivelse af 25. juni 1990 Kommunedata I/S om en redegørelse for selskabets  

 primære aktiviteter i forhold til de kommunale kunder og en nærmere  

 beskrivelse af indholdet af de aktiviteter, der har været iværksat i forhold  

 til udlandet som led i systemeksport.
 Kommunedata I/S besvarede ministeriets henvendelse ved skrivelse af 14.  

 september 1990, hvoraf bl.a. fremgår følgende:
 For så vidt angår Kommunedatas aktiviteter i forhold til de kommunale  

 kunder gælder, at Kommunedata som udgangspunkt udbyder alle ydelser, som den  

 kommunale sektor efterspørger i forbindelse med administrativ edb-behandling.
Kommunedata foretager således udvikling af systemer til brug for en  

 flerhed af kommuner såvel som af systemer til enkeltkommuner.
Systemerne  

 spænder fra meget store systemer ... til små systemer udviklet til en enkelt  

 kommune/institution, ligesom Kommunedata stiller edb-værktøjer til rådighed  

 for kommuner, der ønsker at udvikle egne programmer ...
Kommunedata driftsafvikler systemer for kommunerne på de regionale  

 centraler i Ballerup, Odense, Ålborg og Århus, men en lang række af de  

 systemer Kommunedata udbyder kan også driftsafvikles lokalt, ligesom der  

 forekommer en række mellemløsninger, hvor en opgave løses ved en kombination  

 af central og lokal drift.
I tilknytning til kommunernes systemanvendelse og  

 -drift har Kommunedata et omfattende serviceapparat, som kan kontaktes i  

 forbindelse med den daglige anvendelse af systemerne.
 Med henblik på at sætte personalet i kommunerne i stand til at udnytte  

 systemerne bedst muligt, foretager Kommunedata en omfattende  

 brugerundervisning, ligesom Kommunedata udbyder mere generelle kurser om  

 edb-anvendelse. ...
 I forbindelse med indførelse af edb-systemer foretager Kommunedata  

 rådgivning af kommunerne og påtager sig eventuelt, efter nærmere aftale i det  

 enkelte tilfælde, egentlige konsulent-opgaver f.eks. omkring tilrettelæggelse  

 af udbudsforretninger, hvor en række tekniske standarder m.v. skal  

 overholdes.
 Det vil være forbundet med store vanskeligheder at udpege en enkelt af  

 ovennævnte aktiviteter som en mere »primær« aktivitet end de  

 øvrige, da aktiviteterne udgør et hele og i vid udstrækning også sælges som  

 en helhed (f.eks. brugsret til system plus uddannelse i brug af system plus  

 drift af system plus service i forbindelse med daglig systemanvendelse).
 For så vidt angår Kommunedatas aktiviteter i relation til udlandet som led  

 i system-eksport gælder, at arbejdet i DAISY A/S sigter på at sælge den  

 know-how Kommunedata har oparbejdet, og som manifesterer sig i  

 applikationssystemer, systemudvikling og rådgivningsvirksomhed. ...
 Kommunedatas eksportselskab DAISY A/S beskæftigede ved udgangen af 1989 3  

 medarbejdere og i 1989 opnåedes en omsætning på 2.1 mio. kr.
Indtil 1988 samarbejdede Kommunedata med 5 andre virksomheder om at opnå  

 eksportordre gennem DAISY A/S.
Disse parter trak sig imidlertid ud af  

 engagementet, da resultatet af arbejdet ikke levede op til forventningerne.
 Siden har Kommunedata videreført DAISY A/S alene, og så vidt det er  

 Kommunedata og DAISY bekendt, har DAISY aldrig været i konkurence med andre  

 danske virksomheder i forbindelse med forsøg på at opnå ordre på  

 eksportmarkedet.
 Kommunedata er nylig af Edb-Systemleverandørernes Forening blevet  

 opfordret til, sammen med Datacentralen at fungere som  

 »eksportlokomotiv«, der kan trække andre af ESF's  

 medlemsvirksomheder med på det svært tilgængelige eksportmarked.
 Det er Kommunedatas opfattelse, at det ville forekomme urimeligt, dersom  

 Kommunedata ikke søgte at udnytte den meget store viden, der er erhvervet ved  

 salg til den kommunale sektor til at skaffe eksport-indtægter til Danmark.
Kommunedata er endvidere af den opfattelse, at realiseringen af EF's indre  

 marked bl.a. betyder, at Kommunedata må dygtiggøre sig i handel på det  

 internationale markeds betingelser, dersom Kommunedata vedblivende skal kunne  

 betjene sine kunder.' I denne anledning skal Indenrigsministeriet generelt udtale, at de  

 opgaver, som kommunerne kan varetage, enten har hjemmel i den skrevne  

 lovgivning eller i de uskrevne regler om kommunernes opgavevaretagelse, de  

 såkaldte kommunalfuldmagtsregler.
Spørgsmålet om kommunernes adgang til at eksportere varer,  

 tjenesteydelser, know-how m.v. er uomtalt i den skrevne lovgivning.
Det må  

 herefter undersøges, om kommunerne i henhold til kommunalfuldmagtsreglerne  

 kan varetage de opgaver, som det af Kommunedata I/S ejede datterselskab DAISY  

 A/S varetager.
Efter kommunalfuldmagtsreglerne er det som udgangspunkt ikke en kommunal  

 opgave at producere og sælge varer og tjenesteydelser.Baggrunden herfor er  

 først og fremmest ønsker om at undgå indgreb i de markedsmekanismer, der  

 regulerer erhvervslivet.
Endvidere er baggrunden, at kommunestyret ikke er  

 opbygget med henblik på at producere varer og tjenesteydelser på et marked,  

 men derimod på varetagelse af fællesopgaver for et lokalsamfund.  

 Kommunestyret og private erhvervsvirksomheder er således underlagt vilkår,  

 der med hensyn til beslutningsprocesser og ansvarsforhold er grundlæggende  

 forskellige.
I nogle tilfælde fører hensynet til en hensigtsmæssig udnyttelse af de  

 kommunale ressourcer dog til, at dette udgangspunkt fraviges.
Kommunerne har  

 således f.eks. adgang til at forsyne sig selv med varer og tjenesteydelser i  

 det omfang, kommunalbestyrelsen finder, at der herved sker den bedste  

 udnyttelse af de kommunale ressourcer.
Kommuner kan også lovligt sammen med  

 andre kommuner drive et selskab, der leverer ydelser til de kommuner, der  

 direkte eller indirekte er engageret i selskabet.
Hensynet til en hensigtsmæssig udnyttelse af de eksisterende kommunale  

 ressourcer har også ført til, at det antages, at kommuner kan sælge viden,  

 som er oparbejdet i den kommunale forvaltning eller i kommunale institutioner  

 mv.
Spørgsmålet om kommunale myndigheders salg af viden er af forholdsvis ny  

 dato, og retstilstanden på området kan ikke anses for endeligt afklaret.
Det  

 kan dog generelt slås fast, at det er en betingelse, at salget af den  

 pågældende viden sker for at undgå værdispild.
Det må endvidere kræves, at  

 kommunerne ikke i forbindelse med salget påtager sig en uacceptabel risiko,  

 og at den pågældende viden afhændes til markedspris.
Der kan som udgangspunkt ikke foretages nogen bearbejdning af den  

 kommunale viden, der ønskes solgt.
Dersom det ikke er muligt at afhænde den  

 omhandlede viden, uden at der sker en vis bearbejdning af denne, f.eks.  

 tilpasning til købers særlige behov, vil der i et vist omfang kunne ske en  

 sådan bearbejdning.
Det vil dog være en forudsætning, at udgiften hertil står  

 i et rimeligt forhold til den forventede indtjening.
Det er tillige en betingelse, at bearbejdningen ikke har et sådant omfang,  

 at den antager karakter af en ny, selvstændig produktion.
Bearbejdningen af  

 den viden, der ønskes afhændet, må således ikke være så omfattende, at der er  

 tale om en selvstændig rådgivningsopgave.
Ved bedømmelse af, om de nævnte  

 betingelser er opfyldt, vil hensynet til at undgå, at det private erhvervsliv  

 påføres konkurrence af kommuner, indgå med betydelig vægt.
En kommune kan ikke deltage i en forening eller et selskab, der varetager  

 opgaver, som kommunen ikke selv ville kunne forestå.
Det fremgår af de for  

 Indenrigsministeriet forelagte oplysninger, at Daisy A/S er et 100% ejet  

 datterselskab af Kommunedata I/S.
Kommunedata I/S er et interessentskab med  

 Kommunerns Landsforening og Amtsrådsforeningen som interessenter.
Kommuner og  

 amtskommuner vil således kun gennem deres medlemskab af de kommunale  

 organisationer kunne deltage i Daisy A/S, såfremt dette selskabs aktiviteter  

 er kommunale.
Indenrigsministeriet finder ikke på grundlag af de modtagne oplysninger  

 tilstrækkeligt grundlag for at antage, at Daisy A/S varetager opgaver, der  

 ikke er kommunale.
Det er således ministeriets opfattelse, at kommuner  

 lovligt kan eksportere en særlig viden, opstået i forbindelse med udvikling  

 af særlige nye edb-systemer til varetagelse af kommunale opgaver, samt i et  

 vist, begrænset omfang bearbejde denne viden med henblik på salg.
Ministeriet  

 finder imidlertid anledning til at præcisere, at det ikke er en kommunal  

 opgave uden lovhjemmel at udføre egentlige drifts- og undervisningsopgaver i  

 forbindelse med salg af viden, ligesom videregående konsulentvirksomhed efter  

 ministeriets opfattelse falder uden for de opgaver, som kommuner lovligt kan  

 varetage.
 Kopi af denne skrivelse er sendt til Kommunernes Landsforening,  

 Åmtsrådsforeningen i Danmark og samtlige tilsynsråd.
