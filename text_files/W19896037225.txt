 Et anpartsselskab, hvis formål var at købe og bebygge en grund og  

 derefter drive ejendommen qua komplementar i et kommanditselskab, blev anset  

 for skattepligtigt ud fra næringssynspunktet af avancen ved salg, idet  

 `afsmitningssynspunktet` blev anset for anvendeligt efter at kommanditisterne  

 var næringsbeskattet af salgsavancen.
 Ejendomsanpartsselskabet A klagede over, at de stedlige skattemyndigheder  

 havde forhøjet selskabets selvangivne indkomst for skatteåret 1983/84 med  

 156.521 kr., der udgjorde fortjeneste ved salg af en anpart i K/S D, jf.  

 kendelse af samme dato i sagen LSR 1989-6-301.
Det fremgik bl.a. af sagens oplysninger, at selskabet var komplementar i  

 K/S D med en andel i selskabskapitalen på 1%. De øvrige andele tilhørte to  

 brødre, der hver ejede 36,74% af kapitalen, og et af dem ejet aktieselskab,  

 hvis kapitalandel udgjorde 25,52% De stedlige skattemyndigheder havde anset brødrene for  

 indkomstskattepligtige af fortjenesten ved salget i 1982 af deres anparter i  

 K/S D, idet disse avancer var henregnet til brødrenes næringsindkomst.
I  

 konsekvens heraf var det klagende selskab ligeledes beskattet af fortjenesten  

 ved salget af komplementarandelen.
Selskabets advokat henviste til, at selskabets formålsparagraf alene tog  

 sigte på at købe og bebygge en grund og senere drive den på dette og andre  

 matrikelnumre opførte ejendom, kaldet D.
Selskabet havde ikke før eller efter  

 salget af andelen i D omsat fast ejendom.
Advokaten gjorde i en samtidig med denne sag behandlet klage over  

 brødrenes skatteansættelser gældende, at deres fortjeneste ved salgene af  

 andele i K/S D ikke blev betragtet som indvundet i næring, og anførte, at der  

 herefter ej heller var grundlag for at beskatte selskabet som sket.
Advokaten  

 anførte yderligere, at selv om brødrenes skatteansættelser opretholdtes af  

 Landsskatteretten på dette punkt, burde beskatning hos selskabet alligevel  

 ikke finde sted, dels fordi dets formålsparagraf ikke omfattede salg af  

 ejendommen, jf. foran, dels fordi det i skatteretlig praksis anlagte  

 »afsmitningssynspunkt«, som de stedlige skattemyndigheder havde  

 henvist til, fortrinsvis var anvendeligt, når omsætningen foregik i en  

 sluttet kreds, dvs. mellem et selskab og dets, typisk få, ejere.
Herom var  

 der ikke tale i sagen, idet D var afhændet til fremmede uden tilknytning til  

 hverken selskabet eller til brødrene.
Advokaten påstod derfor det  

 skattepligtige resultat af salget af selskabets andel opgjort som sket på  

 selvangivelsen.
Landsskatteretten fastholdt ved kendelser af d.d., at brødrenes avancer på  

 andelene i K/S D måtte beskattes som næringsindkomst.
Retten bemærkede, at  

 »afsmitningssynspunktet« rakte videre end hævdet af selskabets  

 advokat, og fandt, at det med rette var anset for anvendeligt i denne sag.  

 Der var ikke rejst talmæssige indvendinger mod skattemyndighedernes opgørelse  

 af selskabets fortjeneste på andelen i K/S D, og det måtte derfor have sit  

 forblivende ved den påklagede ansættelse.
 LV 1988, H 4.1.3.
