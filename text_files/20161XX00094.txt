Skriftlig fremsættelse (26. oktober 2016) Justitsministeren (Søren Pind):
 Herved tillader jeg mig for Folketinget at fremsætte:
Forslag til lov om ændring af lov om røgfri miljøer og lov om fuldbyrdelse af straf m.v. (Udvidelse af rygeforbuddet i kriminalforsorgens institutioner m.v.) (Lovforslag nr.
L 43) Formålet med lovforslaget er at etablere et fuldstændigt indendørs rygeforbud i kriminalforsorgens institutioner med henblik på at forebygge sundhedsskadelige effekter af passiv rygning, herunder navnlig at forebygge at ansatte i kriminalforsorgen ufrivilligt udsættes for passiv rygning.
I medfør af lov om røgfri miljøer gælder der som udgangspunkt et indendørs rygeforbud på alle arbejdspladser.
Lovens § 14 fraviger dog dette udgangspunkt for så vidt angår kriminalforsorgens institutioner, hvorefter den indsatte som udgangspunkt bestemmer, om der må ryges i den pågældendes opholdsrum og i besøgsrum.
Det foreslås derfor at ophæve § 14 i lov om røgfri miljøer.
Herefter vil rygeforbuddet også omfatte de indsattes opholdsrum og besøgsrum.
 Med lovforslaget forudsættes det, at kriminalforsorgen foretager nærmere undersøgelser af behovet for eventuelle rygestopkurser mv. samt hvilke tilbud, der bør stilles til rådighed for de indsatte.
 Den gældende ordning, hvorefter overtrædelse af reglerne om de indsattes rygning kan medføre disciplinærstraf, foreslås videreført.
 Lovforslaget indeholder på den baggrund forslag til ændringer af lov om røgfri miljøer og lov om fuldbyrdelse af straf m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
