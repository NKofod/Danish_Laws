Offererstatningslovens § 6a  egen skyld, nævnets j. nr. 08-520-10177 N. j.nr. 08-520-10177 Skadevolder blev i retten idømt betinget fængsel i 40 dage for at have slået ansøger og sparket denne én gang.
Retten lagde imidlertid til grund, at ansøger, forud for dette, havde optrådt provokerende og derefter truende overfor skadevolder og dennes venner.
Der opstod herefter et skænderi, der udviklede sig til et slagsmål mellem ansøger og skadevolder.
Retten udtalte, at det måtte lægges til grund, at den af ansøger iværksatte forudgående provokation og trussel ikke fuldt ud havde berettiget til den af skadevolder slutteligt udøvede vold, hvorefter skadevolder dømtes.
Nævnet fandt, at ansøger havde udvist en sådan grad af egen skyld, at erstatningen skulle nedsættes med 1/3. Nævnet lagde herved vægt på, at ansøger havde optrådt provokerende og truende, ligesom han havde været aktiv i det efterfølgende slagsmål.
Nævnet fandt endvidere, at rettens bemærkninger om, at ansøgers forudgående provokation ikke fuldt ud berettigede skadevolders adfærd, skulle forstås således, at i hvert fald en del af skadevolders adfærd var berettiget.
