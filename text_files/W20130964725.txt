Pressenævnets kendelse i sag nr. 13-70-00572 Resumé Der er klaget over udsendelsen DMA  Danish Music Awards, men klager hverken medvirker eller er omtalt i udsendelsen.
Pressenævnet afviser herefter klagen på grund af manglende retlig interesse.
 Pressenævnets stedfortrædende formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
Da [Klager] ikke er direkte eller indirekte omtalt eller afbilledet i udsendelsen, har han ikke en sådan interesse i sagen, at der er grundlag for at behandle klagen.
Det kan ikke føre til andet resultat, at [Klager] har oplyst, at han er byrådsmedlem for Venstre.
 Klagen afvises herefter, jf. medieansvarslovens § 43, stk. 2, nr. 2.
 [Klager] har klaget til Pressenævnet over udsendelsen DMA  Danish Music Awards bragt den 9. november 2013 på TV 2, idet klager mener, at god presseskik er tilsidesat.
 Klager rettede den 10. november 2013 henvendelse til TV 2s Seernes Redaktør og klagede over udsendelsens fremstilling af højrefløjen i dansk politik.
TV 2s Seernes Redaktør afviste ved e-mail af 12. november 2013 [Klager]s klage.
Af e-mailen fremgik bl.a. følgende:
 Der var  som det også fremgik af deltagernes mimik og betoning  tale om et indslag, som skulle opfattes med et vist mål af humor.
Det fremgår, at TV 2s etiske retningslinjer, at TV 2 har vide rammer for humor og satire, som både kan provokere, bryde med vedtagne normer og udfordre grænser.
Et kendetegn ved satire er, at den tager udgangspunkt i noget allerede eksisterende, som parodieres, forstørres eller karikeres.
 Jeg finder på den baggrund ikke anledning til kritik.
[] Jeg har for god ordens skyld orienteret TV 2s underholdningschef om din kritik. [Klager] har til støtte for klagen bl.a. anført, at værterne på TV 2s DMA-show i et forsøg på at være sjove fremstiller højrefløjen i dansk politik som værende svin, ligesom det antydes, at højrefløjen er nazistisk og homofobisk.
 [Klager] har i forbindelse med klagen oplyst, at han er byrådsmedlem for Venstre.
 Pressenævnets stedfortrædende formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
Da [Klager] ikke er direkte eller indirekte omtalt eller afbilledet i udsendelsen, har han ikke en sådan interesse i sagen, at der er grundlag for at behandle klagen.
Det kan ikke føre til andet resultat, at [Klager] har oplyst, at han er byrådsmedlem for Venstre.
 Klagen afvises herefter, jf. medieansvarslovens § 43, stk. 2, nr. 2.
