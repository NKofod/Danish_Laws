Fremsat den 16. december 2015 af skatteministeren (Karsten Lauritzen) Forslag til Lov om ændring af lov om kommunal ejendomsskat og lov om kommunal udligning og generelle tilskud til kommuner (Fastfrysning af grundskyld for ejerboliger i 2016) § 1 I lov om kommunal ejendomsskat, jf. lovbekendtgørelse nr. 1104 af 22. august 2013, foretages følgende ændring:
 1. I § 1, stk. 3, indsættes som 4. pkt.:
»For ejerboliger, jf. vurderingslovens § 1, udgør reguleringsprocenten 0 pct. i 2016.« § 2 I lov om kommunal udligning og generelle tilskud til kommuner, jf. lovbekendtgørelse nr. 798 af 24. juni 2013, som ændret senest ved § 14 i lov nr. 1000 af 30. august 2015, foretages følgende ændring:
 1. I § 24, stk. 7, indsættes som 3. pkt.:
»Ved opgørelsen af efterreguleringen af tilskuds- og udligningsbeløb for tilskudsåret 2016 fastsættes det endelige beskatningsgrundlag på baggrund af de afgiftspligtige grundværdier, som en reguleringsprocent i henhold til § 1, stk. 3, i lov om kommunal ejendomsskat på 6,6 pct. i 2016 efter Skatteministeriets skøn ville have medført.« § 3 Stk. 1. Loven træder i kraft dagen efter bekendtgørelsen i Lovtidende.
Stk. 2. En nedsættelse af grundskylden for en ejendom for skatteåret 2016, der er en følge af denne lovs § 1, nr. 1, foretages ved afkortning af den eller de opkrævninger af ejendomsskat, der forfalder til betaling den 1. juli 2016 eller senere.
Er der tale om mere end en rate, fordeles nedsættelsen ligeligt på alle raterne.
Kan nedsættelsen ikke fuldt ud ske ved afkortning, udbetales den overskydende del af nedsættelsen den 1. oktober 2016 til ejendommens ejer, jf. § 29, stk. 1, i lov om kommunal ejendomsskat.
Udbetales den overskydende del af nedsættelsen ikke senest den 1. oktober 2016, har den skattepligtige fra denne dato krav på en rente i henhold til § 29, stk. 4, i lov om kommunal ejendomsskat.
Bemærkninger til lovforslaget Almindelige bemærkninger 1. Indledning Regeringen, Dansk Folkeparti, Liberal Alliance og Det Konservative Folkeparti har den 19. november 2015 i forbindelse med aftale om finanslov for 2016 indgået en aftale om at fastfryse beskatningsgrundlaget for grundskylden for ejerboliger fra 2015 til 2016.
 Boligejere vil dermed som udgangspunkt betale det samme i grundskyld i 2016 i kroner og øre, som de gjorde i 2015. Der er afsat 570 mio. kr. i 2016 efter tilbageløb og adfærd til formålet.
Regeringen arbejder desuden på at udvikle et nyt ejendomsvurderingssystem.
Det nye ejendomsvurderingssystem skal gøre ejendomsvurderingerne mere retvisende og derved genskabe tilliden til ejendomsvurderingssystemet og styrke borgernes retssikkerhed.
Folketingets partier vil primo 2016 blive indkaldt til politiske forhandlinger om rammerne for indretningen af det fremtidige ejendomsvurderingssystem.
I forbindelse med forhandlingerne vil overgangen fra det nuværende ejendomsbeskatningssystem til det nye ejendomsbeskatningssystem baseret på nye ejendomsvurderinger blive fastlagt.
2. Lovforslagets formål og baggrund Som led i skattestoppet blev der fra og med 2003 indført en stigningsbegrænsning for den afgiftspligtige grundværdi, en reguleringsprocent, som danner grundlag for opgørelsen af den enkelte boligejers betaling af grundskyld.
Derved sættes et loft over stigninger i grundskyldsbetalingerne, der for 2016 indebærer, at stigningen maksimalt kan udgøre 6,6 pct.
Formålet med dette lovforslag er at gennemføre fastfrysningen af grundskylden for ejerboliger i 2016. Det foreslås med lovforslaget, at den afgiftspligtige grundværdi for ejerboliger ikke skal stige fra 2015 til 2016, dvs. at den såkaldte reguleringsprocent nedsættes fra 6,6 pct. til 0 pct. for disse ejendomme.
Det betyder, at ejerboligejerne som udgangspunkt skal betale det samme eller mindre i grundskyld i kroner og øre end året før.
Hvis der sker væsentlige ændringer i ejendommens forhold, eller grundskyldspromillen forhøjes, kan det dog betyde, at skattebetalingen samlet set stiger.
 Nedsættelsen af reguleringsprocenten kan af tidsmæssige årsager ikke nå at blive indregnet i betalingen af grundskyldens første rate i 2016, men vil i stedet ske i forbindelse med opkrævningen af ejendomsskat i 2. halvår 2016. Hvis nedsættelsen ikke bliver indregnet i forbindelse med opkrævningen af ejendomsskat i 2. halvår 2016 eller udbetalt senest den 1. oktober 2016, vil beløbet blive forrentet fra den dato efter de gældende regler om forrentning af krav på tilbagebetaling af ejendomsskat.
 Det foreslås, at virkningen af nedsættelsen af reguleringsprocenten, for så vidt angår kommunale tilskuds- og udligningsbeløbene, bliver neutraliseret i forbindelse med efterreguleringen af tilskuds- og udligningsbeløb for 2016.
3. Lovforslagets enkelte elementer 3.1. Gældende ret Det følger af lov om kommunal ejendomsskat, at grundskyld betales med en af kommunalbestyrelsen fastsat promillesats af det laveste beløb af henholdsvis den aktuelle grundværdi med eventuelle fradrag og grundskatteloftsværdien, jf. lovens § 1, stk. 2. Den enkelte boligejers grundskyldsbetaling fremkommer som grundskyldspromillen (skattesatsen) ganget med den afgiftspligtige grundværdi (skattegrundlaget).
Grundskylden opkræves af kommunerne i to eller flere lige store rater efter kommunalbestyrelsens nærmere bestemmelse, jf. § 27, stk. 1, i lov om kommunal ejendomsskat.
Hvis der sker en ændring af skatteberegningen m.v., som medfører, at boligejeren skal have tilbagebetalt ejendomsskat, har boligejeren efter § 29, stk. 4, i lov om kommunal ejendomsskat krav på rente i henhold til opkrævningslovens § 7, stk. 2, med tillæg af 0,4 procentpoint for hver påbegyndt måned, indtil betaling sker.
Sker godtgørelsen i form af afkortning i det skattebeløb, der skal erlægges ved førstkommende opkrævning, beregnes renterne for tiden til sidste rettidige betalingsdag ved denne opkrævning.
Fra og med 2003 blev der indført en stigningsbegrænsning for grundskylden.
Grundskatteloftet fastsættes på baggrund af den værdi, som lå til grund for det foregående års betaling af grundskyld, forhøjet med en reguleringsprocent.
Reguleringsprocenten fastsættes af finansministeren med tilslutning af Folketingets Finansudvalg som den skønnede stigning i det samlede kommunale udskrivningsgrundlag for skatteåret tillagt 3 pct., jf. § 1, stk. 3, i lov om kommunal ejendomsskat.
Reguleringsprocenten kan dog ikke overstige 7 pct.
Derved sættes altså et loft over stigninger i grundskyldsbetalingerne.
I tilfælde af væsentlige ændringer for den konkrete ejendom, dvs. hvor der er sket ændring af ejendommens areal, anvendelse eller planforhold, vil der skulle foretages en ny vurdering af ejendommen baseret på disse forhold, jf. vurderingslovens § 33, stk. 17 og 18. Reguleringsprocenten vil dog skulle indregnes, når grundskatteloftet for disse ejendomme skal fastsættes.
Dette sker ud fra en vurdering af, hvad ejendommens værdi baseret på de ændrede forhold ville have været i det såkaldte basisår.
Værdien i basisåret fremskrives derefter til det aktuelle år med reguleringsprocenterne i de mellemliggende år, når loftet skal fastsættes.
Der sker også en genberegning af loftet ved bortfald af fradrag for forbedringer, jf. § 1, stk. 5, i lov om kommunal ejendomsskat, og når der er sket ændring af fritagelser for grundskyld, jf. § 1, stk. 6, i lov om kommunal ejendomsskat.
Et flertal i Folketingets Finansudvalg har den 10. juli 2015 tiltrådt aktstykke nr. 147 (2014-15) fra Finansministeriet, hvorved der ved beregning af loftet for grundskyld for 2016 anvendes en skønnet stigning i det kommunale udskrivningsgrundlag for 2015-2016 på 3,6 pct.
Reguleringsprocenten for 2016 udgør herefter 6,6 pct.
Hvorvidt den enkelte boligejers skattebetaling stiger mere eller mindre end stigningen i den afgiftspligtige grundværdi, afhænger endvidere af, om grundskyldspromillen ændres.
Det er kommunerne, der fastlægger grundskyldspromillen.
Grundskyldspromillen skal udgøre mindst 16 og højst 34.
Kommunerne har senest den 15. oktober 2015 vedtaget deres budgetter for 2016 ud fra gældende regler.
I forbindelse med fastlæggelsen af budgetterne for 2016 har kommunerne samlet set budgetteret med et diskretionært fald i grundskylden på knap 49 mio. kr.
Det dækker over en stigning i grundskyldspromillen i en enkelt kommune på 0,34 og nedsættelser af grundskyldspromillen i andre kommuner (svarende til en reduktion af grundskyldsprovenuet på 51 mio. kr.).
De afgiftspligtige grundværdier indgår i den kommunale udligningsordning.
Ved den foreløbige opgørelse af udligningen for et tilskudsår indgår et skøn for de afgiftspligtige grundværdier for tilskudsåret opgjort i maj i året forud for tilskudsåret.
For de kommuner, der vælger at budgettere med det statsgaranterede udskrivningsgrundlag og dertil hørende statsgaranterede tilskuds- og udligningsbeløb, sker der ikke efterfølgende reguleringer heraf.
For de kommuner, der vælger selvbudgettering, foretages der i året 2 år efter tilskudsåret en efterregulering af tilskuds- og udligningsbeløbene på grundlag af en endelig opgørelse af udskrivningsgrundlaget og de afgiftspligtige grundværdier for tilskudsåret.
3.2. Lovforslaget Det foreslås at gennemføre en fastfrysning af den afgiftspligtige grundværdi i 2016 for ejerboliger.
Dette indebærer, at reguleringsprocenten for grundskatteloftet for 2016 for disse ejendomme nedsættes fra 6,6 pct. til 0 pct., således at den afgiftspligtige grundværdi for 2015 videreføres til 2016.
Nedsættelsen af reguleringsprocenten til 0 betyder således, at ejerboligejerne som udgangspunkt skal betale det samme eller mindre i grundskyld i kroner og øre end året før, medmindre der sker væsentlige ændringer i ejendommens forhold.
I den ene kommune, som har truffet diskretionær beslutning om at hæve grundskyldspromillen, kan visse ejerboligejere dog opleve, at skattebetalingen stiger.
Nedsættelsen er målrettet ejerboliger, dvs. parcelhuse, rækkehuse, ejerlejligheder, sommerhuse m.v., der efter vurderingslovens § 1 vurderes i ulige år.
Afgrænsningen af ejerboliger foretages således på baggrund af den eksisterende sondring mellem ejerbolig og andre ejendomme i vurderingsloven, som også er afgørende for, om ejendommen skal vurderes i ulige år (ejerboliger) eller lige år (andre ejendomme).
Fastfrysningen vil derfor ikke omfatte f.eks. udlejnings- eller andelsejendomme, medmindre ejendommene vurderes i ulige år.
Disse ejendomme vil dog fortsat være omfattet af den almindelige stigningsbegrænsning, som indebærer, at den afgiftspligtige grundværdi højst kan stige med 6,6 pct. fra 2015 til 2016.
Det er af tidsmæssige grunde ikke praktisk muligt at indregne nedsættelsen af reguleringsprocenten for 2016 i opkrævningen af grundskyldens første rate i 2016. Opkrævningen af første rate vil derfor basere sig på en grundskyld, hvor stigningen i loftet på 6,6 pct. er indregnet.
Det foreslås derfor, at den fulde nedsættelse i stedet indregnes i forbindelse med opkrævningen af ejendomsskat i 2. halvår 2016.
Hvis nedsættelsen ikke bliver indregnet i forbindelse med opkrævningen af ejendomsskat i 2. halvår 2016 eller udbetalt senest den 1. oktober 2016, foreslås det, at beløbet forrentes fra denne dato efter de gældende regler om forrentning af krav på tilbagebetaling af ejendomsskat, jf. § 29, stk. 4, i lov om kommunal ejendomsskat.
Det vil sige med renten i henhold til opkrævningslovens § 7, stk. 2, med tillæg af 0,4 procentpoint for hver påbegyndt måned fra og med 1. oktober 2016 og indtil betaling sker.
 For de kommuner, der har valgt selvbudgettering i 2016, foreslås det, at virkningen af forslaget vedrørende tilskuds- og udligningsbeløbene bliver neutraliseret i forbindelse med efterreguleringen af tilskuds- og udligningsbeløb for 2016.
4. Økonomiske konsekvenser for det offentlige Grundskyld af ejerboliger skønnes i 2015 at medføre et provenu på ca. 15,5 mia. kr.
Efter gældende regler skønnes et provenu i 2016 på ca. 16,25 mia. kr. ved en regulering af beregningsgrundlaget for den kommunale grundskyld på 6,6 pct.
 Forslaget om en fastfrysning af grundskylden for ejerboliger skønnes at medføre et umiddelbart mindreprovenu på ca. 755 mio. kr. i 2016. Efter tilbageløb og adfærd skønnes mindreprovenuet at udgøre ca. 570 mio. kr.
En fastfrysning af grundskylden i 2016 har afledte, men aftagende provenumæssige konsekvenser de efterfølgende år som følge af reglerne om stigningsbegrænsning.
Den varige virkning skønnes på den baggrund til et mindreprovenu på ca. 75 mio. kr. årligt efter tilbageløb og adfærd.
Fastfrysning af grundskylden ventes i vidt omfang kapitaliseret i grund- og ejendomspriser, særligt i og omkring større byer.
Den lavere grundskyld er til fordel for nuværende boligejere.
Nye boligejere får isoleret set også en fordel af lavere grundskyld, men det opvejes af, at de skal betale mere og evt. optage mere gæld, for at købe de pågældende ejendomme.
Det er vurderingen, at fastfrysningen af grundskylden ikke forøger arbejdsudbuddet.
Provenuet fra grundskylden tilfalder kommunerne.
De økonomiske konsekvenser for kommunerne i 2016 og frem vil indgå i drøftelserne om kommunernes økonomi for 2017 i foråret 2016.
5. Administrative konsekvenser for det offentlige En fastfrysning af grundskylden vil medføre, at der skal foretages en genberegning af grundskylden, hvor reguleringsprocenten på 6,6 pct. er nedsat til 0 pct., og at effekten heraf skal indregnes i forbindelse med opkrævningen af ejendomsskatter for 2. halvår 2016.
For kommunerne skønnes der at være administrative omkostninger til systemtilretninger, genberegning af grundskyld, udsendelse af nye ejendomsskattebilletter m.v. på ca. 7,8 mio. kr.
Derudover skønnes der at være administrative omkostninger til betjening af borgere.
 Derudover skønnes lovforslaget at medføre engangsomkostninger til systemtilretninger i SKAT på ca. 1,3 mio. kr.
6. Økonomiske konsekvenser for erhvervslivet Lovforslaget indebærer ikke økonomiske konsekvenser for erhvervslivet.
7. Administrative konsekvenser for erhvervslivet Lovforslaget indebærer ikke administrative konsekvenser for erhvervslivet.
8. Administrative konsekvenser for borgerne Lovforslaget indebærer ikke administrative konsekvenser for borgerne.
9. Miljømæssige konsekvenser Lovforslaget har ikke miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
 11. Hørte myndigheder og organisationer m.v.
 Et udkast til lovforslag er den 11. december 2015 sendt i høring med frist den 8. januar 2016 hos følgende myndigheder og organisationer m.v.: Advokatsamfundet, Andelsboligforeningernes Fællesrepræsentation, Arbejderbevægelsens Erhvervsråd, Boligselskabernes Landsforening, CEPOS, Cevea, Dansk Ejendomsmæglerforening, Dansk Erhverv, Dansk Gartneri, Dansk Landbrugsrådgivning, Danske Advokater, Danske Boligadvokater, Den Danske Landinspektørforening, DI, Ejendomsforeningen Danmark, Ejerlejlighedernes Landsforening, Foreningen Danske Revisorer, FSR - danske revisorer, Grundejernes Landsforening, KL, Kraka, Landbrug & Fødevarer, Landsskatteretten, Lejernes Landsorganisation i Danmark, Parcelhusejernes Landsorganisation, Realkreditforeningen, Realkreditrådet, SEGES, Skatteankestyrelsen, SRF Skattefaglig Forening, Vurderingsankenævnsforeningen, Ældreboligrådet, Ældresagen.
Bemærkninger til lovforslagets enkelte bestemmelser Til § 1 Til nr. 1 Grundskatteloftet fastsættes på baggrund af den værdi, som lå til grund for det foregående års betaling af grundskyld, forhøjet med en reguleringsprocent, jf. § 1, stk. 3, i lov om kommunal ejendomsskat.
Reguleringsprocenten for 2016 udgør 6,6 pct.
Det foreslås, at reguleringsprocent i 2016 nedsættes til 0 pct. for ejerboliger, således at den afgiftspligtige grundværdi for 2015 videreføres til 2016 for disse ejendomme.
Dette indebærer en nominel fastfrysning af den afgiftspligtige grundværdi i 2016 for ejerboliger.
Fastfrysningen af den afgiftspligtige grundværdi vil gælde for ejerboliger.
Afgrænsningen af ejerboliger sker i overensstemmelse med sondringen mellem ejerboliger og andre ejendomme i vurderingslovens § 1. I henhold til vurderingslovens § 1 vurderes ejerboliger i ulige år, mens andre ejendomme vurderes i lige år.
I forbindelse med SKATs ejendomsvurderinger inddeles ejendommene i benyttelseskoder.
Ejerboligerne, der vurderes i ulige år, er følgende, jf. bekendtgørelse nr. 814 af 26. juni 2007, om hvilke af landets faste ejendomme der vurderes i ulige år, og hvilke der vurderes i lige år:
Fastfrysningen vil derfor ikke omfatte f.eks. udlejnings- eller andelsejendomme, medmindre ejendommene er omfattet af en af ovenstående benyttelseskoder.
Hvis f.eks. en udlejnings- eller andelsejendom er opdelt i ejerlejligheder, vil de enkelte ejerlejligheder desuden kunne være omfattet af benyttelseskode 21, 26 eller 27, og dermed være omfattet af fastfrysningen.
Det er alene reguleringen af grundskatteloftet på 6,6 pct. i 2016, der aflyses.
Grundskyldspromillen fastfryses ikke.
Ejerboligejere i den kommune, hvor grundskyldspromillen stiger i 2016, jf. afsnit 3.1., vil derfor kunne opleve en stigning i kroner og øre i grundskyldsbetalingen.
 Derudover vil ejerboligejerne kunne opleve en stigning i den faktiske grundskyldsbetaling i 2016, hvis der bliver tale om en højere afgiftspligtig grundværdi på grund af væsentlige ændringer for den konkrete ejendom, jf. § 1, stk. 4-6, i lov om kommunal ejendomsskat.
 Det drejer sig bl.a. om nye grunde og grunde, hvor der  som følge af ændringer af ejendommens areal, anvendelse eller planforhold  foretages en ansættelse efter vurderingslovens § 33, stk. 16-18, jf. stk. 4, grunde, hvor fradrag for grundforbedringer bortfalder, jf. stk. 5, og grunde, hvor der sker en ændring i en fritagelse for grundskyld, jf. stk. 6. Nedsættelsen af reguleringen af grundskatteloftet fra 6,6 pct. til 0 pct. vil dog også skulle indregnes, når grundskatteloftet for disse ejendomme skal fastsættes.
Til § 2 Kommunerne har senest den 15. oktober 2015 vedtaget deres budgetter for 2016. Til brug for kommunernes budgetlægning har Social- og Indenrigsministeriet i juli 2015 udmeldt de statsgaranterede tilskuds- og udligningsbeløb til kommunerne.
En af forudsætningerne for beregning af de statsgaranterede tilskuds- og udligningsbeløb for 2016 var et skøn for de afgiftspligtige grundværdier, der blev beregnet med en fremskrivningsprocent på 6,6. Denne forudsætning har indgået i den enkelte kommunes grundlag for at vælge mellem statsgaranti og selvbudgettering for 2016.
 Efterreguleringen af tilskud og udligning for de kommuner, der har valgt selvbudgettering for 2016, opgøres i juni 2018 og afregnes med kommunerne i de første tre måneder af 2019. I henhold til § 30 i lov om kommunal udligning og generelle tilskud til kommuner fastsætter social- og indenrigsministeren regler om opgørelse af kommunernes beskatningsniveauer, beskatningsgrundlag, udskrivningsgrundlag og nettodrifts- og anlægsudgifter.
Vedtages dette lovforslag, indebærer det, at reguleringsprocenten for 2016 ændres fra 6,6 til 0 pct.
Reguleringsprocenten på 0 pct. vil som udgangspunkt indgå i grundlaget for efterreguleringen i 2018 af tilskud og udligning for de kommuner, der har valgt selvbudgettering for 2016.
 Det foreslås, at efterreguleringen af tilskuds- og udligningsbeløb for tilskudsåret 2016 i stedet skal ske på baggrund af det beskatningsgrundlag, som en reguleringsprocent på 6,6 pct. i 2016 skønnes at ville have medført.
Forslaget indebærer, at virkningerne af fastfrysningen af grundskylden for efterreguleringen af tilskud og udligning til de kommuner, der har valgt selvbudgettering for 2016, neutraliseres.
Beregningen af tilskuds- og udligningsbeløb for 2016 bliver således for alle kommuner baseret på en reguleringsprocent på 6,6 pct., uanset om den enkelte kommune har valgt selvbudgettering eller ej.
 Neutraliseringen sker på baggrund af et skøn foretaget af Skatteministeriet, da det ikke uden videre systemmæssigt er muligt at opgøre det præcise skattegrundlag baseret på en fiktiv reguleringsprocent på 6,6 sammenholdt med de faktiske oplysninger, der foreligger i 2018. Skønnet foretages umiddelbart inden opgørelsen af efterregulering af tilskud og udligning i juni 2018.
Til § 3 Det foreslås i stk. 1, at loven træder i kraft dagen efter bekendtgørelsen i Lovtidende.
Det er således foreslået, at loven skal træde i kraft med det samme, for at sikre at kommunerne og SKAT hurtigst muligt kan administrere efter de foreslåede regler om fastfrysning af grundskylden og indregning heraf i 2. halvår 2016.
 Det foreslås i stk. 2, at fastfrysningen af grundskylden for ejerboliger har virkning fra og med skatteåret 2016. Det indebærer, at fastfrysningen får fuld effekt for 2016, og at der derfor skal ske genberegning af grundskylden for hele 2016.
 Det er af tidsmæssige grunde ikke praktisk muligt at indregne nedsættelsen af reguleringsprocenten for 2016 i opkrævningen af grundskyldens første rate i 2016. Opkrævningen af første rate vil derfor basere sig på en grundskyld, hvor stigningen i loftet på 6,6 pct. er indregnet.
Bestemmelsen indebærer, at de ejerboligejere, som har betalt en for høj første rate, skal have indregnet differencen.
Det foreslås, at differencen indregnes som en nedsættelse af de efterfølgende opkrævninger af ejendomsskatter for 2. halvår 2016.
Nedsættelsen skal svare til forskellen mellem den grundskyld, der er betalt af den enkelte ejerboligejer i 1. halvår 2016, og den grundskyld, der ville være blevet pålignet ejendommen i 1. halvår 2016 med en reguleringsprocent på 0 pct.
Nedsættelsen fordeles ligeligt på de efterfølgende opkrævninger af ejendomsskatter, der forfalder til betaling den 1. juli 2016 eller senere.
Der sker ikke en forrentning af nedsættelsen.
 For at sikre mod den situation, hvor nedsættelsen overstiger ejendomsskatterne for 2. halvår 2016, foreslås det, at den overskydende del af nedsættelsen udbetales den 1. oktober 2016 til ejendommens ejer på dette tidspunkt.
Udbetales den overskydende del af nedsættelsen ikke senest den 1. oktober 2016, foreslås det, at beløbet fra denne dato forrentes i henhold til reglerne om forrentning af krav på tilbagebetaling af ejendomsskatter, jf. § 29, stk. 4, i lov om kommunal ejendomsskat.
Det vil sige med renten i henhold til opkrævningslovens § 7, stk. 2, med tillæg af 0,4 procentpoint for hver påbegyndt måned fra og med 1. oktober 2016 og indtil betaling sker.
 Den foreslåede løsning svarer til den fremgangsmåde, der har været anvendt i forbindelse med indførelsen af grundskatteloftet fra skatteåret 2003 samt nedsættelserne af den amtskommunale grundskyldspromille for landbrugsejendomme m.v. for skatteårene 2005, 2006 og 2007.
