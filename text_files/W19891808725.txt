 Den fulde skattepligt her til landet blev anset for bortfaldet ved  

 fraflytning til Spanien, idet et større sommerhus her, der ikke lovligt kunne  

 anvendes til helårsbeboelse, ud fra en samlet vurdering af klagerens forhold  

 ikke blev anset for tilstrækkeligt grundlag til at statuere, at bopæl var  

 bevaret her i landet.
 A, der nu var bosat i Spanien og anså sig for alene at være begrænset  

 skattepligtig til Danmark, klagede for indkomstårene 1982, 1983 og 1984 over,  

 at amtsligningsrådet havde anset ham for fuldt skattepligtig til den danske  

 stat i medfør af kildeskattelovens § 1, nr. 1, og anset ham for hjemmehørende  

 her i landet i medfør af bestemmelsen i artikel 4, stk. 2 a, i den mellem  

 Danmark og Spanien indgåede overenskomst til undgåelse af dobbeltbeskatning.
 Ifølge bestemmelsen i kildeskattelovens § 1, nr. 1, påhviler pligt til at  

 svare indkomst- og formueskat til staten personer, der har bopæl her i  

 landet.
Det var oplyst, at klageren og hans hustru pr. 31. december 1981 havde  

 meldt flytning til Spanien, hvor de havde taget bopæl i en villa på ca. 250  

 m2, som de havde erhvervet forinden.
Den tidligere familiebolig i X var solgt  

 pr. 31. december 1981. Ægtefællernes sommerhus i Y var solgt i april 1981, og  

 til erstatning for dette havde de opført et sommerhus på 165 m2, der var  

 færdigbygget i december 1981. Opførelsessummen for dette sommerhus var  

 721.863 kr.
Sommerhuset, der var beliggende i et sommerhusområde i  

 Nordsjælland, havde efter sin standard karakter af en helårsbolig men det  

 måtte ikke lovligt anvendes til helårsbeboelse. Ægtefællerne havde haft  

 ophold her i landet i ca. 170 dage om året, idet der blev holdt en lang  

 sommerferie fra ca. 15 maj til ca. 30. september og en lang juleferie fra ca.  

 10. december til ca. 15. januar.
De havde under disse ophold hovedsagelig  

 boet i sommerhuset.
Opholdene i Spanien var på over 180 dage om året.
De kompetente spanske  

 skattemyndigheder havde ved F 54-erklæring attesteret, at ægtefællerne fra  

 den 1. januar 1982 var fuldt skattepligtige til Spanien efter reglerne om  

 derboende personers skattepligt, ligesom det var oplyst, at de havde indgivet  

 selvangivelse til de spanske skattemyndigheder.
I forbindelse med emigrationen havde klageren bortforpagtet sin andel i  

 den af ham i interessentskabsform drevne virksomhed til medinteressenten, der  

 den 31. december 1984 havde overtaget virksomheden.
Klageren havde i nogle få  

 dage i 1982 og 1983 deltaget i nogle møder i forbindelse med afviklingen af  

 en arbejdsopgave i virksomheden.
Klageren havde efter emigrationen fortsat  

 sin deltagelse i herværende konsortier og kommanditselskaber.
Han var pr. 31.  

 december 1983 ejer af danske værdipapirer til nominelt ca. 2,7 mio kr. og  

 havde et bankindestående her i landet på ca. 150.000 kr.
Klageren havde ikke  

 udøvet erhvervsmæssig aktivitet i Spanien. Ægtefællerne havde tre fællesbørn,  

 hvoraf de to boede i Danmark.
Børnene var i de omhandlede år omkring 40 års  

 alderen.
Statsskattedirektoratet indstillede amtsligningsrådets afgørelse  

 stadfæstet, idet direktoratet ved vurderingen af skattepligtsspørgsmålet  

 havde lagt vægt på sommerhusets størrelse, opførelsessummen, tidspunktet,  

 samt omfanget af klagerens ophold i Danmark både sommer og vinter.
Ved  

 vurderingen af, hvor klageren skulle anses for hjemmehørende i relation til  

 artikel 4 i den dansk-spanske dobbeltbeskatningsoverenskomst havde  

 direktoratet lagt vægt på, at to af tre døtre opholdt sig i Danmark, at  

 klagerens samtlige indkomstkilder i form af forpagtningsindtægt,  

 renteindtægter fra pantebreve og indtægt ved passive investeringer kom fra  

 Danmark, samt at han ikke udøvede indtægtsgivende erhverv i Spanien.
 Klagerens advokat påstod de påklagede ansættelser ophævet med henvisning  

 til, at klageren fra den 1. januar 1982 ikke længere var undergivet fuld  

 skattepligt til Danmark, jf. kildeskattelovens § 1, nr. 1, og til, at  

 beskatningsretten i medfør af bestemmelserne i  

 dobbeltbeskatningsoverenskomstens artikel 4, stk. 2a, tilkom Spanien.
 Advokaten anførte bl.a., at klageren og hans hustru efter emigrationen til  

 Spanien alene havde opholdt sig her i landet på ferieophold, og at der ikke  

 var hjemmel til at statuere, at klageren og hans hustru havde bopæl her i  

 landet alene på grundlag af et sommerhus, uanset at dette var af god  

 standard.
Ved sagens bedømmelse lagde Landsskatteretten til grund, at klageren pr.  

 1. januar 1982 havde taget bopæl i helårsbolig i Spanien, og at fuld  

 skattepligt til dette land var indtrådt fra denne dato.
Når herefter hensås  

 til, at sommerhuset i Danmark ikke var godkendt til helårsbeboelse, og at det  

 ikke kunne karakteriseres som usædvanligt med hensyn til pris og størrelse,  

 samt til opholdenes længde her i landet og til det i øvrigt oplyste om  

 klagerens aktivitet, fandtes der efter en samlet bedømmelse ikke at være  

 tilstrækkeligt grundlag for at statuere, at klageren efter emigrationen til  

 Spanien havde bevaret bopæl her i landet.
Retten fandt derfor, at klagerens  

 fulde skattepligt til den danske stat var ophørt den 1. januar 1982, hvor  

 fuld skattepligt til Spanien var indtrådt.
 LV 1987, A 1.1.2.
 (* 1) Afgørelsen er offentliggjort i Skat 1989, nr. 4, side 332.
