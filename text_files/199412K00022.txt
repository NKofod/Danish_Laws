Nr LSF 22 Forslag til Lov om ændring af teaterloven (Begrænsning i statens  

 efterregulering af egnsteaterrefusion) Fremsat af kulturministeren (Jytte Hilden) den 26. oktober 1994 Vedtaget ved tredjebehandling den 8. december 1994 Lov nr. 1104 af 21/12/1994 § 1 I teaterloven, jf. lovbekendtgørelse nr. 85 af 6. februar 1992, foretages  

 følgende ændring:
 I § 16, stk. 2, indsættes som 2. pkt.:
»Den endelige refusion kan dog ikke overstige den forskudsvis  

 udbetalte refusion.« § 2 Loven træder i kraft den 1. januar 1995.
Oprindeligt fremsat forslag § 1 I teaterlov, jf. lovbekendtgørelse nr. 85 af 6. februar 1992 foretages  

 følgende ændringer:
 1. I § 16, stk. 2, indsættes som 2. pkt.: »Den  

 endelige refusion kan dog ikke overstige den forskudsvis udbetalte  

 refusion.«.
§ 2 Loven træder i kraft den 1. januar 1995.
Bemærkninger til lovforslaget Til nr. 1 Bestemmelsen er ny og indebærer, at statens efterregulering af den i løbet  

 af finansåret forskudsvis udbetalte statsrefusion af kommuners og  

 amtskommuners udgifter til egnsteatervirksomhed bortfalder.
Derved vil den  

 endelige refusion ikke kunne overstige den som forskud udbetalte refusion.  

 Dette gælder uanset, at kommuners og amtskommuners endelige regnskab udviser  

 større udgifter til egnsteatervirksomhed, end det er tilfældet i de  

 forudgående budgetunderretninger.
Kommuner og amtskommuner skal som hidtil  

 tilbagebetale for meget udbetalt refusion.
Statrefusion af kommuners og amtskommuners udgifter til  

 egnsteatervirksomhed udbetales i henhold til den gældende teaterlov  

 forskudsvis i løbet af finansåret.
Udbetalingen sker på baggrund af  

 forudgående underretninger fra kommuner og amtskommuner om størrelsen af de  

 budgetterede udgifter til egnsteatervirksomhed for det pågældende finansår.
 Kommuner og amtskommuner indsender til ministeriet endeligt regnskab for  

 de afholdte udgifter til egnsteatervirksomhed efter finansårets afslutning.  

 Såfremt det af de indsendte regnskaber fremgår, at en kommune eller en  

 amtskommune har ydet et tilskud, der er højere end budgetteret, skal staten  

 efter de gældende regler også yde refusion af de forøgede udgifter.  

 Efterreguleringen af statsrefusionen foretages samtidigt med ministeriets  

 forskudsvise udbetaling af refusion for det næstfølgende finansår.
Efterreguleringen lægger beslag på en voksende del af  

 finanslovsbevillingerne.
De kommunale og amtskommunale merudgifter i forhold  

 til de indsendte budgetter var i 1991: 932.442 kr., i 1992: 2.124.009 kr., i  

 1993: 3.134.570 kr. og forventes i 1994 at være 6-7 mio. kr.
 De voksende udgifter til efterregulering kan bl.a. forklares med, at der i  

 stigende grad efteranmeldes nye egnsteatre i løbet af finansåret samtidig  

 med, at de endelige regnskaber for udgifter til allerede etablerede  

 egnsteatre i nogle kommuner afviger stadig mere fra de indsendte budgetter.
 Efterreguleringen er en medvirkende årsag til, at finanslovsbevillingen  

 til egnsteater tilbagevendende er under pres.
 Ordningen indebærer endvidere den ulempe for kommuner og amtskommuner, at  

 refusionsprocenten i et senere finansår kan blive lavere på grund af  

 efterreguleringen.
 Den foreslåede lovændring svarer til de regler, der ved den seneste  

 revision af lov om musik blev indført for statens refusion af kommuners,  

 amtskommuners eller andres udgifter til lærerløn i forbindelse med driften af  

 musikskoler.
Til § 2 Ved ikrafttrædelse 1. januar 1995 vil lovforslaget kunne få virkning for  

 finanslovsbevillingen til egnsteatre i 1997, hvor efterreguleringen  

 vedrørende finansåret l995 ellers skulle have fundet sted.
Lovforslagets administrative og økonomiske konsekvenser Lovforslaget har ingen administrative eller økonomiske konsekvenser for  

 staten.
 Lovforslaget har ingen administrative eller økonomiske konsekvenser for  

 kommuner eller amtskommuner.
Finanslovsbevillingen til egnsteatre er bevillingsstyret.
Begrænsningen i  

 statens efterregulering af egnsteaterrefusion vil ikke have indflydelse på  

 størrelsen af den samlede bevilling til egnsteatre.
Lovændringen sikrer at  

 statsrefusion af kommuners og amtskommuners udgifter til egnsteatervirksomhed  

 afholdes over finansloven i det finansår, hvor kommuner og amter afholder  

 udgifterne.
 Kommuner og amtskommuner vil fremover skulle foretage en mere grundig  

 budgetlægning forud for afholdelse af udgifter til egnsteatervirksomhed, da  

 eventuelle forøgede udgifter i forhold til det budgetterede ikke længere vil  

 være refusionsberettigede.
Bilag 1 I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I teaterlov, jf. lovbekendtgørelse nr. 85 af 6. februar 1992 foretages  

 følgende ændringer:
 1. I § 16, stk. 2, indsættes som 2. pkt.: »Den  

 endelige refusion kan dog ikke overstige den forskudsvis udbetalte  

 refusion.«.
 Stk. 2. Endelig beregning af refusionen i henhold til § 15 finder  

 sted på grundlag af regnskaber for teatervirksomhederne, der er godkendt af  

 de i stk. 1 nævnte budgetgodkendende myndigheder.
