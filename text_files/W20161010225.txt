Ligebehandlingsnævnets afgørelse om køn - arbejdsvilkår - ej medhold - retlig interesse - kompetence J.nr. 2016-6810-31120 En børnehave havde personalemæssige retningslinjer om, at det udelukkende var de kvindelige ansatte, der hjalp børnene ved toiletbesøg, ble- og tøjskiftning.
Klager havde ikke været direkte berørt af den påståede forskelsbehandling på en sådan måde, at klager havde en individuel og aktuel interesse i sagen.
Kravet om, at klager skal have retlig interesse, blev indsat i lov om Ligebehandlingsnævnet med virkning fra den 1. januar 2016.
 Nævnet afviste derfor klagen.
 Klagen drejer sig om påstået forskelsbehandling på grund af køn i forbindelse med, at det i den indklagede børnehave udelukkende er de kvindelige ansatte, der hjælper børnene ved toiletbesøg, ble- og tøjskiftning.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling En kvinde klagede den 14. juni 2016 over en børnehaves personalemæssige retningslinjer om, at det udelukkende er de kvindelige ansatte, der hjælper børnene ved toiletbesøg, ble- og tøjskiftning.
Parternes bemærkninger Klager gør gældende, at børnehaven diskriminerer mænd på grund af deres køn.
Hun ønsker at opnå, at den opvoksende generation ikke oplever, at mænd er potentielle krænkere i og med, at de ikke må hjælpe et børnehavebarn med bleskift og toiletbesøg.
Det er meget ødelæggende for børns sociale og seksuelle udvikling.
 Klager har henvist til børnehavens hjemmeside og en artikel på internettet, og hun har vedlagt skærmbilleder fra artiklen som bilag.
Ligebehandlingsnævnets bemærkninger og konklusion Ligebehandlingsnævnet kan behandle klager over forskelsbehandling på grund af køn på arbejdsmarkedet.
 En klage kan indbringes for Ligebehandlingsnævnet af den, der har retlig interesse i sagen.
 Kravet om, at en klager skal have retlig interesse, blev indsat i lov om Ligebehandlingsnævnet med virkning fra den 1. januar 2016.
Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
Klageren skal således være direkte berørt af den påståede forskelsbehandling ved selv at have været udsat for en handling eller undladelse, som efter den pågældendes opfattelse udgør ulovlig forskelsbehandling.
En klager, der tilhører en gruppe af personer, som kan være blevet udsat for forskelsbehandling, har som udgangspunkt ikke alene af den grund en sådan individuel interesse i den konkrete sag, at kravet om retlig interesse er opfyldt.
Klager er efter det oplyste ikke ansat i den indklagede børnehave og er efter sine egne oplysninger alene blevet bekendt med indklagedes retningslinjer gennem børnehavens hjemmeside.
Efter det oplyste om klagers bopæl, er klager ikke potentiel bruger af den indklagede børnehave.
Klager har herefter ikke været direkte berørt af den påståede forskelsbehandling på en sådan måde, at klager har en individuel og aktuel interesse i sagen.
 Ligebehandlingsnævnet afviser derfor klagen.
