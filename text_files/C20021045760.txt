Vejledning om sikkerhed under båd- og  

 brandøvelser om bord i skibe Ulykker under båd- og brandøvelser I de senere år har skibsfarten oplevet et  

 uacceptabelt antal alvorlige ulykker under båd- og brandøvelser.  

 Formålet med denne vejledning er at give råd og anvisninger, som  

 kan bidrage til at forhindre ulykker under øvelser.
Regelgrundlag for øvelser Regelmæssige båd- og brandøvelser er  

 foreskrevet i den internationale konvention om sikkerhed for menneskeliv til  

 søs (SOLAS), kapitel III, regel 19 og 30. Endvidere indeholder kapitel  

 II-1, regel 24, og kapitel II-2, regel 15, bestemmelser om øvelser.  

 Bestemmelserne er gennemført i Danmark i de samme kapitler og regler i  

 Meddelelser fra Søfartsstyrelsen B.
For skibe, der ikke er omfattet af  

 SOLAS-konventionen, findes tilsvarende regler i det regelværk, der er  

 gældende for den pågældende skibstype.
Hyppighed af øvelser Erfaringsmæssigt holdes der flere øvelser i  

 danske passagerskibe end krævet.
Dette er positivt og fremmer generelt  

 det sigte, der er med øvelser, herunder at besætningen  

 lærer at anvende sikkerhedsudstyret og samarbejde i den organisation,  

 der skal håndtere en evakuering eller brandbekæmpelse.
Under  

 øvelser kontrolleres også, at udstyret er på plads, i  

 orden og klar til brug.
Derfor er det alt andet lige positivt, at der holdes  

 mange øvelser.
Men der vil være øvelsesmomenter, som  

 omtalt i denne vejledning, der kun bør gennemføres med det  

 krævede interval.
Øvelser skal være sikre Båd- og brandøvelser er omfattet af  

 bestemmelserne om arbejdsmiljø om bord i skibe og skal  

 planlægges, tilrettelægges og udføres sikkerheds- og  

 sundhedsmæssigt fuldt forsvarligt.
 Mønstringer, båd- og brandøvelser og  

 øvelser, som er foreskrevet af national lovgivning og internationale  

 aftaler, gennemføres således, at de griber mindst muligt ind i  

 hvileperioder og ikke medfører træthed.
Vedligeholdelse af sikkerhedsudstyret Efterse og vedligehold udstyret i henhold til fabrikantens  

 anvisninger og under iagttagelse af alle nødvendige  

 sikkerhedsforanstaltninger.
Det er vigtigt at være opmærksom  

 på udstyrets tilstand og ikke mindst være opmærksom  

 på unormale forhold med hensyn til slitage eller korrosion, som straks  

 skal rapporteres til skibsføreren.
Vægt på indlæring Øvelser bør udføres i et forsvarligt  

 tempo.
Ved øvelser bør der lægges vægt på  

 indlæringen, så alle bliver fortrolige med deres funktioner og  

 med udstyret, bl.a. med henblik på at redningsbåde og  

 -flåder kan udsættes hurtigt i en nødsituation.
Om  

 nødvendigt bør der holdes pauser, hvor særligt vanskelige  

 momenter forklares.
Konventionens tidsrammer for f.eks. udsætning af en  

 mand-overbord-båd (MOB-båd) eller en fast-rescue-boat (FRB) er at  

 opfatte som designkriterier for båd og udsætningsmiddel og ikke  

 som et krav til enhver øvelse.
Eksempelvis spiller besætningens  

 erfaring en afgørende rolle for, hvor hurtigt en øvelse eller  

 visse øvelsesmomenter bør afvikles.
Tilrettelæggelse af øvelserne SOLAS-konventionen kræver, at øvelser i  

 så stor udstrækning som muligt udføres, som om der var en  

 virkelig nødsituation1). Det indebærer, at man  

 så vidt muligt gennemfører hele øvelsen.
Pointen er, at  

 man samtidig skal sikre, at øvelsen kan afvikles, så den er  

 sikkerhedsmæssigt fuldt forsvarlig.
De momenter i øvelsen, der  

 kan indebære en unødig risiko, kræver derfor særlig  

 opmærksomhed.
1) SOLAS, kapitel III, regel 19.3.1 Udsætningen af en båd fyldt med personer eller  

 kuren ned ad eller gennem et Marine Evacuation System (MES) er eksempler  

 på øvelsesmomenter, der   alt efter omstændighederne   kan  

 indebære en unødig risiko.
Sådanne øvelsesmomenter  

 bør udføres under iagttagelse af særlige  

 sikkerhedsforanstaltninger med henblik på at eliminere denne risiko, og  

 om nødvendigt skal øvelsesmomentet udelades.
Dette må dog  

 ikke føre til, at respekten for øvelser reduceres.
IMO initiativer Den internationale maritime organisation (IMO) har sat  

 mere sikre øvelser på dagsordenen og forventes i 2004 at  

 færdiggøre retningslinier og tiltag, som vil gøre  

 øvelser mere sikre.
Indtil IMO har udarbejdet tiltag, som kan  

 gøre øvelser mere sikre, anbefaler Søfartsstyrelsen, som  

 en midlertidig foranstaltning, at følgende konkrete anbefalinger  

 følges.
Konkret vejledning Redningsbåde, -flåder, MES-systemer,  

 MOB-både og FRB er generelt sikre redningsmidler, som ikke udgør  

 nogen væsentlig sikkerhedsrisiko, hvis de vedligeholdes og betjenes  

 korrekt.
Men visse øvelsesmomenter kræver særlig  

 opmærksomhed for at undgå uheld.
Vejledning til rederiet Rederen bør sikre sig, at nyt sikkerhedsudstyr i  

 rederiets skibe er godkendt i henhold til teknisk forskrift om udstyr i skibe  

 og installeret korrekt.
 Procedurer for afvikling af sikre øvelser  

 bør være forankret i rederiernes Safety Management System (SMS).  

 Detailprocedurer for momenter i øvelser, der indebærer  

 særlig risiko, bør fremgå af arbejdspladsvurderinger  

 (APVer) tilpasset det konkrete redningsmiddel.
 Personel, der udfører vedligeholdelse og  

 reparationer på redningsbåde, bør være kvalificeret  

 hertil.
Vejledning til skibsføreren IMO har henstillet til Port State Control (PSC)  

 officerer2), at de under en Port State Control inspektion ikke  

 insisterer på, at både udsættes, hvis skibets fører  

 finder det uforsvarligt under de foreliggende omstændigheder.  

 Øvelser skal altid tilrettelægges, så de er  

 sikkerhedsmæssigt fuldt forsvarlige, også når  

 øvelsen afvikles på anmodning af en PSC officer.
Såfremt  

 skibsføreren vurderer, at et givet øvelsesmoment ikke kan  

 tilrettelægges, så det er sikkerhedsmæssigt fuldt  

 forsvarligt, skal skibsføreren også i denne situation udelade  

 det givne øvelsesmoment.
2) MSC/Circ. 1016, Application of SOLAS reg.  

 III/26 concerning FRB and MOR systems on ro-ro passenger ships Det er vigtigt, at det mandskab, der skal betjene  

 sikkerhedsudstyr om bord, er fortroligt med udstyrets funktion og betjening.  

 SOLAS, kapitel III, regel 35 og 36, foreskriver, at der skal være  

 tilstrækkeligt detaljerede øvelsesmanualer og instruktioner om  

 bord, som er lette at forstå for besætningen.
Manualer og  

 instruktioner skal være tilgængelige for alle om bord og  

 bør nøje følges under øvelserne.
 Søfartsstyrelsen vil i forbindelse med syn i  

 henhold til teknisk forskrift nr. 6 af 26. august 1999 på ro-ro  

 passagerskibe og højhastighedspassagerfartøjer orientere de  

 relevante lande om indholdet af denne vejledning.
Vejledning til både skibsføreren og  

 besætningen Øvelser i anvendelse af sikkerhedsudstyret  

 bør inkludere instruktion i personlig sikkerhed, herunder hvad man  

 særligt skal passe på, anvendelsen af personlige  

 værnemidler osv.
Nogle momenter i øvelser kan være  

 risikobetonede.
Ved sådanne risikobetonede momenter bør der  

 udvises særlig forsigtighed, og hvis de ikke på anden måde  

 kan gennemføres sikkerheds- og sundhedsmæssigt fuldt  

 forsvarligt, bør der anvendes personlige værnemidler.
Om  

 nødvendigt bør risikobetonede momenter helt udelades.
Mandskabet bør sætte sig grundigt ind i  

 skibets øvelsesmanualer og instruktioner og nøje følge  

 de anvisninger, som skibsledelsen giver.
Der bør udvises særlig  

 forsigtighed, når der udføres risikobetonede momenter under en  

 øvelse, og specielt når der udføres øvelser med  

 redningsbåde, udsætningsmidler, Fast Rescue Boats og Means of  

 Rescue.
 Følgende er eksempler på særligt  

 risikobetonede momenter i øvelser og forslag til forholdsregler, som  

 bør iagttages:
Redningsbåde udsat ved wirefald Hvor redningsbåde er placeret højt,  

 bør disse affires og ophives uden personer i båden, og når  

 det således er konstateret, at dette fungerer korrekt, udsættes  

 båden med netop det antal personer om bord, der er nødvendigt  

 for at betjene båden. Øvelsen bør kun foregå i  

 beskyttet farvand i stille vejr på roligt vand.
 IMO har i et cirkulære3) peget på  

 følgende årsager til ulykker med redningsbåde, som man om  

 bord bør udvise særlig opmærksomhed over for:
1.	svigt af on-load udløsermekanismen, 2.	utilsigtet betjening af on-load udløsermekanismen, 3.	utilstrækkeligt vedligehold af redningsbåd, davider og  

 udsætningsudstyr, 4.	kommunikationssvigt, 5.	mangel på kendskab til redningsbåde, davider, udstyr og  

 tilhørende kontroller, 6.	risikabel praksis under redningsbådsøvelser og  

 inspektioner samt 7.	andre designfejl ud over on-load udløsermekanismefejl.
 Søfartsstyrelsen vil i IMO arbejde for, at der  

 fremover stilles krav om, at udstyr skal laves, så fejlsikker betjening  

 opnås.
 3) MSC/Circ. 1049, Accidents with  

 lifeboats.
MOB-båd og FRB Ved udsætning af MOB-båd og FRB gælder  

 ligesom for redningsbåde, at hvor både er placeret højt,  

 bør disse affires og ophives uden personer i båden, og når  

 det således er konstateret, at dette fungerer korrekt, udsættes  

 båden med netop det antal personer om bord, der er nødvendigt  

 for at betjene båden. Øvelsen bør kun foregå i  

 beskyttet farvand i stille vejr på roligt vand.
 Skønner skibsføreren, at MOB-båd eller  

 FRB ved en øvelse alligevel skal udsættes, mens skibet  

 gør fart, er korrekt brug af fangline vigtig.
 Besætningen i MOB-både og FRBere bør i  

 så fald være iført redningsdragt eller Anti Exposure Suit  

 under øvelsen.
For både udsat ved enkelt fald er der ikke krav om,  

 at krogen skal være forsynet med »on-load release«.
Det anbefales  

 derfor at anvende en simpel lossekrog med sikkerhedspal til sådanne  

 både (helst ESVAGT krogen).
Redningsbåde udsat ved frit fald De månedlige øvelser med fritfaldsbåde  

 bør foregå således, at personer, der skal i båden i  

 en nødsituation, øver sig i at entre båden, indtage deres  

 pladser korrekt og anvende sikkerhedsselerne samt får instruktion i,  

 hvordan de skal forholde sig under en søsætning.
Herefter  

 går de igen fra borde og båden udløses ikke til  

 frit fald.
Afprøvning af udløsersystem m.v. bør finde  

 sted med en kort wire monteret, så båden kun bevæger sig  

 få centimeter ned ad rampen.
Wire og fastgøring af wiren skal  

 følge fabrikantens anvisninger, og wiren må kun være  

 monteret i forbindelse med øvelser og vedligeholdelsesarbejder.
SOLAS, kapitel III, regel 19.3.3.4 kræver, at  

 fritfaldsbåde hver 6. måned udsættes ved frit fald med den  

 besætning om bord, der er udpeget til at betjene båden.
Ved en  

 sådan udsætning bør der så vidt muligt kun  

 være de personer om bord i båden, som skal manøvrere  

 båden på vandet.
Samme SOLAS-regel giver Administrationen mulighed for at  

 forlænge intervallet mellem udsætning af både udsat ved  

 frit fald til 12 måneder, forudsat at der forefindes et arrangement,  

 som tillader en simuleret udsætning hver 6. måned.  

 Søfartsstyrelsen tillader herved danske skibe en forlængelse af  

 intervallerne mellem udsætning af fritfaldsbåde ved frit fald til  

 12 måneder under forudsætning af, at der foretages en simuleret  

 udsætning mindst hver 6. måned.
En simuleret udsætning  

 bør ske efter fabrikantens anvisninger og uden personer om bord.
MES systemer (skakte og slisker) Øvelser kan gennemføres på  

 særligt indrettede landinstallationer.
Øvelser på skibet omfatter en gennemgang af  

 procedurer, som skal følges, hvis systemet skal udsættes.
Kun  

 undtagelsesvis udløses systemet.
Der bør i almindelighed ikke  

 sendes personer ned ad slisker eller skakte.
Sådanne øvelser  

 bør henlægges til en landinstallation.
Nedfirbare redningsflåder Ved øvelser med nedfirbare redningsflåder  

 bør der ikke være personer i redningsflåden, mens den  

 hænger i wirefaldet ude over skibssiden.
Det bør her overvejes  

 at anvende en dummyflåde, f.eks. en tom containerskal forsynet med de  

 nødvendige liner til øvelserne.
Ved hjælp af en  

 sådan flåde kan betjeningen af kran, krog, liner m.v.  

 trænes.
Brandøvelser Brandøvelser har medført uheld, hvorfor  

 momenter, der indebærer unødig risiko i sådanne  

 øvelser, bør udelades.
Her er et par eksempler:
 ·  

 	Når vandtætte døre lukkes, kan der være fare  

 for, at personer kommer i klemme i dørene, som lukker med stor kraft.  

 Vandtætte døre bør derfor ikke lukkes ved fjernbetjening  

 under øvelser.
·  

 	Også fjernudløsning af branddøre kan udgøre en  

 risiko for personskader.
Inden branddøre fjernudløses,  

 bør der derfor så vidt muligt gives advarsel herom over  

 højttalersystemet.
·  

 	Nogle skibe har et arrangement til ophejsning af en hejsebåre,  

 f.eks. fra pumperummet. Øvelser med ophivning af hejsebåre  

 bør ske uden personer på båren.
I stedet kan anvendes en  

 tilsvarende vægt.
·  

 	Simulering af dårlig sigt i røg kan f.eks. ske ved at  

 blænde glassene i røgdykkermasken.
Dette giver mulighed for, at  

 en seende person kan gå ved siden af den blændede  

 røgdykker og gribe ind, hvis røgdykkeren er ved at komme galt  

 af sted.
