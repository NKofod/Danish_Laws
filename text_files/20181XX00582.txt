Skriftlig fremsættelse (30. januar 2019) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af ligningsloven og personskatteloven (Permanent forhøjet befordringsfradrag i yderkommuner og visse øer, indførelse af ø-fradrag i yderkommuner og visse øer, fradrag for passage af Fjordforbindelsen Frederikssund, nedsættelse af bundskatten m.v.) (Lovforslag nr.
L 146) Det skal være attraktivt at leve og bo over alt i Danmark.
Levedygtige yderområder med fastboende erhvervsaktive er en forudsætning for et Danmark i balance.
Regeringen ønsker at styrke udviklingen i yderkommunerne ved at indføre incitamenter til at fastholde og tiltrække erhvervsaktive fastboende, der arbejder f.eks. i de større byer.
 Regeringen (Venstre, Liberal Alliance og Det Konservative Folkeparti) og Dansk Folkeparti har som led i finanslovsaftalen for 2019 aftalt en række ændringer på personskatteområdet for at styrke mobiliteten i yderkommuner og på øer.
 Konkret udmønter lovforslaget videreførelse af det forhøjede befordringsfradrag for yderkommuner og samtidig udvidelse med de 10 danske småøer Aarø, Baagø, Egholm, Endelave, Hjarnø, Mandø, Nekselø, Orø, Sejerø og Tunø, indførelse af et ø-fradrag på godt 200 kr. pr. overnatning til pendlere, som bor på en ikke-brofast ø i de 25 udpegede yderkommuner eller på en af de nævnte 10 danske småøer, og som ikke har mulighed for at komme hjem og overnatte på grund af afstanden mellem deres faste arbejdssted og bopæl samt indførelse af et standardfradrag for pendleres passage af Fjordforbindelsen Frederikssund.
Det forhøjede befordringsfradrag samt indførelse af et ø-fradrag vil styrke mobiliteten i yderkommunerne og på de 27 danske småøer i Sammenslutningen af Danske Småøer, hvilket kan bidrage til at fastholde og tiltrække erhvervsaktive beboere i yderkommunerne og på de danske småøer.
Brofradraget vil endvidere kunne bidrage til styrket mobilitet.
 Herudover foreslås det at nedsætte bundskatten med 0,03 procentpoint for at kompensere for forhøjelse af kommuneskatten samt at foretage en præcisering af reglerne for brofradrag for kronisk syge og invalider.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
