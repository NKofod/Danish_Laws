Nr BSF 99 Forslag til folketingsbeslutning om rene linjer i statens mellemværende  

 med Københavns Kommune (opfordring til at trække aktstykke nr. 194 tilbage og  

 til fremsættelse af et nyt) Fremsat af Jes Lunde (SF) Tommy Dinesen (SF) Steen Gade (SF) den 23. februar 1996 Folketinget opfordrer regeringen til at trække aktstykke nr. 194 af 20.  

 februar 1996 om Slots- og Ejendomsstyrelsens erhvervelse af en række  

 ejendomme m.v. fra Københavns Kommune tilbage fra Finansudvalget.
Regeringen  

 opfordres endvidere til at fremsætte et nyt aktstykke, hvori der kun indgår  

 ejendomshandler, hvor handelsværdierne svarer til statens købspris, og hvori  

 Københavns Kommune kompenseres kontant for det tab, Københavns Kommune lider,  

 ved at forudsætningerne for ejendomshandelen er bristede.
Bemærkninger til forslaget Regeringen har igennem længere tid forsøgt at få Folketingets Finansudvalg  

 til at tiltræde et aktstykke, hvori staten skulle købe en række ejendomme fra  

 Københavns Kommune for 296 mio. kr.
 Ejendommene skulle ifølge regeringens oprindelige bemyndigelse fra 1994  

 overtages til den offentlige ejendomsvurdering.
 Denne praksis er under normale omstændigheder helt uden problemer.
 Under Finansudvalgets behandling af sagen kom det imidlertid efterhånden  

 gennem stadig mere kritiske spørgsmål frem, at den reelle handelsværdi var  

 betydelig lavere.
Et landbrugsareal ved Brøndby, der skulle købes for 169 mio. kr. viste sig  

 at være 33 mio. kr. værd.
Et parkeringsanlæg på Israels Plads skulle  

 overtages for 50 mio. kr., men havde ifølge Told- og Skattestyrelsen en reel  

 værdi på 7-8 mio. kr.
 Samlet vurderede Told- og Skattestyrelsen ejendommenes handelsværdi til  

 knap 110 mio. kr. ud af salgsprisen på 296 mio. kr.
 Staten ville med andre ord indkassere et tab på godt og vel 185 mio. kr.  

 ved at gennemføre handelen.
 Denne fremgangsmåde var naturligvis uacceptabel for Finansudvalget, hvor  

 et flertal valgte at standse sagen for at bede Kammeradvokaten vurdere  

 statens muligheder for at hæve handelen under henvisning til åbenlyst  

 bristede forudsætninger.
 Kammeradvokaten nåede i sit responsum frem til, at staten i det mindste  

 kunne frigøre sig der, hvor der lå en direkte fejlbehæftet vurdering til  

 grund for købsprisen.
 Det drejede sig om landbrugsarealerne i Brøndby, hvor tabet var 137 mio.  

 kr. og dermed tre fjerdedele af det samlede tab.
 Denne vurdering har regeringen taget til efterretning ved fremsendelse af  

 et nyt aktstykke nr. 194.
 Tilbage står imidlertid to problemer: der er stadig ejendomme, der købes  

 til en uacceptabel overpris, og Københavns Kommune står tilbage med en  

 betragtelig økonomisk bet.
 Regeringen siger i dag, at handelen oprindelig var politisk betinget, og  

 at Finansudvalget derfor slet ikke skulle have boret i de reelle værdier:  

 meningen var bare at tilføre Københavns Kommune en bestemt mængde likviditet.
Men det helt afgørende for Finansudvalget er, at det har regeringen aldrig  

 søgt bemyndigelse til.
Den har i stedet søgt bemyndigelse til ejendomshandler  

 uden at oplyse det mindste om, at der blev købt til voldsom overpris.
 Det blev først opdaget ved Finansudvalgets kritiske behandling af sagen.
 For SF er det helt uacceptabelt, at regeringen tilbageholder vigtige  

 oplysninger for Finansudvalget og reelt forsøger at give Københavns Kommune  

 penge under bordet.
 SF mener derfor, at hele ejendomshandelen er et udtryk for en uacceptabel  

 forvaltning af offentlige midler, og at staten kun skal gennemføre de  

 handler, hvor handelsværdierne står i et rimeligt forhold til købsprisen.
 Til gengæld er det også SF's opfattelse, at der er et helt reelt og stort  

 behov for at hjælpe Københavns Kommune økonomisk.
 Hvis regeringen bare havde sagt det åbent fra starten og havde fremlagt et  

 aktstykke med en kontant bevilling, så ville det ikke have stødt på modstand  

 fra SF.
 Derfor foreslår SF nu, at regeringen fremsætter et nyt aktstykke, der helt  

 fjerner de tvivlsomme ejendomstransaktioner og til gengæld kompenserer  

 Københavns Kommune helt for det tab, den måtte lide på grund af regeringens  

 håndtering af sagen.
 På den måde kan der blive ryddet op i en sag, hvor der efterhånden er et  

 betragteligt behov for at få skabt rene linjer.
Bilag 194 Boligministeriet.
København, den 20. februar 1996.
a.
Boligministeriet anmoder hermed om Finansudvalgets tilslutning til, at  

 Slots- og Ejendomsstyrelsen erhverver en række ejendomme mv. fra Københavns  

 Kommune med overtagelse pr. 1.3. 1996. Den samlede købesum på 126,2 mill. kr.  

 finansieres over Finansministeriets generelle reserver.
Købsomkostningerne på 1 mill. kr. samt udgifter til tekniske undersøgelser  

 på 0,3 mill. kr. afholdes i 1996 over Slots- og Ejendomsstyrelsens  

 nettoindtægtsbevilling.
Styrelsens udgifter modregnes i salgsprovenuet ved  

 salg af den/de først solgte ejendomme.
Endvidere vil Slots- og Ejendomsstyrelsen, indtil ejendommene sælges, have  

 nettoudgifter forbundet med driften af de pågældende ejendomme.
Denne udgift  

 skønnes årligt at udgøre ca. 0,4 mill. kr.
I 1996, hvor ejendommene  

 overtages, skønnes udgiften at udgøre ca. 0,3 mill. kr.
Disse udgifter vil  

 ligeledes blive modregnet i salgsprovenuet ved den/de først solgte ejendomme.
b.
Finansudvalget har ved Akt 364 af 24/6 94 givet tilslutning til, at  

 staten kunne give tilsagn om at købe en række ejendomme af Københavns Kommune  

 til ejendomsvurderingen som fastsat ved 19. alm. vurdering, i det omfang det  

 i fjerde kvartal 1995 ikke er lykkedes for kommunen efter udbud at sælge  

 ejendomme m.v. for ca. 370 mill. kr.
Bemyndigelsen er efterfølgende optaget  

 som tekstanmærkning nr. 16 under § 7 Finansministeriet på  

 tillægsbevillingsloven for 1994.
 Finansudvalgets tilslutning blev søgt på baggrund af  

 forhandlingsresultatet af 10. juni 1994 mellem regeringen og Københavns  

 Kommune om Københavns Kommunes økonomi i 1995, hvori følgende punkt indgår:
»I løbet af 1995 sælger kommunen ejendomme mv. for 370 mill. kr.  

 Såfremt der i fjerde kvartal 1995 er en manko i forhold til denne målsætning,  

 forpligter staten sig til at købe ejendomme m.v. for det resterende beløb til  

 vurderingsprisen.« Ejendommene har været udbudt, men det er nu konstateret, at det ikke har  

 været muligt for Københavns Kommune at afhænde ejendomme m.v. for det anførte  

 beløb.
Af de af forhandlingsresultatet omfattede ejendomme har kommunen alene  

 solgt Bidstrup Skovdistrikt, som Finansudvalget ved Akt 33 af 8/11 95 har  

 givet tilslutning til, at Skov- og Naturstyrelsen erhverver for 75 mill. kr.
Som anført i Akt 33 af 8/11 95 modregnes salget af Bidstrup Skovdistrikt i  

 statens tilsagn til Københavns Kommune om overtagelse af ejendomme m.v. for  

 370 mill. kr.
Tilsagnet omfatter herefter 295 mill. kr.
I det tidligere fremsendte aktstykke om overtagelse, der er trukket  

 tilbage samtidig med oversendelse af nærværende aktstykke, indgik en række  

 landbrugsarealer i Brøndby i ejendomsovertagelsen.
På grund af konstaterede  

 objektive fejl i den offentlige vurdering af disse, indgår arealerne ikke i  

 nærværende aktstykke.
Med henblik på delvis indfrielse af ovennævnte tilsagn er det aftalt med  

 Københavns Kommune, at staten overtager nedenstående ejendomme m.v.  

 Ejendommene overtages til vurderingsprisen ved 19. almindelige vurdering pr.  

 1. januar 1992. Overtagelsen pr. 1.3. 1996 sker med henblik på videresalg  

 hurtigst muligt.
Vurderingsprisen ved 19. alm. vurdering udgjorde i alt 126,2  

 mill. kr.
 Ejendomsovertagelsen omfatter følgende ejendomme (alle tal er ekskl. moms  

 pr. 1.11. 1995):
 Niels Brocks Gade 8.
Ejendommen matr.nr. 328 Vestervold kvarter, København, omfatter 3.812 m2  

 ubebygget grundareal.
Ejendomsværdien er ved 19. alm. vurdering pr. 1.1. 1992  

 fastsat til 23.858.100 kr. til hvilken pris den overtages af Slots- og  

 Ejendomsstyrelsen.
Ejendommen er ved seneste offentlige vurdering pr. 1.1.95  

 fastsat til 22.665.200 kr.
Ejendommen er ved lokalplan udlagt til blandet boligformål og  

 serviceerhverv.
Ejendommen er et tidligere havnebassin, opfyldt omkring år  

 1900, og grunden er forurenet.
Der er på foranledning af Københavns Kommune gennemført en geoteknisk  

 undersøgelse, der viser at grunden er stærkt forurenet med benzin, olie m.v.  

 Endvidere fremgår det af undersøgelsesrapporten, at der skal foretages  

 omfattende funderingsarbejder, såfremt grunden skal bebygges.
Ifølge kommunen  

 er udgifternes størrelse hertil forbundet med meget stor usikkerhed og er  

 iøvrigt afhængig af den endelige anvendelse af arealet.
Udgifterne er  

 naturligt ikke indeholdt i vurderingen og vil få væsentlig indflydelse på  

 provenuet i forbindelse med salg af grunden.
Skatter og afgifter for 1996 skønnes at andrage i alt ca. 791.000 kr.
Der  

 forventes herudover øvrige driftsudgifter på ca. 200.000 kr. årligt til  

 renholdelse m.v.
Der vil således være årlige nettoudgifter i forbindelse med  

 ejendommen på i alt ca. 1 mill. kr., indtil ejendommen kan sælges.
 Busanlæg, Irlandsvej 93.
Ejendommen matr. nr. 2273, Sundbyvester Kvarter, København har et  

 grundareal på 26.954 m2 og er bebygget med erhvervsbygninger på 4.253 m2  

 (værksteder, lager, garageanlæg m.m.) samt 285 m2 kælder.
Ejendommen  

 overtages af Slots- og Ejendomsstyrelsen til den ved 19. alm. vurdering  

 fastsatte ejendomsværdi på 40 mill. kr., heraf grundværdi 26.280.200 kr.
Ved  

 seneste offentlige vurdering pr. 1.1.95 er ejendomsværdien fastsat til 40  

 mill. kr., heraf grundværdi 24.966.200 kr.
 En del af bygningerne anvendes for tiden af kommunens Arbejdssekretariat.  

 Ejendommen er i henhold til kommuneplan udlagt til boligformål.
Idet ejendommen tidligere har været anvendt til værkstedsbygninger,  

 garage- og tankanlæg m.m., må denne erfaringsmæssigt antages at være  

 forurenet.
Der er ikke foretaget forureningsundersøgelse.
 Skatter og afgifter for 1996 skønnes at udgøre ca. 900.000 kr.
Arbejdssekretariatet afholder i dag udgiften til skatter, afgifter og  

 renholdelse m.v., men betaler i øvrigt ikke leje af lokalerne.
Erhvervelsen  

 af ejendommen skønnes således ikke at medføre nettoudgifter eller -indtægter,  

 idet det herved er forudsat, at der indtil videresalg ikke foretages  

 vedligeholdelsesarbejder på ejendom eller terræn.
 Frederiksborggade 20.
Ejendommen matr.nr. 99 Nørrevold Kvarter, København, omfatter 2.391 m2  

 etageareal fordelt på 1.810 m2 erhvervsareal samt 581 m2 boligareal.
Slots-  

 og Ejendomsstyrelsen overtager ejendommen til den ved 19. alm. vurdering  

 fastsatte ejendomsværdi på 9.500.000 kr., heraf grundværdi 1.787.300 kr.  

 Ejendommen er ved seneste offentlige vurdering pr. 1.1. 1995 ansat til 8,6  

 mill. kr.
 Skatter og afgifter skønnes for 1996 at andrage ca. 155.000 kr., og øvrige  

 driftsudgifter på ejendommen, herunder til ren- og vedligeholdelse, andrager  

 skønsmæssigt 300.000 kr. årligt.
 Udgifterne modsvares af årlige lejeindtægter på ca. 1,1 mill. kr, således  

 at den årlige nettoindtægt udgør ca. 645.000 kr. indtil ejendommen sælges.
 Magstræde 18.
Ejendommen matr.nr. 36, Snarens Kvarter, København, omfatter 379 m2  

 etageareal.
Ejendommen, der er fredet, er ved 19. alm. vurdering ansat til en  

 værdi af 2.800.000 kr., heraf grundværdi 297.000 kr., til hvilken pris Slots-  

 og Ejendomsstyrelsen overtager ejendommen.
Ejendommen er ved seneste  

 offentlige vurdering pr. 1.1. 1995 fastsat til 2,5 mill. kr.
 Skatter og afgifter for 1996 skønnes at andrage ca. 40.000 kr., og øvrige  

 driftsudgifter på ejendommen udgør skønsmæssigt 100.000 kr. årligt, således  

 at den årlige nettoudgift udgør ca. 140.000 kr., indtil ejendommen sælges.
 Parkeringsanlæg på Israels Plads.
 Det underjordiske parkeringsanlæg på Israels Plads omfatter samlet ca.  

 36.510 m2 parkeringsareal med et grundareal på ca. 12.170 m2 og et  

 benzinsalgssted på ca. 2.500 m2. Arealerne er beliggende på umatrikuleret  

 offentligt gadeanlæg, og købet er betinget af, at arealerne bliver særskilt  

 matrikuleret.
Ejendomsværdien er ved 19. alm. vurdering fastsat til 50.000.000 kr.,  

 heraf grundværdi 3.285.900 kr, til hvilken pris Slots- og Ejendomsstyrelsen  

 overtager ejendommen.
Ved seneste vurdering pr. 1.1. 1995 er ejendommen ansat  

 til 45 mill. kr.
 Skatter og afgifter for 1996 skønnes at udgøre ca. 600.000 kr.
 Herudover vil der være årlige driftsudgifter til forebyggelse af  

 vandgennemtrængning, hvilken udgift har andraget ca. 130.000 kr. i gennemsnit  

 i de sidste 5 år.
 Udgifterne modsvares af forpagtningsindtægter på ca. 880.000 kr. samt  

 delvis refusion af skatter og afgifter på maksimalt 200.000 kr., således at  

 den årlige nettoindtægt udgør ca. 350.000 kr. indtil ejendommen sælges.
 Ovenstående budget er under forudsætning af, at anlægget ikke er behæftet  

 med væsentlige mangler, herunder utætheder i membranen o.l., samt at der  

 indtil videresalg ikke foretages vedligeholdelsesarbejder på anlægget.
Der er imidlertid konstateret vandgennemtrængning fra loftet på øverste  

 parkeringsdæk, hvorfor omfanget af nødvendige reparationsarbejder snarest  

 skal klarlægges.
En sådan undersøgelse vil ifølge et foreliggende tilbud fra  

 et rådgivende ingeniørfirma kunne udføres for ca. 300.000 kr. ekskl. moms.  

 Efter aftale med Finansministeriet vil Slots- og Ejendomsstyrelsen få denne  

 udgift modregnet i salgsprovenuet af den/de først solgte ejendomme i  

 nærværende ejendomsportefølje, der nu overtages af staten.
 Såfremt undersøgelsen giver anledning til udgifter af nødvendige  

 reparationsarbejder m.v., vil disse udgifter ligeledes blive modregnet i  

 salgsprovenuet af den/de først solgte ejendomme.
 Generelt for ejendommene.
 Udover de samlede købsudgifter vil der være udgifter til berigtigelse af  

 handelen på ca. 1 mill. kr.
Disse udgifter finansieres over Slots- og Ejendomsstyrelsens  

 nettoindtægtsbevilling.
Styrelsens udgifter modregnes i provenuet ved salg af  

 den/de første ejendomme i nærværende ejendomsportefølje.
 Samlet skønnes Slots- og Ejendomsstyrelsen i forbindelse med erhvervelsen  

 af ejendommene at få en årlig nettoudgift, indtil ejendommene kan sælges, på  

 ca. 0,4 mill. kr. ekskl. moms, som fordeler sig således:
 Udgifter:
Da udgiftsskønnet bygger på et foreløbigt grundlag, må ovenstående  

 nettoudgift forventes korrigeret efter de faktiske udgifter, herunder  

 udgifter til eventuelle nødvendige genopretningsarbejder samt til  

 konstaterede uforudseelig udgifter.
Styrelsens årlige nettoudgifter ved drift  

 af de pågældende ejendomme samt nævnte genopretningsarbejder m.v. vil blive  

 modregnet i salgsprovenuet af den/de først solgte ejendomme.
De enkelte  

 ejendomssalg vil blive forelagt Finansudvalget særskilt.
 Dispositionen kan specificeres således på under- og standardkonti i 1996:
§ 14.51. 01. Slots- og Ejendomsstyrelsen § 35. Generelle reserver c.
Sagen forelægges for Finansudvalget, da der er tale om en  

 ejendomserhvervelse, og således at ejendomsovertagelsen kan gennemføres i  

 indeværende finansår.
d.
Som forudsat i forhandlingsresultatet af 10. juni 1994 mellem  

 regeringen og Københavns Kommune om Københavns Kommunes økonomi i 1995 og som  

 efterfølgende forudsat i Finansudvalgets tilslutning til, at staten kan  

 afgive tilsagn til Københavns Kommune om køb af ejendomme m.v. for 370 mill.  

 kr., svarer købsprisen for ejendommene m.v. til ejendomsvurderingen ved 19.  

 almindelige vurdering pr. 1. januar 1992.
e.
Under henvisning til ovenstående anmodes om Finansudvalgets tilslutning  

 til, at Slots- og Ejendomsstyrelsen erhverver ovennævnte ejendomme m.v. med  

 overtagelse pr. 1.3. 1996, således at der på forslag til tillægsbevillingslov  

 for 1996 opføres følgende:
Ole Løvig Simonsen / Heino Jespersen Til Finansudvalget.
