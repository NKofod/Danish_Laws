Fremsat den 14. oktober 2010 af undervisningsministeren (Tina Nedergaard) Forslag til Lov om ændring af lov om Arbejdsgivernes Elevrefusion (Forhøjelse og ændring af bonus, forlængelse og ændring af ordningen om præmie og løntilskud til praktikvirksomheder og begrænsning af præmie og bonus for tredjelandes statsborgere m.v.) § 1 I lov om Arbejdsgivernes Elevrefusion, jf. lovbekendtgørelse nr. 775 af 24. juni 2010, som ændret ved § 23 i lov nr. 639 af 14. juni 2010, foretages følgende ændringer:
 1. I § 13 ændres to steder »§ 67 a, stk. 4,« til: »§ 67 a, stk. 3,«.
2. I § 16, stk. 1, indsættes efter 1. pkt.: »Uddannelsesaftaler skal påbegyndes senest tre måneder efter, at aftalen er indgået for at medføre ret til præmie.« 3. § 16, stk. 2, affattes således:
»Stk. 2. Præmien udgør 6.000 kr. for hver 30 dage, hvor en elev er i praktik, dog højst 18.000 kr. pr. elevansættelse.
Skoleperioder i løbet af praktikopholdet indgår ikke i opgørelsen af de 30 dage.
Ophører uddannelsesaftalen, inden eleven har været 30 dage i praktik, udbetales ikke præmie for denne periode.
Præmie for den sidste 30-dages-periode udbetales efter prøvetidens udløb.« 4. Efter § 16, stk. 2, indsættes som nyt stykke:
»Stk. 3. Ansøgning om udbetaling af præmie skal indgives til Arbejdsgivernes Elevrefusion senest et år efter, at arbejdsgiveren har opnået ret hertil.« Stk. 3 bliver herefter stk. 4.
 5. § 16 a, stk. 1, affattes således:
»Arbejdsgivernes Elevrefusion yder til de i § 2, stk. 1, nævnte arbejdsgivere tilskud til løn i de første 7 måneder af praktikaftalen for elever, som har praktikaftaler i henhold til lov om erhvervsgrunduddannelse m.v.
Praktikaftaler skal påbegyndes senest tre måneder efter, at aftalen er indgået for at medføre ret til løntilskud.« 6. Efter § 16 a, stk. 2, indsættes som nyt stykke:
»Stk. 3. Ansøgning om udbetaling af løntilskud skal indgives til Arbejdsgivernes Elevrefusion senest et år efter, at arbejdsgiveren har opnået ret hertil.« Stk. 3 bliver herefter stk. 4.
 7. § 17, stk. 2, affattes således:
»Stk. 2. Bonus udgør 52.000 kr. pr. elev.
Bonus udbetales i fire lige store rater.
Arbejdsgiveren opnår efter ansøgning ret til udbetaling af første rate 90 dage efter prøvetidens udløb, såfremt uddannelsesaftalen fortsat er i kraft.
Arbejdsgiveren opnår efter ansøgning ret til de to følgende rater med intervaller på 90 dage regnet fra den første rates udbetaling, såfremt uddannelsesaftalen fortsat er i kraft.
Arbejdsgiveren opnår efter ansøgning ret til den fjerde rate 630 dage efter prøvetidens udløb, såfremt uddannelsesaftalen fortsat er i kraft.
Uddannelsesaftalen skal påbegyndes senest tre måneder efter, at aftalen er indgået for at medføre ret til bonus.
Bonus ydes ikke for elever, der er fyldt 25 år, og som udløser løntilskud til arbejdsgiveren i henhold til §§ 98 c-g i lov om en aktiv beskæftigelsesindsats.« 8. Efter § 17, stk. 2, indsættes som nyt stykke:
»Stk. 3. Ansøgning om udbetaling af bonus skal indgives til Arbejdsgivernes Elevrefusion senest et år efter, at arbejdsgiveren har opnået ret hertil.« Stk. 3 bliver herefter stk. 4.
 9. Efter § 17 indsættes:
»§ 17 a.
Det er en betingelse for at opnå præmie efter § 16 og bonus efter § 17, at eleven opfylder de betingelser, der er nævnt i § 19, stk. 2 og 3, i lov om erhvervsuddannelser og § 15, stk. 5 og 6, i lov om institutioner for erhvervsrettet uddannelse.« 10. I § 18, stk. 1, indsættes efter 2. pkt.: »I 2011-2013 forhøjes bidraget med 290 kr. årligt pr. fuldtidsbeskæftiget i 2011-pris- og -lønniveau.« 11. § 19, stk. 2 og 3, ophæves.
 12. § 19, stk. 4, affattes således:
»Stk. 4. Undervisningsministeren kan godkende, at Arbejdsgivernes Elevrefusion kan optage lån i et pengeinstitut eller lignende til dækning af et midlertidigt likviditetsunderskud i løbet af året.
Beløbet indregnes med tillæg af renter i bidraget for det følgende år, såfremt den samlede likviditet i Arbejdsgivernes Elevrefusion efter Undervisningsministeriets vurdering nødvendiggør dette.« 13. Efter § 41 indsættes:
»§ 41 a.
Undervisningsministeren fremsætter for Folketinget forslag om revision af lovens kapitel 6 i folketingsåret 2011-12.« § 2 I lov nr. 1218 af 14. december 2009 om ændring af lov om Arbejdsgivernes Elevrefusion og lov om erhvervsuddannelser foretages følgende ændringer:
 1. § 3, stk. 2, ophæves.
 2. § 3, stk. 6, nr. 2, affattes således:
»2) Bonus for uddannelsesaftaler, der indgås i perioden fra den 5. november 2009 til den 31. december 2010, jf. denne lovs § 1. Uddannelsesaftaler, som indgås efter 15. november 2010, skal påbegyndes senest tre måneder efter, at aftalen er indgået for at medføre ret til bonus.« § 3 Stk. 1. Loven træder i kraft den 15. november 2010.
 Stk. 2. § 17, stk. 2, i lov om Arbejdsgivernes Elevrefusion, som affattet ved denne lovs § 1, nr. 7, finder tilsvarende anvendelse på uddannelsesaftaler indgået fra og med den 5. november 2009, hvis prøvetiden ikke er udløbet den 15. november 2010.
 Stk. 3. De hidtil gældende bestemmelser i § 17, stk. 2, i lov om Arbejdsgivernes Elevrefusion, som affattet ved § 1, nr. 3, i lov nr. 1218 af 14. december 2009 om ændring af lov om Arbejdsgivernes Elevrefusion og lov om erhvervsuddannelser, finder fortsat anvendelse på uddannelsesaftaler indgået i perioden fra den 5. november 2009 til den 31. december 2010. For så vidt angår uddannelsesaftaler indgået efter den 15. november 2010, er det en betingelse, at aftalen påbegyndes senest tre måneder efter aftalens indgåelse.
 Stk. 4. Arbejdsgiveren kan kun få udbetalt bonus efter enten de bestemmelser, der er nævnt i stk. 2, eller de bestemmelser, der er nævnt i stk. 3.
 Stk. 5. § 16, stk. 1, 2. pkt., § 16 a, stk. 1, 2. pkt., og § 17 a i lov om Arbejdsgivernes Elevrefusion, som affattet ved denne lovs § 1, nr. 2, § 1, nr. 5, og § 1, nr. 9, finder ikke anvendelse for uddannelsesaftaler og praktikaftaler indgået før den 15. november 2010.
Bemærkninger til lovforslaget Almindelige bemærkninger Indholdsfortegnelse 1. Indledning 1.1. Lovforslagets hovedpunkter 1.2. Lovforslagets baggrund 2. Lovforslagets indhold 2.1. Forlængelse og ændring af præmie og løntilskud 2.1.1. Gældende ret 2.1.2. Den foreslåede ordning 2.2. Forhøjelse og ændring af bonus 2.2.1. Gældende ret 2.2.2. Den foreslåede ordning 2.3. Præmie og bonus for uddannelsesaftaler med tredjelandes statsborgere, som ikke udløser statstilskud 2.3.1. Gældende ret 2.3.2. Den foreslåede ordning 2.4. Midlertidig forhøjelse af arbejdsgiverbidraget til AER 2.4.1. Gældende ret 2.4.2. Den foreslåede ordning 2.5. Ændring af underskudsdækning i AER 2.5.1. Gældende ret 2.5.2. Den foreslåede ordning 3. Revision af ordningerne 4. Økonomiske konsekvenser for stat, regioner og kommuner 5. Administrative konsekvenser for stat, regioner og kommuner 6. Økonomiske og administrative konsekvenser for erhvervslivet 7. Administrative konsekvenser for borgerne 8. Miljømæssige konsekvenser 9. Forholdet til EU-retten 10. Hørte myndigheder og organisationer m.v.
11. Sammenfattende skema 1. Indledning 1.1. Lovforslagets hovedpunkter Det foreslås at forlænge præmie- og løntilskudsordningen for hele 2011. Det foreslås stillet som en betingelse, at uddannelsesaftaler og praktikaftaler indgået efter den 15. november 2010 skal være påbegyndt senest tre måneder efter aftalens indgåelse for at medføre ret til præmie og løntilskud.
 Det foreslås herudover at indføre en bonusordning med op til 52.000 kr. i bonus, der såfremt uddannelsesaftalen fortsat er i kraft, udbetales i fire lige store rater fordelt over ca. to år efter prøvetidens påbegyndelse.
 Det foreslås samtidig at ændre den nuværende bonusordning, så det er en betingelse for at medføre bonus på op til 32.000 kr., at den indgåede aftale skal være påbegyndt senest tre måneder efter aftalens indgåelse for aftaler indgået efter den 15. november 2010 for at medføre ret til bonus.
 Det foreslås endvidere, at arbejdsgivere for uddannelsesaftaler, der indgås efter den 15. november 2010, ikke er berettiget til præmie og bonus for aftaler med tredjelandes statsborgere, som ikke udløser statstilskud til uddannelsesinstitutionen.
 For at finansiere et forventet underskud på AER-ordningen samt for at finansiere forhøjelsen og ændringen af bonus og forlængelse af ordningerne om præmie og løntilskud foreslås det at hæve arbejdsgiverbidraget midlertidigt med 290 kr. årligt pr. fuldtidsbeskæftiget i 2011-2013.
1.2. Lovforslagets baggrund I maj 2009 indgik regeringen (Venstre og Det Konservative Folkeparti), Socialdemokraterne, Dansk Folkeparti og Det Radikale Venstre aftale om en praktikpladspakke, som blandt andet indeholdt en omlægning af ordningen med økonomisk præmie fra Arbejdsgivernes Elevrefusion (AER) til arbejdsgivere for merbeskæftigelse i praktikpladser til nye økonomiske ydelser til virksomheder, der oprettede nye uddannelsesaftaler til og med 2010. Aftalen blev implementeret ved lov nr. 427 af 30. maj 2009 om ændring af lov om Arbejdsgivernes Elevrefusion.
Den 5. november 2009 indgik regeringen (Venstre og Det Konservative Folkeparti), Socialdemokraterne, Dansk Folkeparti og Det Radikale Venstre aftale om en forstærket indsats for flere praktikpladser.
Aftalen indeholdt bl.a. en målsætning om at skaffe 5.000 flere praktikpladser i 2010, som skulle tilvejebringes bl.a. ved at tredoble præmie og bonus til virksomheder, der indgik en uddannelsesaftale med en erhvervsuddannelseselev, og en forlængelse af udbetalingsperioden for løntilskud for elever i erhvervsgrunduddannelse.
Aftalen blev udmøntet ved lov nr. 1218 af 14. december 2009 om ændring af lov om Arbejdsgivernes Elevrefusion og lov om erhvervsuddannelser.
 I første halvår af 2010 er der tilvejebragt ca. 3.400 ud af de 5.000 pladser, der var målsætningen med praktikpladsindsatsen for 2010. Meget tyder således på, at ordningen er en succes.
 Der er dog fra især byggeriets organisationers side sat spørgsmålstegn ved, om det er fornuftigt at give samme bonus for korte som for længerevarende uddannelsesaftaler, da der er risiko for, at virksomhederne vælger at indgå flere korte aftaler med forskellige elever mod færre lange aftaler for derved at opnå en samlet større økonomisk gevinst.
 Lovforslaget har til formål at fremme indgåelse af uddannelsesaftaler i henhold til lov om erhvervsuddannelser, herunder særligt styrke tilskyndelsen til at indgå længere uddannelsesaftaler, og nye praktikaftaler i henhold til lov om erhvervsgrunduddannelse m.v.
2. Lovforslagets indhold 2.1. Forlængelse og ændring af præmie og løntilskud 2.1.1 Gældende ret Arbejdsgivernes Elevrefusion er en selvejende institution, der har til formål at finansiere og administrere refusions- og tilskudsordninger, som skal medvirke til at skaffe det nødvendige antal praktikpladser til elever.
Alle private og offentlige arbejdsgivere betaler bidrag til AER.
Ordningerne under AER er rettet mod at øge arbejdsgivernes incitamenter til at indgå uddannelsesaftaler.
AER yder refusion til de arbejdsgivere, der er nævnt i § 2 i lov om Arbejdsgivernes Elevrefusion (AER-loven), når de i henhold til uddannelsesaftaler har udbetalt løn under skoleophold til elever under erhvervsuddannelse i overensstemmelse med lovgivningen for disse uddannelser og til elever under uddannelser, der efter beslutning truffet af bestyrelsen for AER kan sidestilles med erhvervsuddannelser.
Ordningerne med præmie til arbejdsgivere, der indgår uddannelsesaftaler om erhvervsuddannelse, og løntilskud til arbejdsgivere, der indgår praktikaftaler om erhvervsgrunduddannelse, blev indført i maj 2009, jf. lov nr. 427 af 30. maj 2009 om ændring af lov om Arbejdsgivernes Elevrefusion.
Præmieordningen er med lov nr. 1218 af 14. december 2009 om ændring af lov om Arbejdsgivernes Elevrefusion og lov om erhvervsuddannelser justeret, så arbejdsgivere kan få op til 18.000 kr. i præmie for indgåelse af uddannelsesaftaler inden for erhvervsuddannelsesområdet.
Præmien til arbejdsgiveren udgør 6.000 kr. for hver 30 dage, en elev er i praktik, dog højst 18.000 kr. pr. elevansættelse, jf.
AER-lovens § 16, stk. 2.
Med samme lov blev perioden, hvor arbejdsgivere kan få løntilskud for praktikaftaler inden for erhvervsgrunduddannelsesområdet, forlænget til i alt syv måneder.
Det fremgår af ikrafttrædelsesbestemmelsen i den nævnte ændringslov, at justeringerne finder anvendelse på uddannelses- og praktikaftaler, der indgås i perioden 5. november 2009 til 31. december 2010, jf. ændringslovens § 3, stk. 2. Efter ændringslovens § 3, stk. 6, nr. 2, udbetales præmie og løntilskud for uddannelsesaftaler og praktikaftaler, der indgås i perioden 5. november 2009 til 31. december 2010, efter ansøgning fra arbejdsgiveren, når denne har ansøgt AER herom senest et år efter, at arbejdsgiveren blev berettiget til disse ydelser.
AER yder løntilskud i de første syv måneder af praktikaftalen for elever, som har praktikaftaler i henhold til lov om erhvervsgrunduddannelse m.v., jf.
AER-lovens § 16 a, stk. 1. Løntilskuddet udgør 30 kr. i timen, jf.
AER-lovens § 16 a, stk. 2.
2.1.2. Den foreslåede ordning Med lovforslaget forventes skabt 7.400 ekstra uddannelses- og praktikaftaler i 2011.
 Det foreslås at forlænge præmie- og løntilskudsordningen for hele 2011, så satserne og fristerne for udbetaling af præmie og løntilskud fastholdes uændrede.
Det foreslås, at justere betalingsreglerne for præmie og løntilskud i forbindelse med ordningernes forlængelse.
Det foreslås, at det stilles som en betingelse, at uddannelsesaftaler og praktikaftaler indgået efter den 15. november 2010 skal være påbegyndt senest tre måneder efter aftalens indgåelse for at medføre ret til præmie og løntilskud.
 Hermed forstås, at eleven senest tre måneder efter aftalens indgåelse har påbegyndt skole- eller praktikopholdet som led i uddannelses- eller praktikaftalen.
 Der henvises til lovforslagets § 1, nr. 2-6, § 2, nr. 1, og § 3, stk. 5, og bemærkningerne hertil.
2.2. Forhøjelse og ændring af bonus 2.2.1 Gældende ret Ordningen med bonus til arbejdsgivere, der indgår uddannelsesaftaler om erhvervsuddannelse blev indført i maj 2009, jf. lov nr. 427 af 30. maj 2009 om ændring af lov om Arbejdsgivernes Elevrefusion.
Bonusordningen er med lov nr. 1218 af 14. december 2009 om ændring af lov om Arbejdsgivernes Elevrefusion og lov om erhvervsuddannelser justeret, så arbejdsgivere kan få op til 32.000 kr. i bonus for indgåelse af uddannelsesaftaler inden for erhvervsuddannelsesområdet.
Bonus er på i alt 32.000 kr., der udbetales i to lige store rater, henholdsvis efter prøvetidens udløb og 90 dage efter, at den første rate er udbetalt, såfremt uddannelsesaftalen fortsat er i kraft, jf.
AER-lovens § 17, stk. 2. Samlet set kan en arbejdsgiver med den gældende lov opnå præmie og bonus på i alt 50.000 kr. pr. indgået uddannelsesaftale.
 Det fremgår af ikrafttrædelsesbestemmelsen i den nævnte ændringslov, at justeringerne finder anvendelse på uddannelsesaftaler, der indgås i perioden 5. november 2009 til 31. december 2010, jf. ændringslovens § 3, stk. 2. Efter ændringslovens § 3, stk. 6, nr. 2, udbetales bonus for uddannelsesaftaler, der indgås i perioden 5. november 2009 til 31. december 2010, efter ansøgning fra arbejdsgiveren, når denne har ansøgt AER herom senest et år efter, at arbejdsgiveren blev berettiget til disse ydelser.
2.2.2. Den foreslåede ordning Det foreslås at forhøje bonusordningen op til 52.000 kr., der såfremt uddannelsesaftalen fortsat er i kraft, udbetales i fire lige store rater.
Arbejdsgiveren opnår efter ansøgning ret til udbetaling af første rate 90 dage efter prøvetidens udløb, såfremt uddannelsesaftalen fortsat er i kraft.
Arbejdsgiveren opnår efter ansøgning ret til de øvrige tre rater med følgende intervaller: 2. rate 180 dage efter prøvetidens udløb, 3. rate 270 dage efter prøvetidens udløb og 4. rate 630 dage efter prøvetidens udløb, såfremt uddannelsesaftalen fortsat er i kraft.
Det foreslås stillet som en betingelse for at medføre ret til bonus, at den indgåede aftale skal være påbegyndt senest tre måneder efter aftalens indgåelse.
 Der foreslås indsat en bestemmelse om udbetaling af bonus, hvorefter ansøgning om udbetaling af bonus skal indgives til Arbejdsgivernes Elevrefusion senest et år efter, at arbejdsgiveren har opnået ret hertil.
Det foreslås samtidig, at det er en betingelse for at medføre bonus efter den nuværende ordning på op til 32.000 kr., at uddannelsesaftaler indgået efter den 15. november 2010 skal være påbegyndt senest tre måneder efter aftalens indgåelse.
Hermed forstås, at eleven senest tre måneders efter aftalens indgåelse har påbegyndt skole- eller praktikopholdet som led i uddannelsesaftalen.
 Det foreslås, at den nye bonusordning på 52.000 kr. skal gælde for uddannelsesaftaler indgået efter den 15. november 2010. Den nye bonus gælder dog også for uddannelsesaftaler, der er indgået efter den 5. november 2009, hvis prøvetiden ikke er udløbet den 15. november 2010.
Arbejdsgiveren vil for uddannelsesaftaler indgået i perioden fra den 15. november 2010 til den 31. december 2010 kunne vælge mellem bonus på 32.000 kr. (den nuværende ordning) eller på 52.000 kr. (den foreslåede ordning), idet den nuværende ordning opretholdes indtil 31. december 2010. De to bonusordninger vil således i en periode fungere parallelt.
Den nuværende bonusordning opretholdes i 2010 for at sikre arbejdsgivernes forventning om bonus for kortere uddannelsesaftaler indgået i 2010 i henhold til den gældende lov.
 En arbejdsgiver kan ikke modtage bonus efter både den nuværende og den foreslåede ordning for samme uddannelsesaftale.
 Der henvises til lovforslagets § 1, nr. 7 og 8, § 2, nr. 1 og 2, og § 3, stk. 2-5, og bemærkningerne hertil.
2.3. Præmie og bonus for uddannelsesaftaler med tredjelandes statsborgere, som ikke udløser statstilskud 2.3.1. Gældende ret Ved lov nr. 1527 af 27. december 2009 om ændring af lov om erhvervsuddannelser, lov om institutioner for erhvervsrettet uddannelse, lov om erhvervsgrunduddannelse m.v. og lov om produktionsskoler indførtes bestemmelser, hvorved uddannelsessøgende fra tredjelande blev afskåret fra at få en gratis erhvervsuddannelse i Danmark.
Da institutionerne ikke modtager statstilskud for disse elever, skal de opkræve deltagerbetaling for erhvervsuddannelse af disse uddannelsessøgende fra tredjelande.
 Den nuværende præmie og bonusordning i AER-lovens § 16 og § 17 indeholder ikke en begrænsning af arbejdsgivernes ret til disse ydelser for uddannelsesaftaler med elever fra tredjelande.
2.3.2. Den foreslåede ordning Det foreslås, at det er en betingelse for at medføre præmie efter § 16 og bonus efter § 17, at eleven opfylder de betingelser, der er nævnt i § 19, stk. 2 og 3, i lov om erhvervsuddannelser og § 15, stk. 5 og 6, i lov om institutioner for erhvervsrettet uddannelse.
Det foreslås, at betingelsen skal gælde uddannelsesaftaler, som indgås efter lovens ikrafttræden.
Med forslaget vil bestemmelserne om præmie og bonus fra AER være helt parallelle med reglerne om udløsning af statstilskud for deltagelse i erhvervsuddannelser.
Såfremt en elev efter bestemmelserne i lov om erhvervsuddannelser og lov om institutioner for erhvervsrettet uddannelse ikke kan udløse statstilskud til institutionen, vil eleven ej heller kunne udløse præmie og bonus fra AER til arbejdsgiveren.
 Der henvises til lovforslagets § 1, nr. 9, og bemærkningerne hertil.
2.4. Midlertidig forhøjelse af arbejdsgiverbidraget til AER 2.4.1. Gældende ret Alle arbejdsgivere, der er omfattet af lov om Arbejdsmarkedets Tillægspension, betaler bidrag til AER til dækning af udgifter i medfør af AER-lovens kapitel 2, bortset fra § 5, stk. 2, og udgifter i medfør af kapitel 3, 4 og 6, herunder administrationsudgifter.
Bidraget udgør 1440 kr. årligt pr. fuldtidsbeskæftiget i 2007-pris- og -lønniveau, jf.
AER-lovens § 18, stk. 1.
2.4.2. Den foreslåede ordning For at finansiere et forventet underskud på AER-ordningen, som følge af øget træk på den hidtidig bonus- og præmieringsordning, samt for at finansiere forhøjelse og ændring af bonus og forlængelse af ordningerne om præmie og løntilskud foreslås det at hæve arbejdsgiverbidraget midlertidigt med 290 kr. årligt pr. fuldtidsbeskæftiget i 2011-pris- og -lønniveau i 2011-2013, svarende til i alt 870 kr. over perioden i årene 2011-2013. Der henvises til lovforslagets § 1, nr. 8, og bemærkningerne hertil.
 Der henvises til lovforslagets § 1, nr. 10, og bemærkningerne hertil.
2.5. Ændring af underskudsdækning i AER 2.5.1. Gældende ret Efter § 19, stk. 2, i AER-loven dækkes underskud midlertidigt af Undervisningsministeriet, hvis arbejdsgiverbidrag som nævnt i § 18, stk. 1, ikke fuldt ud kan dække udgifterne i det pågældende år og indregnes med tillæg af renter i bidraget for det følgende år.
Bestemmelsen blev indsat ved lov nr. 1090 af 23. december 1992 om Arbejdsgivernes Elevrefusion.
Efter § 19, stk. 4, i AER-loven kan undervisningsministeren godkende, at AER kan optage lån i et pengeinstitut eller lignende til dækning af et midlertidigt likviditetsunderskud i løbet af året, såfremt lån kan optages på samme eller billigere vilkår end ved undervisningsministeriets midlertidige dækning.
Beløbet indregnes med tillæg af renter i bidraget for det følgende år.
Bestemmelsen blev indsat ved lov nr. 1118 af 29. december 1997 om ændring af lov om Arbejdsgivernes Elevrefusion.
2.5.2. Den foreslåede ordning Det foreslås, at bestemmelsen i AER-lovens § 19, stk. 2, om, at Undervisningsministeriet dækker underskud i AER midlertidigt, ophæves. § 19, stk. 3, ophæves som en konsekvens heraf.
Forslaget er begrundet i regnskabsprincipperne for AER.
Det foreslås derudover, at ændre affattelsen af § 19, stk. 4. Ændringen er dels en konsekvens af ophævelsen af stk. 2 og 3, dels en præcisering af, hvornår beløb lånt af AER til dækning af et midlertidigt likviditetsunderskud kan indregnes med tillæg af renter i bidraget for det følgende år.
Dette vil efter forslaget kunne ske, såfremt den samlede likviditet i Arbejdsgivernes Elevrefusion efter Undervisningsministeriets vurdering nødvendiggør dette.
 Der henvises til lovforslagets § 1, nr. 11 og 12, og bemærkningerne hertil.
3. Revision af ordningerne Det foreslås, at undervisningsministeren for Folketinget fremsætter forslag til revision af lovens kapitel 6, som affattet ved lovforslagets § 1, nr. 2-9, i folketingsåret 2011-12.
 Der henvises til lovforslagets § 1, nr. 13.
4. Økonomiske konsekvenser for stat, regioner og kommuner Stat, regioner og kommuner berøres som arbejdsgivere på samme måde som private virksomheder.
Arbejdsgivere vil kunne modtage præmie og forhøjet bonus på grundlag af indgåelse af uddannelsesaftaler.
Arbejdsgiverne vil endvidere kunne modtage løntilskud for erhvervsgrunduddannelseselever i op til syv måneder af praktiktiden.
For staten vil lovforslaget indebære nettoindtægter på ca. 15 mio. kr.
For regionerne vil lovforslaget indebære nettoindtægter på ca. 49 mio. kr.
For kommunerne vil lovforslaget indebære nettoindtægter på ca. 253 mio. kr.
AERs samlede udgifter til forlængelse af præmie- og løntilskudsordningen samt forhøjet bonus finansieres ved en forhøjelse af arbejdsgiverbidraget på 290 kr. årligt pr. fuldtidsbeskæftiget i perioden 2011-2013, svarende til i alt 870 kr. over perioden.
Da den foreslåede ordning dels finansieres af bidragsstigning, og dels finansieres ved forbrug af forventet indtægter fra den nuværende bidragssats ved de øvrige AER-ordninger i perioden 2012-2013, vil både stat, regioner, kommuner og erhvervslivet isoleret set få en nettoindtægt som følge af lovforslaget.
AER-lovens målsætning om, at de samlede arbejdsgiverbidrag skal modsvare de samlede udgifter til lønrefusion, præmieringsordning m.v. ændres ikke med forslaget.
 Forventede udgifter som følge af forslagene:
1 Heraf 45 mio. kr. til egu (løntilskud på 30 kr. i timen) 5. Administrative konsekvenser for stat, regioner og kommuner Stat, regioner og kommuner berøres som arbejdsgivere på samme måde som private virksomheder.
 Forslaget indebærer ingen administrative konsekvenser af betydning for statslige, regionale og kommunale arbejdsgivere.
6. Økonomiske og administrative konsekvenser for erhvervslivet Erhvervslivet berøres som arbejdsgivere på samme måde som offentlige arbejdsgivere.
Arbejdsgivere vil kunne modtage den forhøjede bonus og præmie på grundlag af indgåelse af uddannelsesaftaler.
Virksomhederne vil endvidere kunne modtage løntilskud for erhvervsgrunduddannelseselever i op til syv måneder af praktiktiden.
For erhvervslivet vil lovforslaget indebære nettoindtægter på ca. 226 mio. kr.
 Lovforslaget indebærer en forhøjelse af arbejdsgiverbidraget på 290 kr. årligt i 2011-2013.
7. Administrative konsekvenser for borgerne Lovforslaget har ingen administrative konsekvenser for borgerne.
8. Miljømæssige konsekvenser Lovforslaget har ingen miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
 10. Hørte myndigheder og organisationer m.v.
 I forbindelse med fremsættelsen er lovforslaget sendt i høring hos: Arbejdsgivernes Elevrefusion, Bestyrelsesforeningen for Social- og Sundhedsskoler, Danmarks Evalueringsinstitut, Dansk Arbejdsgiverforening, Dansk Landbrug, Danske Erhvervsskoler  Bestyrelserne, Danske Erhvervsskoler  Lederne, Danske Landbrugsskoler, Danske Regioner, Datatilsynet, De Samvirkende Invalideorganisationer, Det Centrale Handicapråd, Elevorganisation ved de grundlæggende social- og sundhedsuddannelser, Erhvervsskolernes Elevorganisation, Foreningen af Registrerede Revisorer, Foreningen af Statsautoriserede Revisorer, Forstanderkredsen for produktionsskoler og produktionshøjskoler, Funktionærernes og Tjenestemændenes Fællesråd, Handelsskolernes Lærerforening, Håndværksrådet, Kommunernes Landsforening, Kommunernes Revision, Konkurrencestyrelsen, Landboungdom, Landsforeningen af Produktionsskoleledere, Landsorganisationen i Danmark, Landssammenslutningen af Handelsskoleelever, Lederforsamlingen for Ungdommens Uddannelsesvejledning, Produktionsskoleforeningen, Pædagogseminariernes Rektorforsamling, Rigsrevisionen, Rådet for de Grundlæggende Erhvervsrettede Uddannelser, Rådet for Etniske Minoriteter, Sammenslutningen af Landbrugets Arbejdsgiverforeninger, SOSU-lederforeningen og Uddannelsesforbundet.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 13) Det foreslås, at henvisningen til § 67 a, stk. 4, ændres til § 67 a, stk. 3, i AER-lovens § 13. Der er tale om en konsekvensrettelse som følge af ændring af lov om erhvervsuddannelser, jf. § 19 i lov nr. 578 af 9. juni 2006 om befordringsrabat til uddannelsessøgende i ungdomsuddannelser m.v., hvorved § 67 a, stk. 1, blev ophævet og stk. 2-4 blev til stk. 1-3.
Til nr. 2-4 (§ 16) I § 16, stk. 1, foreslås, at det for uddannelsesaftaler indenfor erhvervsuddannelsesområdet stilles som en betingelse for at medføre præmie, at den indgåede aftale skal være påbegyndt senest tre måneder efter aftalens indgåelse.
 Hermed forstås, at eleven senest tre måneder efter aftalens indgåelse har påbegyndt skole- eller praktikopholdet som led i uddannelsesaftalen.
 Betingelsen stilles for, at præmieordningen efter ændringen udelukkende skal tilgodese arbejdsgivere, som indgår uddannelsesaftaler, som påbegyndes i overskuelig fremtid efter aftalens indgåelse.
 § 16, stk. 2, nyaffattes med henblik på, at ikrafttrædelsesbestemmelsen i § 3, stk. 2, i lov nr. 1218 af 14. december 2009 om lov om ændring af lov om Arbejdsgivernes Elevrefusion og lov om erhvervsuddannelser kan ophæves således, at den materielle bestemmelse fremover findes i samme lov som ikrafttrædelsesbestemmelsen.
 § 16, stk. 3, viderefører de hidtil gældende udbetalingsbestemmelser for præmie i § 3, stk. 6, nr. 2, i lov nr. 1218 af 14. december 2009 om lov om ændring af lov om Arbejdsgivernes Elevrefusion og lov om erhvervsuddannelser.
 Der henvises til lovforslagets afsnit 2.1.2.
Til nr. 5 og 6 (§ 16 a) § 16 a, stk. 1, nyaffattes, hvorved for praktikaftaler inden for erhvervsgrunduddannelsesområdet stilles som en betingelse for at medføre løntilskud, at den indgåede aftale skal være påbegyndt senest tre måneder efter aftalens indgåelse.
Hermed forstås, at eleven senest tre måneder efter aftalens indgåelse har påbegyndt skole- eller praktikopholdet som led i praktikaftalen.
 Betingelsen stilles for, at løntilskudsordningen efter ændringen udelukkende skal tilgodese arbejdsgivere, som indgår praktikaftaler, som påbegyndes i overskuelig fremtid efter aftalens indgåelse.
 Nyaffattelsen medfører endvidere, at den materielle bestemmelse fremover findes i samme lov som ikrafttrædelsesbestemmelsen.
 § 16 a, stk. 3, viderefører de hidtil gældende udbetalingsbestemmelser for løntilskud i § 3, stk. 6, nr. 2, i lov nr. 1218 af 14. december 2009 om lov om ændring af lov om Arbejdsgivernes Elevrefusion og lov om erhvervsuddannelser.
 Der henvises til lovforslagets afsnit 2.1.2.
Til nr. 7 og 8 (§ 17) Det foreslås, at bonus til de i § 2, stk. 1, i lov om Arbejdsgivernes Elevrefusion nævnte arbejdsgivere for elever, som har en uddannelsesaftale inden for de i lovens § 4, stk. 1, nævnte uddannelser, forhøjes til et beløb på op til 52.000 kr., der udbetales i fire lige store rater á 13.000 kr., såfremt uddannelsesaftalen fortsat er i kraft.
Uddannelsesaftalen skal være i kraft under udbetalingen af alle rater.
Arbejdsgiveren opnår efter ansøgning ret til udbetaling af første rate 90 dage efter prøvetidens udløb, såfremt uddannelsesaftalen fortsat er i kraft.
Arbejdsgiveren opnår efter ansøgning ret til de øvrige tre rater med følgende intervaller: 2. rate 180 dage efter prøvetidens udløb, 3. rate 270 dage efter prøvetidens udløb og 4. rate 630 dage efter prøvetidens udløb, såfremt uddannelsesaftalen fortsat er i kraft.
Ved at ændre den samlede udbetalingsperiode fra ca. 6 måneder efter den nuværende ordning til ca. to år efter den foreslåede bonus styrkes arbejdsgivernes incitamenter til at indgå aftaler om længere uddannelsesaftaler.
Det er en betingelse for at medføre bonus, at den indgåede aftale skal være påbegyndt senest tre måneder efter aftalens indgåelse.
Hermed forstås, at eleven senest tre måneder efter uddannelsesaftalens indgåelse har påbegyndt skole- eller praktikopholdet som led i aftalen.
Det foreslås endvidere, at ansøgning om udbetaling af bonus skal indgives til Arbejdsgivernes Elevrefusion senest et år efter, at arbejdsgiveren har opnået ret hertil.
Det svarer til udbetalingsbestemmelserne i den gældende bonusordning, jf. § 3, stk. 6, nr. 2, i lov nr. 1218 af 14. december 2009 om ændring af lov om Arbejdsgivernes Elevrefusion og lov om erhvervsuddannelser.
 Der henvises til lovforslagets afsnit 2.2.2.
Til nr. 9 (§ 17 a) Der foreslås indsat en ny bestemmelse i kapitel 6 i AER-loven, hvorefter det er en betingelse for at medføre præmie efter § 16 og bonus efter § 17, at eleven opfylder de betingelser, der er nævnt i § 19, stk. 2 og 3, i lov om erhvervsuddannelser og § 15, stk. 5 og 6, i lov om institutioner for erhvervsrettet uddannelse.
Det foreslås, at betingelsen skal gælde uddannelsesaftaler, som indgås efter lovens ikrafttræden.
Med forslaget vil bestemmelserne om præmie og bonus fra AER være helt parallelle med reglerne om udløsning af statstilskud for deltagelse i erhvervsuddannelser.
Såfremt en elev efter bestemmelserne i lov om erhvervsuddannelser og lov om institutioner for erhvervsrettet uddannelse ikke kan udløse statstilskud til institutionen, vil eleven ej heller kunne udløse præmie og bonus fra AER til arbejdsgiveren.
Indgåelse af uddannelsesaftaler med udenlandske statsborgere vil ikke kunne udløse præmie og bonus, medmindre eleven opfylder betingelserne for at udløse statstilskud i forbindelse med deltagelse i erhvervsuddannelse, jf. § 19, stk. 2 og 3, og § 15, stk. 5 og 6, i lov om institutioner for erhvervsrettet uddannelse.
Det vil sige, at eleven:
1) er meddelt tidsubegrænset opholdstilladelse eller tidsbegrænset opholdstilladelse med mulighed for varigt ophold i Danmark, 2) er meddelt opholdstilladelse efter udlændingelovens § 9 c, stk. 1, som medfølgende barn af en udlænding, som dels er statsborger i et land, der ikke er tilsluttet Den Europæiske Union eller omfattet af EØS-aftalen, dels er meddelt opholdstilladelse efter udlændingelovens § 9 a, jf. dog stk. 3, 3) er udvekslet med danske elever efter aftale mellem institutionen og en institution i udlandet eller 4) efter EU-retten, herunder EØS-aftalen, eller internationale aftaler, som Danmark har indgået, har krav på ligestilling med danske statsborgere.
Gruppen nævnt i nr. 1 ovenfor omfatter dels udlændinge, som er meddelt tidsubegrænset opholdstilladelse  uanset det oprindelige opholdsgrundlag  dels udlændinge med tidsbegrænset opholdstilladelse med mulighed for varigt ophold i Danmark.
Det vil i praksis sige udlændinge med opholdstilladelse efter asyl- eller familiesammenføringsreglerne.
Gruppen nævnt i nr. 2 ovenfor omfatter børn af en forælder med opholdstilladelse efter udlændingelovens § 9 a.
Efter denne bestemmelse kan der gives opholdstilladelse på grundlag af beskæftigelse eller selvstændig erhvervsvirksomhed.
Der kan blandt andet gives opholdstilladelse til udlændinge, der er omfattet af greencardordningen, positivlisten eller beløbsordningen eller er meddelt koncernopholdstilladelse.
Der kan endvidere gives opholdstilladelse efter udlændingelovens § 9 a til udlændinge, hvis oprindelige opholdstilladelse nægtes forlænget eller inddrages, når udlændingen er i fast ansættelsesforhold af længere varighed eller gennem en længere periode har drevet selvstændig erhvervsvirksomhed, og beskæftigelsesmæssige eller erhvervsmæssige hensyn taler derfor.
Endelig kan der meddeles opholdstilladelse efter udlændingelovens § 9 a, hvis væsentlige beskæftigelsesmæssige eller erhvervsmæssige hensyn i øvrigt taler herfor.
Det følger af bestemmelsen i § 19, stk. 3, i lov om erhvervsuddannelser, jf. § 15, stk. 6, i lov om institutioner for erhvervsrettet uddannelse, at en elev, der er tilskudsudløsende efter 19, stk. 2, nr. 2, i lov om erhvervsuddannelser fortsat vil indgå ved beregningen af Undervisningsministeriets tilskud til uddannelsesinstitutionen i den resterende del af den påbegyndte uddannelse, uanset at forælderen efter tidspunktet for barnets optagelse på uddannelsen forlader sin beskæftigelse eller selvstændige erhvervsvirksomhed og rejser ud af landet eller i øvrigt ikke længere har opholdstilladelse efter udlændingelovens § 9 a, fx fordi opholdstilladelsen er inddraget.
Eleven får dermed mulighed for at færdiggøre uddannelsen uden betalingskrav.
 Det er i givet fald en forudsætning for elevens fortsatte ophold i Danmark og dermed videreførelse af sin uddannelse på en dansk uddannelsesinstitution, at den pågældende opnår selvstændig opholdstilladelse.
En elev, der efter forælderens udrejse af Danmark, ønsker at påbegynde en ny erhvervsuddannelse i Danmark, vil blive omfattet af kravet om betaling.
En sådan elev vil dermed heller ikke efter forslaget kunne udløse præmie og bonus fra AER.
Det foreslås i stk. 2, at undervisningsministeren kan fastsætte nærmere regler om ordningen.
Der tænkes fastsat bekendtgørelsesregler om AERs adgang til at indhente oplysninger fra uddannelsesinstitutionerne om de pågældende elever, herunder om hvorvidt eleverne udløser statstilskud, jf. § 19, stk. 2 og 3, i lov om erhvervsuddannelser og § 15, stk. 5 og 6, i lov om institutioner for erhvervsrettet uddannelse.
 Der henvises til lovforslagets afsnit 2.3.2.
Til nr. 10 (§ 18, stk. 1) Det foreslås at forhøje det bidrag, som alle arbejdsgivere, der er omfattet af lov om Arbejdsmarkedets Tillægspension, jf. § 2 i lov om Arbejdsgivernes Elevrefusion, betaler til dækning af udgifter i medfør af lovens kapitel 2, bortset fra § 5, stk. 2, og udgifter i medfør af kapitel 3, 4 og 6, herunder administrationsudgifter, med 290 kr. årligt i 2011 pris- og lønniveau pr. fuldtidsbeskæftiget.
 Der henvises til lovforslagets afsnit 2.4.2.
Til nr. 11 og 12 (§ 19, stk. 2-4) Det foreslås, at bestemmelsen i AER-lovens § 19, stk. 2, om, at Undervisningsministeriet dækker underskud i AER midlertidigt, ophæves.
Som en konsekvens heraf ophæves § 19, stk. 3, da denne bestemmelse alene vedrører stk. 2.
Baggrunden for ændringen er, at AERs regnskabsprincipper medfører, at AER regnskabsfører alle udgifter til præmie og bonus i det år, hvor aftalen indgås, og der opnås et retskrav på præmie og bonus, selvom udbetalinger til ordningen og dermed de faktiske udgifter først falder i senere år.
I forhold til den forslåede ordning med op til 70.000 kr. i præmie og bonus i 2011, indebærer dette f.eks., at der regnskabsføres og hensættes udgifter på 70.000 kr. for hver indgåede uddannelsesaftale, der registreres i 2011, selvom en del af udbetalingerne først falder i 2012 og 2013. Der regnskabsføres også det fulde beløb på 70.000 kr., selvom de indgåede aftaler efterfølgende kan blive annulleret eller opsagt i fx prøveperioden eller før tidspunktet for forfald af sidste rate.
Dette regnskabsprincip medfører, at AER kan have et underskud i et år, uden at det påvirker AERs likviditet.
I de økonomiske beregninger af bidragsstigningen i forbindelse med ekstraudgifter til den eksisterende ordning, jf. denne lovs § 1, nr. 9, og udgifter til den foreslåede ordning, er der taget højde for, hvornår udgifterne faktisk falder.
Således er bidragsstigningen fordelt udover de tre år, hvor udgifterne vil ligge.
Det foreslås derudover, at ændre affattelsen af § 19, stk. 4. Ændringen er dels en konsekvens af ophævelsen af stk. 2 og 3, dels en præcisering af, hvornår beløb lånt af AER til dækning af et midlertidigt likviditetsunderskud kan indregnes med tillæg af renter i bidraget for det følgende år.
Dette vil efter forslaget kunne ske, såfremt den samlede likviditet i Arbejdsgivernes Elevrefusion efter Undervisningsministeriets vurdering nødvendiggør dette.
 Der henvises til lovforslagets afsnit 2.5.2.
Til nr. 13 (§ 41 a) Det foreslås, at undervisningsministeren for Folketinget fremsætter forslag til revision af lovens kapitel 6, som affattet ved lovforslagets § 1, nr. 2-9, i folketingsåret 2011-12. Det bemærkes, at der i lov nr. 427 af 30. maj 2009 og lov nr. 1218 af 14. december 2009 er fastsat tilsvarende revisionsbestemmelser vedrørende de ved disse love affattede bestemmelser i kapitel 6 i lov om Arbejdsgivernes Elevrefusion for folketingsåret 2010-11.
 Der henvises til lovforslagets afsnit 3.
Til § 2 Til nr. 1 (§ 3, stk. 2) Det foreslås at ophæve ikrafttrædelsesbestemmelsen for de hidtil gældende ordninger for præmie, løntilskud og bonus i § 3, stk. 2, i lov nr. 1218 af 14. december 2009 om lov om ændring af lov om Arbejdsgivernes Elevrefusion og lov om erhvervsuddannelser.
Bestemmelsen er ikke længere relevant.
Den fortsatte anvendelse af de hidtidige ordninger for præmie og løntilskud følger af denne lovs § 1, nr. 2-6, mens den hidtidige bonusordnings fortsatte anvendelse følger af § 2, nr. 2 og § 3, stk. 3.
 Der henvises til lovforslagets afsnit 2.1.2.
Til nr. 2 (§ 3, stk. 6) Der foreslås en justering af udbetalingsbestemmelsen for den nuværende bonusordning.
Det stilles som betingelse, at uddannelsesaftaler indgået efter lovens ikrafttræden påbegyndes senest tre måneder efter aftalens indgåelse.
Betingelsen stilles for, at den gældende bonusordning efter den foreslåede ændring udelukkende skal tilgodese arbejdsgivere, som indgår uddannelsesaftaler, som påbegyndes i overskuelig fremtid efter aftalens indgåelse.
 Der henvises til lovforslagets afsnit 2.2.2.
Til § 3 Det foreslås i § 3, stk. 1, at loven skal træde i kraft den 15. november 2010. Det er vigtigt at sætte loven i kraft hurtigst muligt for at sikre, at indgåelse af uddannelsesaftaler og praktikaftaler ikke går i stå.
Det foreslås i § 3, stk. 2, at den foreslåede forhøjelse af bonusordningen, jf. denne lovs § 1, nr. 6 og 7, finder anvendelse på uddannelsesaftaler indgået fra og med den 5. november 2009, hvis prøvetiden ikke er udløbet den 15. november 2010. Dermed vil både uddannelsesaftaler, der er indgået efter lovens ikrafttræden, og uddannelsesaftaler, som er indgået før lovens ikrafttræden, men hvor prøvetiden ikke var udløbet, da loven trådte i kraft, kunne omfattes af den foreslåede forhøjelse.
For at styrke incitamenter til indgåelse af længere uddannelsesaftaler er det vigtigt, at den nye ordning sættes i kraft hurtigst muligt.
Prøvetidens udløb er valgt som skæringstidspunkt i forhold til valg af den nye bonusordning, fordi dette tidspunkt afgør retten til første rate af bonus.
Det foreslås i § 3, stk. 3, at den nuværende bonusordning, jf. den hidtil gældende bestemmelse i § 17, stk. 2, i lov om Arbejdsgivernes Elevrefusion, som affattet ved § 1, nr. 3, i lov nr. 1218 af 14. december 2009 om ændring af lov om Arbejdsgivernes Elevrefusion og lov om erhvervsuddannelser, fortsat finder anvendelse på uddannelsesaftaler indgået i perioden fra den 5. november 2009 til den 31. december 2010. Den 5. november 2009 er datoen for den nuværende bonusordnings ikrafttræden.
Det foreslås, at det er en betingelse for at ansøge om bonus efter den nuværende ordning, at uddannelsesaftaler indgået efter denne lovs ikrafttræden, den 15. november 2010, påbegyndes senest tre måneder efter aftalens indgåelse.
Den nuværende ordning opretholdes i 2010 for at sikre arbejdsgivernes forventning om bonus for kortere uddannelsesaftaler indgået i 2010 i henhold til den gældende lov.
 Arbejdsgiverne vil for uddannelsesaftaler indgået i perioden fra den 15. november 2010 til den 31. december 2010 kunne vælge mellem bonus på 32.000 kr. (den nuværende ordning) eller på 52.000 kr. (den foreslåede ordning), idet den nuværende ordning opretholdes, og de to bonusordninger dermed i en periode efter forslaget fungerer parallelt.
Det foreslås i § 3, stk. 4, at en uddannelsesaftale ikke kan udløse bonus efter både § 17, stk. 2, i lov om Arbejdsgivernes Elevrefusion, som affattet ved denne lovs § 1, nr. 6, jf. stk. 2, og efter den hidtil gældende affattelse af § 17, stk. 2, i lov om Arbejdsgivernes Elevrefusion, jf. § 1, nr. 3, i lov nr. 1218 af 14. december 2009 om ændring af lov om Arbejdsgivernes Elevrefusion og lov om erhvervsuddannelser.
De to bonusordninger fungerer i en periode parallelt.
En arbejdsgiver kan dog ikke modtage bonus efter både den nuværende og den foreslåede ordning for samme uddannelsesaftale.
En forlængelse af en uddannelsesaftale kan således ikke medføre, at der udløses bonus efter begge ordninger.
Det foreslås i § 3, stk. 5, at fristerne for aftalers påbegyndelse for at opnå præmie, løntilskud og bonus gælder for aftaler indgået efter lovens ikrafttrædelse.
Fristerne er i henhold til § 16, stk. 1, 2. pkt., § 16 a, stk. 1, 2. pkt., og § 17 a i lov om Arbejdsgivernes Elevrefusion, som affattet ved denne lovs § 1, nr. 2, § 1, nr. 5, og § 1, nr. 9, tre måneder efter uddannelses- eller praktikaftalens indgåelse.
