 Selskab A's salg af aktier i Selskab B til A's svenske moderselskab M  

 fandtes p.g.a. aktiekapitalens størrele og aktiernes fordeling på aktionærer  

 ikke omfattet af LL § 16 B, stk. 5.
 Ligningsrådet blev anmodet om forhåndsbesked om følgende:
Vil selskab A's salg af aktierne i selskab B til A's svenske moderselskab  

 M være omfattet af bestemmelsen i ligningslovens § 16 B, stk. 5? De nærmere omstændigheder var følgende: Det svenske moderselskab, M, ejer  

 samtlige aktier i det danske selskab A.
Som led i en strukturændring ønsker M at  

 blive direkte ejer af aktierne i selskab B, der er et 90% ejet datterselskab  

 af A.
De øvrige aktier i selskab B ejes af et schweizisk selskab.
A og B er en del af en stor svensk koncern.
Ifølge ligningslovens § 16 B,  

 stk. 5, vil et selskab, der afstår aktier, blive beskattet af hele  

 afståelsessummen efter de samme regler, der ifølge stk. 2 gælder for  

 personlige aktionærer, såfremt en person eller dennes ægtefælle ved  

 afståelsen havde en væsentlig indflydelse i det selskab, der afstår aktierne,  

 og på samme tidspunkt havde en væsentlig indflydelse i det købende selskab  

 (holdingselskabet). Det er i den forbindelse uden betydning, om  

 aktieoverdragelsen sker ved salg eller ved udlæg som en del af  

 likvidationsprovenuet, idet sidstnævnte forhold sidestilles med et salg.
 Efter bestemmelsen i ligningslovens § 16 B, stk. 5, er det således en  

 forudsætning for at medregne afståelsessummen i den skattepligtige indkomst,  

 at en person eller dennes ægtefælle ved afståelsen havde en væsentlig  

 indflydelse i det selskab, der afstår aktierne, og på samme tidspunkt havde  

 en væsentlig indflydelse i holdingselskabet.
 I Skattedepartementets cirkulære nr. 50 af 13. maj 1985, pkt. 5, litra c,  

 er anført, at det må bero på en konkret vurdering, om der foreligger en  

 væsentlig indflydelse i såvel det selskab, som afstår aktierne, som i det  

 købende selskab (holdingselskabet). Udtrykket væsentlig indflydelse er ifølge  

 cirkulæret ikke begrænset til tilfælde, hvor personen eller dennes ægtefælle  

 har en væsentlig indflydelse i selskaberne, men også til tilfælde, hvor  

 aktieafståelsen har fundet sted efter fælles overenskomst mellem flere af  

 selskabets aktionærer, der hver især ejer mindre end 25%, men tilsammen en  

 væsentlig del af aktiekapitalen i det overdragende selskab, når samme  

 aktionærkreds også bliver ejere af aktierne i holdingselskabet.
 Som det fremgår af loven og det nævnte cirkulære, tager bestemmelsen alene  

 sigte på tilfælde, hvor en person eller en personkreds har den væsentlige  

 indflydelse i selskaberne.
I den foreliggende sag indehaves aktierne i det bestemmende svenske  

 selskab af ca. 40.000 aktionærer.
Ca. 60% af aktionærerne er institutionelle  

 aktionærer eller selskaber.
De øvrige 40% ejes af personlige aktionærer.
 Ligningsrådet svarede herefter:
 Når henses til det oplyste om aktiekapitalens størrelse og aktiernes  

 fordeling på aktionærer, finder rådet ikke, at det omhandlede forhold er  

 omfattet af ligningslovens § 16 B, stk. 5.
 Statsskattedirektoratets kommentar:
 Holdingreglerne i ligningslovens § 16 B har nu været gældende i 4 år.
I en situation som den foreliggende, hvor der sker omgruppering af datter-  

 eller datterdatterselskaber inden for en koncern, der i sidste ende ejes af  

 en bred og mere ubestemt aktionærkreds, har Statsskattedirektoratet hidtil  

 været tilbøjelig til at mene, at aktieoverdragelsen var omfattet af  

 holdingreglerne.
Man har fundet, at denne opfattelse kunne støttes på, at  

 aktieafståelsen har fundet sted efter fælles overenskomst mellem flere af  

 selskabets aktionærer, der hver især ejer mindre end 25%, men tilsammen en  

 væsentlig del af aktiekapitalen i det overdragende selskab.
 Afgørelsen i den ovenfor refererede sag er en ændring af hidtidig praksis.
 Der er efter direktoratets opfattelse ikke betænkeligheder ved en  

 justering af praksis som beskrevet, der vel navnlig har betydning for en lang  

 række børsnoterede selskaber.
SD 350-4432-2923 (* 1) Afgørelsen er offentliggjort: SKAT 1989/2 side 154.
