Udtalt, at hovedreglen eftrer § 10, stk. 1, i lov om kommunernes  

 styrelse er, at kommunalbestyrelsens møder er offentlige.
Behandling af sager  

 for lukkede døre må derfor have undtagelsens karakter og være begrundet i den  

 enkelte sags beskaffenhed.
Dette understreges også af den mulighed, der er  

 for kommunalbestyrelsen, for at forhandle selve spørgsmålet om dørlukning for  

 lukkede døre, idet der herved kan ske en afklaring af, om sagens behandling  

 overhovedet vil medføre fremdragelse af forhold, der kan begrunde en  

 dørlukning.
 I den konkrete sag fandt Indenrigsministeriet ikke, at der havde været  

 tilstrækkelige grunde til at træffe bestemmelse om, at byrådets behandling af  

 et forslag til udtalelse til tilsynsrådet vedrørende baggrunden for en  

 afgørelse om et medlems inhabilitet skulle ske for lukkede døre.
 Ministeriet bemærkede i denne forbindelse, at oplysninger om  

 købesummer m.v. for ejendomme er offentligt tilgængelige og således  

 undergivet aktindsigt efter offentlighedslovens regler, jf.
 »Offentlighedsloven« af Asbjørn Jensen m.fl., side 151, og  

 at de pågældende oplysninger, som var medtaget i svarudkastet, således ikke i  

 sig selv kunne begrunde beslutningen om behandling af sagen for lukkede døre.
I skrivelse af 17. januar 1990, der var rettet til Tilsynsrådet for  

 Frederiksborg Amt, har De forelagt Indenrigsministeriet den af tilsynsrådet  

 afgivne udtalelse af 8. december 1989 vedrørende borgmester Jørgen  

 Christiansens afgørelse under et byrådsmøde den 14. november 1989 om,  

 hvorvidt drøftelsen af en udtalelse til tilsynsrådet skulle ske for lukkede  

 eller åbne døre.
Tilsynsrådet har ved sin påtegning af 19. januar 1990 på  

 Deres skrivelse meddelt, at rådet kan henholde sig til den trufne afgørelse,  

 og samtidig vedlagt sagens akter.
Det fremgår af sagen, at Frederikssund Byråd ved byrådsmødet den 10.  

 oktober 1989 traf afgørelse om, at De var inhabil i forhold til behandllingen  

 af dele af kommuneplanen.
I skrivelse af 11. oktober 1989 klagede De over  

 denne afgørelse til Tilsynsrådet for Frederiksborg Amt, som i anledning af  

 Deres klage indhentede en udtalelse fra Frederikssund Byråd.
På  

 dagsordensudkastet for byrådets møde den 14. november 1989 havde borgmesteren  

 opført sagen blandt de sager, der skulle behandles for lukkede døre.
Et  

 forslag fra den konservative gruppe om, at sagen blev overført til sagerne,  

 der skulle behandles for åbne døre, blev af borgmesteren sat under  

 afstemning.
Ved afstemningen om forslaget var der stemmelighed, og  

 borgmesteren konstaterede på den baggrund, at forslaget var bortfaldet.  

 Byrådets udtalelse i sagen blev herefter drøftet og vedtaget for lukkede  

 døre.
I skrivelse af 15. november 1989 klagede De til tilsynsrådet over  

 borgmesterens afgørelse om, at byrådets udtalelse til tilsynsrådet skulle  

 behandles for lukkede døre.
I anledning af denne klage indhentede  

 tilsynsrådet en udtalelse fra borgmesteren, som i skrivelse af 27. november  

 1989 tilkendegav, at sagens beskaffenhed set under eet begrundede lukkede  

 døre.
Borgmesteren henviste herved til, at Deres inhabilitet var begrundet i,  

 at De som advokat havde medvirket i forbindelse med udfærdigelse af skøder  

 for to ejendomme, der indgik som dele af et større byområde, og som dannede  

 grundlaget for de til byrådet fremsendte projekter til butikscenter og  

 varehus.
Udtalelsen til tilsynsrådet indeholdt oplysning om købsprisen for  

 den ene ejendom, herunder oplysning om, at prisen oversteg  

 ejendomsvurderingen med 124 pct.
Borgmesteren fandt det rimeligt, at køberne  

 blev beskyttet imod at få disse forhold, der var angivet i udkastet til  

 udtalelsen til tilsynsrådet, forhandlet for lukkede døre.
 I skrivelse af 8. december 1989 udtalte tilsynsrådet, at en beslutning om  

 behandling af en sag for lukkede døre beror på et skøn, og at tilsynsrådet  

 under hensyn til indholdet af byrådets udtalelse til tilsynsrådet i anledning  

 af klagen ikke fandt at kunne kritisere, at sagen blev behandlet for lukkede  

 døre.
 I denne anledning skal Indenrigsministeriet udtale følgende:
Efter § 10, stk. 1, i lov om kommunernes styrelse er kommunalbestyrelsens  

 møder offentlige.
Kommunalbestyrelsen kan dog bestemme, at en sag skal  

 behandles for lukkede døre, når dette findes nødvendigt eller ønskeligt på  

 grund af sagens beskaffenhed.
Spørgsmålet om, hvorvidt en sag giver grundlag  

 for dørlukning, forhandles for lukkede døre, hvis dette bestemmes af  

 kommunalbestyrelsen eller formanden.
Lovens hovedregel er således, at kommunalbestyrelsens møder er offentlige,  

 og behandling af sager for lukkede døre må derfor have undtagelsens karakter  

 og være begrundet i den enkelte sags beskaffenhed.
Dette understreges også af  

 den mulighed, der er for kommunalbestyrelsen, for at forhandle selve  

 spørgsmålet om dørlukning for lukkede døre, idet der herved kan ske en  

 afklaring af, om sagens behandling overhovedet vil medføre fremdragelse af  

 forhold, der kan begrunde en dørlukning.
Indenrigsministeriet finder ikke, at der efter det i sagen oplyste har  

 været tilstrækkelige grunde til at træffe bestemmelse om, at byrådets  

 behandling af forslaget til udtalelse til tilsynsrådet vedrørende baggrunden  

 for afgørelsen om Deres inhabilitet skulle ske for lukkede døre.
Det bemærkes  

 herved, at oplysninger om købesummer m.v. er offentligt tilgængelige og  

 således undergivet aktindsigt efter offentlighedslovens regler, jf.  

 »Offentlighedsloven« af Asbjørn Jensen m.fl., s. 151.
De pågældende oplysninger, som var medtaget i svarudkastet til  

 tilsynsrådet, kunne således ikke i sig selv begrunde en beslutning om  

 behandling af sagen for lukkede døre.
Ministeriet har samtidig hermed henledt  

 Frederikssund Byråds opmærksomhed herpå.
 Tilsynsrådet for Frederiksborg Amt og Frederikssund Byråd har modtaget en  

 kopi af denne skrivelse.
