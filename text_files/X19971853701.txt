 Sagen omhandler to søsterselskaber der skulle fusioneres.
Beslutningen om fusion var vedtaget mindre end et år efter at mere end  

 50% af kapitalen i selskaberne havde skiftet ejer.
Endvidere var der mindre  

 end 1 år før fusionens vedtagelse sket en overdragelse af aktiver selskaberne  

 imellem som ikke kunne henregnes til almindelig samhandel.
Som følge af det  

 tidsmæssige aspekt mellem overdragelsen og vedtagelsen af fusionen samt de  

 reelle følger af overdragelsen gav Ligningsrådet tilladelse til fusionen  

 efter FUL § 4, stk. 1 og 2 med vilkår om, at der i skattemæssig henseende  

 skulle bortses fra den foretagne overdragelse.
Et udenlandsk selskab erhvervede pr. 1. april 1996 den fulde aktiekapital  

 i selskaberne A og B.
Ved aftale af 7. april 1996 solgte selskab A en del af  

 sin aktivitet til selskab B.
 Overdragelsen omfattede bestemte omsætningsaktiver med tilhørende  

 immaterielle aktiver, herunder goodwill, og blev begrundet med ønsket om at  

 samle en bestemt aktivitet i selskab B.
Selskaberne A og B skulle derefter fusioneres pr. 1. april 1997 med A som  

 det fortsættende selskab.
Beslutningen herom blev truffet mindre end et år  

 efter det udlandske moderselskabs overtagelse af selskaberne, hvorfor  

 tilladelse efter FUL § 4, stk. 2 var nødvendig.
 Den foretagne overdragelse af aktiver fra selskab A til selskab B kunne  

 ikke henregnes til normal samhandel og eftersom det sælgende selskab, A,  

 beherskedes af en selskabsdeltager i det købende selskab B, nemlig det  

 udenlandske moderselskab, var en tilladelse også påkrævet efter FUL § 4, stk.  

 1.
 Om baggrunden for beslutningen om fusion var det oplyst, at det udfra  

 forretningsmæssige og organisatoriske synspunkter ville indebære klare  

 fordele at sammenlægge de to selskabers virksomhed.
Selskabernes økonomiske baggrund var, at selskab A gennem flere år havde  

 oparbejdet et skattemæssigt underskud, hvoraf en betragtelig del ville  

 forældes med udgangen af indkomståret 1996, jfr.
LL § 15.
 Selskab B havde derimod igennem flere år haft overskudsgivende aktivitet.
Ved overdragelsen opnåede selskab A en avance svarende til den fastsatte  

 værdi for den solgte goodwill.
Som følge af fremførsel af underskud fra 1991  

 blev denne avance ikke beskattet.
Ved overdragelsen skabtes et ikke tidligere eksisterende  

 afskrivningsberettiget aktiv, nemlig goodwill.
Det købende selskab kunne  

 således reducere årets skattepligtige overskud med afskrivninger på den  

 erhvervede goodwill.
Ligningsrådet lagde vægt på, at overdragelsen var sket forholdsvis kort  

 tid forinden vedtagelsen af fusionen, og at overdragelsen reelt var økonomisk  

 neutral for de involverede parter, eftersom selskaberne alligevel skulle  

 sammenlægges ved fusionen.
Dette måtte sammenholdes med, at overdragelsen  

 skabte et afskrivningsberettiget aktiv, der kort efter skulle tilbageføres  

 til det sælgende selskab, nemlig i selskab A der ved fusionen skulle være det  

 fortsættende selskab.
På det grundlag fandt Ligningsrådet, at der skulle fastsættes vilkår for  

 tilladelsen til fusion.
I medfør af FUL § 4, stk. 1 blev gennemførelsen af en  

 skattefri fusion derfor gjort betinget af, at der i skattemæssig henseender  

 bortsås fra den foretagne overdragelse pr. 7. april 1996. Det indebar, at der  

 ikke kunne anses at bestå et afskrivningsberettiget aktiv i form af goodwill,  

 at skatteansættelsen for 1996 vedrørende selskab A ændredes, idet der skulle  

 bortses fra den ekstraordinære indtægt fra overdragelsen, og at  

 skatteansættelsen for selskab B skulle korrigeres for de foretagne  

 afskrivninger vedrørende goodwill, idet afskrivningsretten ikke kunne anses  

 for at bestå.
