Nr BTL 324 Betænkning over Forslag til lov om ændring af lov om Arbejdsgivernes  

 Elevrefusion (Udvidelse af lønrefusions- og befordringsordningen m.v.)   

 Nr L 324 1992-93, 1. samling Afgivet af Uddannelsesudvalget Afgivet: 19930617 Udvalget har behandlet lovforslaget i nogle møder.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse  

 uændret.
 Et mindretal (Det Konservative Folkepartis, Venstres og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
Et flertal inden for mindretallet (Det Konservative Folkepartis og  

 Venstres medlemmer af udvalget) betragter regeringens samlede økonomiske  

 udspil som en helhed.
Da Det Konservative Folkeparti og Venstre er  

 modstandere af regeringens samlede plan, vil de to partier stemme imod alle  

 regeringens lovforslag, uanset at partierne ville kunne støtte enkelte af  

 lovforslagene, hvis de ikke indgik i den fremlagte helhed.
Nogle af  

 lovforslagene har partierne ved tidligere lejligheder selv fremlagt, men i  

 helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Flertallet inden for mindretallet finder det aldeles utroværdigt og  

 uansvarligt, når regeringen lover skattelettelser samtidig med, at de  

 offentlige udgifter og underskuddet på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Flertallet inden for mindretallet er derfor nødt til at se lovforslagene  

 om lettelser og skærpelser under eet.
Da regeringen ikke har taget initiativ  

 til reelle forhandlinger om den samlede økonomiske plan, har flertallet inden  

 for mindretallet ikke fået mulighed for at opnå grundlæggende ændringer i  

 regeringens udspil.
I konsekvens heraf vil flertallet inden for mindretallet  

 stemme imod alle regeringens lovforslag.
 Et mindretal inden for mindretallet (Fremskridtspartiets medlem af  

 udvalget) var oprindelig imod lovgivningen om Arbejdsgivernes Elevrefusion og  

 befordringsordningen.
Som forslaget lægger op til, kan kommuner og amtskommuner opnå tilskud til  

 lønrefusion samt befordringstilskud specielt med henblik på social- og  

 sundhedsuddannelsen.
Kommunerne og amtskommunerne skal ligeledes have hver  

 sit medlem af bestyrelsen for Arbejdsgivernes Elevrefusion.
I dag har de eet  

 fælles medlem.
I øvrigt skal Funktionærernes og Tjenestemændenes Fællesråd  

 (FTF) have et medlem.
Mindretallet tager afstand fra den alders-apartheid,  

 der ligger i lovforslaget, idet aldersgrænsen for nyvalg til bestyrelsen  

 foreslås sat til det 67. år.
Et betydeligt aspekt ved sammensætningen af  

 bestyrelsen er, at den offentlige sektor ifølge lovforslaget vil komme til at  

 besætte 6 ud af 16 pladser.
Dette overstiger de offentlige arbejdsgiveres  

 andel af AER-bidraget.
I den forbindelse kan nævnes, at Dansk  

 Arbejdsgiverforening har tilkendegivet sin utilfredshed med dette forhold.
Lovforslaget vil medføre en ekstra udgift på 190 mio. kr., som fordeles  

 med 175 mio. kr. til lønrefusionen og derudover 15 mio. kr. til  

 befordringstilskud.
Mindretallet har fået oplyst, at de private  

 arbejdsgiveres andel heraf vil være i størrelsesordenen 65-70 mio. kr.
Dette  

 fremgår imidlertid ikke af bemærkningerne til lovforslaget.
 Mindretallet mener, at såfremt man ønsker at bruge flere økonomiske midler  

 til udvidelse af lønrefusion og befordringsordningen, vil det være rimeligt,  

 om disse økonomiske ressourcer hertil også blev fundet inden for de  

 eksisterende bevillinger.
Det er skuffende, at regeringen ikke har evnet at finde de økonomiske  

 ressourcer inden for de eksisterende bevillinger.
Også når det drejer sig om  

 de amtskommunale kasser eller de kommunale kasser, er og bliver det en ekstra  

 udgift.
