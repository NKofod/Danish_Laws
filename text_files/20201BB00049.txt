Fremsat den 22. oktober 2020 af Karina Adsbøl (DF), Liselott Blixt (DF), Jens Henrik Thulesen Dahl (DF), Kristian Thulesen Dahl (DF), Morten Messerschmidt (DF) og Peter Skaarup (DF) Forslag til folketingsbeslutning om ny retssikkerhedsfond på handicapområdet og opsættende virkning ved klage Folketinget pålægger regeringen at gennemføre følgende to tiltag på handicapområdet:
 1. Etablere en retssikkerhedsfond, som skal sikre kompensation og rådgivning til udsatte borgere med nedsat funktionsevne eller handicap, der uretmæssigt får afslag på deres ansøgning om hjælp fra kommunen.
 2. Indføre opsættende virkning for klager over kommunernes afgørelser om nedsættelse og frakendelse af hjælp på handicapområdet.
 De to tiltag skal være gennemført inden udgangen af indeværende folketingsår.
Bemærkninger til forslaget Kommunernes sagsbehandling er i dag for mangelfuld Tal fra Ankestyrelsen viser, at kommunernes sagsbehandling mangler faglighed og kvalitet.
Det kan fremhæves, at 46 pct. af de sager, som borgerne har indbragt for Ankestyrelsen på voksenhandicapområdet, er blevet omgjort eller hjemvist til fornyet behandling i kommunen.
På børnehandicapområdet er tallet hele 51 pct.
Mange borgere har ikke mentalt overskud til at føre en klagesag, hvis de får afslag fra kommunen i en handicapsag.
Sådanne klagesager kan tage flere måneder.
Det betyder, at der potentielt træffes endnu flere forkerte afgørelser i kommunerne, som ikke bliver indbragt for Ankestyrelsen.
Lang sagsbehandlingstid kan sætte hverdagen i stå for familier eller enkeltpersoner, der har brug for hjælp fra kommunen.
Processen er nemlig hård, hvis man først må vente i flere måneder på at få sin ansøgning om hjælp behandlet i kommunen efter servicelovens regler om hjælp til personer med handicap, og hvis man efterfølgende skal igennem et nyt sagsbehandlingsforløb, fordi man har været nødsaget til at klage til Ankestyrelsen over kommunens afslag.
Alene sagsbehandlingen i Ankestyrelsen kan tage 15-26 uger.
Servicelovens beskyttelse dækker ikke nok Lovgivningen forpligter kommunen til at behandle sine sager hurtigt og objektivt.
Der er til gengæld ingen regler, der tager højde for de mange sager, hvor kommunen ikke har sagsbehandlet godt nok, og hvor sagen hjemvises til fornyet behandling.
Det betyder i realiteten, at sagen starter forfra, og at borgeren skal vente i yderligere 6-8 måneder uden den hjælp, han eller hun har ansøgt om.
Det er retssikkerhedsmæssigt helt uacceptabelt for disse i forvejen udsatte borgere.
Det følger af serviceloven, at borgerne har en varslingsperiode på 14 uger, efter en kommune afgør at nedsætte eller fjerne borgerens hjælp.
Borgerne kan derved beholde en eksisterende hjælp, som kommunen nu har nedsat eller frakendt dem, i 14 uger.
I den periode har borgeren mulighed for at klage over kommunens afgørelse til Ankestyrelsen.
Denne mulighed må ikke forveksles med opsættende virkning, da varslingsperioden løber i 14 uger, og ikke indtil en endelig afgørelse er truffet.
Servicelovens begrænsede varslingsperiode gælder kun i nogle typer sager.
Det gælder sager om frakendelse eller nedsættelse af personlig hjælp og pleje, borgerstyret personlig assistance, særlig kontaktperson til døvblinde borgere, plads i et særligt dag- eller klubtilbud, bilstøtte og hjælp til dækning af tabt arbejdsfortjeneste til personer, der i hjemmet forsørger et barn under 18 år med betydeligt og varigt nedsat fysisk eller psykisk funktionsevne m.v.
Serviceloven giver imidlertid ikke en varslingsperiode til de borgere, der har søgt om en type hjælp, de ikke tidligere har haft brug for, eller som har fået nedsat eller frataget en anden type hjælp end dem, der er nævnt ovenfor.
Disse borgeres retssikkerhed er dermed ikke tilstrækkeligt beskyttet.
Advokatrådet har udgivet rapport med gode løsningsforslag Advokatrådet anbefaler i en rapport fra marts 2020, at retssikkerheden skal forbedres for borgere med nedsat funktionsevne eller handicap.
I rapporten gives en række løsningsforslag, herunder oprettelsen af en retssikkerhedsfond på handicapområdet.
En retssikkerhedsfond skal kompensere borgere, der har modtaget forkerte afgørelser, og understøtte retssikkerheden ved at give adgang til juridisk bistand til borgeren.
Advokatrådet foreslår, at retssikkerhedsloven ændres, så lovgivningen kommer til at tage højde for den meget store andel af fejlbehæftede afgørelser, vi ser i dag.
Særligt de 14 ugers varsling efter serviceloven hænger ikke sammen med, at Ankestyrelsens gennemsnitlige sagsbehandlingstid er på 15-26 uger.
Advokatrådet anbefaler derfor, at der indføres en reel opsættende virkning i klagesager, så borgeren ikke får frataget hjælp, førend sagen er afgjort i Ankestyrelsen, og kun hvis Ankestyrelsen giver kommunen medhold i afgørelsen om fratagelse af hjælp.
Advokatrådets rapport »Retssikkerhed for udsatte borgere« fra marts 2020 kan findes på advokatsamfundets hjemmeside: www.advokatsamfundet.dk Dansk Folkeparti ønsker at etablere en retssikkerhedsfond på handicapområdet Dansk Folkeparti foreslår i overensstemmelse med Advokatrådets rapport og løsningsforslag, at der etableres en retssikkerhedsfond på handicapområdet.
Fonden skal skabe et incitament for kommunerne til markant at forbedre sagsbehandlingen af sagerne på handicapområdet og skal samtidig tjene som et sikkerhedsnet for de borgere, der får sat livet og hverdagen i stå af kommunens kritisable sagsbehandling.
Retssikkerhedsfonden på handicapområdet bør yde kompensation til borgere, der på grund af kommunens fejl må vente længe på at få den hjælp, de har ret til efter lovgivningen.
Kompensationen vil ikke være en egentlig erstatning for et opgjort tab, men der vil eksempelvis kunne gives kompensation til pårørende, der har udført det arbejde, som kommunen burde have bevilliget.
Fonden skal ligeledes kunne udbetale tilskud eller ydelser med tilbagevirkende kraft, når Ankestyrelsen har afgjort, at kommunens afgørelse var forkert.
 Dansk Folkeparti foreslår desuden, at fonden skal sikre juridisk bistand til de borgere, der har brug for en stærk og kompetent hjælp i kampen mod systemet.
Overordnet set skal retssikkerhedsfonden gerne ligne den ordning, der kendes fra Erstatningsnævnet for voldsofre.
Erstatningsnævnet har til formål at beskytte den svage part og sikre en mere enkel adgang til erstatning for ofrene, så de ikke midt i en krisesituation er afhængig af at skulle føre en egentlig retssag mod deres voldsmand.
Klager skal medføre opsættende virkning Dansk Folkeparti foreslår, at der indføres opsættende virkning for klager over kommunernes afgørelse om nedsættelse eller frakendelse af allerede tildelt hjælp til borgere med nedsat funktionsevne eller handicap.
Således risikerer borgeren ikke at miste hjælpen, før sagen er færdigbehandlet.
Det er et faktum, at sagsbehandlingstiderne i både kommunen og Ankestyrelsen er så lange, at borgeren meget vel kan stå uden hjælp i længere perioder.
Det er desuden et faktum, at knap halvdelen af de sager, der bliver påklaget, bliver hjemvist til fornyet behandling i kommunen eller omgjort direkte af Ankestyrelsen.
Derfor er der behov for en lovændring, der sikrer, at det aldrig går ud over borgeren, at kommunen har lavet fejl i sagsbehandlingen, og at der er lange sagsbehandlingstider i kommunen og Ankestyrelsen.
Finansiering Retssikkerhedsfondens opstart finansieres via reserven efter satspuljen.
Herefter finansieres retssikkerhedsfonden af kommunerne, ved at kommunen indbetaler de besparelser til retssikkerhedsfonden, som de har opnået ved uretmæssige afslag eller forkerte afgørelser.
Skriftlig fremsættelse Karina Adsbøl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ny retssikkerhedsfond på handicapområdet og opsættende virkning ved klage.
(Beslutningsforslag nr.
B 49) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
