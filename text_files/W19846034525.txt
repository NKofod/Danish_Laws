 Patentdirektoratet afslog en ansøgnig om patent på »databærer til  

 bestemmelse af fælles egenskaber for oplagrede data« med den  

 begrundelse, at kravet om opfindelseshøjde ikke var opfyldt.
Afgørelsen blev indbragt for Patentankenævnet idet klageren påstod, at  

 ansøgningen skulle optages til fortsat behandling på grundlag af nye  

 patentkrav.
Nævnet udtalte, at den i opfindelsen beskrevne tekniske virkning  

 blot frembød en additiv virkning, som umiddelbart kunne forudses, og som  

 ifølge klagerens egen erkendelse alene opnåedes ved udnyttelse af kendte  

 egenskaber ved et til formålet egnet materiale.
Nævnet stadfæstede derfor  

 Patentdirektoratets afgørelse.
År 1984, den 18. december afsagde patentankenævnet (Beyer,  

 Grønning-Nielsen, Franck, P.G.
Jensen, Vørts) følgende k e n d e l s e i sagen j.nr.
P. 29/82: Klage fra Jean Marie Michel Paul Blanie, Frankrig, v/patentbureau Hofman-Bang & Boutard A/S, over patentdirektoratets afgørelse af 20. september 1982 af patentansøgning nr.  

 6409/74.
Den 10. december 1974 indleverede klageren en ansøgning om patent på  

 »databærer til bestemmelse af fælles egenskaber for oplagrede  

 data«.
Ansøgningen indeholdt 56 krav, der den 20. april 1978 ændredes  

 til 4 krav, hvoraf krav 1 lød således:
»Kortsamling til oplagring, genfinding og behandling af data for en  

 første mængde af grundelementer og en anden mængde af data for mulige  

 relationer imellem to vilkårlige elementer af den første mængde, omfattende  

 en samling af databærere med samme fysiske dimensioner og overlejrelige over  

 hverandre, k e n d e t e g n e t ved, at databærerne er gennemsigtige eller  

 halvgennemsigtige, og at databærersamlingen består af en første  

 referencedatabærer med en adressematrix, hvor hvert grundelement af den  

 første mængde er tilknyttet en af adresserne i matrixen, og af en række  

 databærere, som hver især er tilknyttet mindst eet element af den første  

 mængde af grundelementer, og som i det til vedkommende grundelements  

 adressested i referencematrixen svarende punkt af databæreren har et  

 identifikationstegn og i de til andre grundelementers adressesteder i  

 referencematrixen svarende punkter af databæreren har mindst eet kodetegn  

 svarende til dataene for relationen imellem hvert af databærerens  

 grundelementer af den første mængde og det til den betragtede adresse i  

 adressematrixen knyttede grundelement.« Patentdirektoratet anførte hertil i skrivelse af 13. september 1978 bl.a.:
 »Den i krav 1 omhandlede kortsamling er i alt væsentligt kendt fra  

 det tidligere modholdte tyske patentskrift nr. 968.195, fra engelsk  

 patentskrift nr. 986.168 og fra USA patentskrift nr. 1.526.717, se i alle tre  

 skrifter især tegningen, idet den eneste forskel synes at være, at  

 databærerne ifølge ansøgningen er gennemsigtige eller halvgennemsigtige,  

 medens de kendte databærere er uigennemsigtige.
Der ses ikke ved denne forskel at kunne opnås en væsentlig ny teknisk  

 virkning, der kan begrunde noget patenterbart, ligesom der ikke i  

 beskrivelsen eller i Deres ovennævnte skrivelse ses at være redegjort for en  

 sådan væsentlig ny teknisk virkning.« Klageren indsendte derefter ved skrivelse af 9. maj 1979 følgende nye  

 krav:
 »1. Datakort af et ustrækkeligt materiale og med i krydsningspunkter  

 af hinanden skærende, eventuelt imaginære, linier i et raster anførte data, k  

 e n d e t e g n e t ved, at forskellige data vedrørende forholdet imellem to  

 ved to hinanden krydsende rasterlinier bestemte adresser er kodebetegnet ved  

 forskellige symboltegn, hvorhos mindst eet til hvert symboltegn umiddelbart  

 tilgrænsende område af datakortet er gennemsigtigt, hvorimod selve  

 symboltegnet er i det væsentlige uigennemsigtigt.
 2. Datakort ifølge krav 1 af et gennemsigtigt materiale, k e n d e t e g n  

 e t ved, at symboltegnene er kodebetegnet med forskellig form eller farve.
 3. Datakort ifølge krav 1 af et uigennemsigtigt materiale, k e n d e t e g  

 n e t ved, at det til hvert symboltegn tilgrænsende område er udformet med  

 lige store huller (15), og at symboltegnene er udformet som i hullerne  

 indragende fremspring (16) og er kodebetegnet ved orienteringen af  

 fremspringene i forhold til de parallelt med kortets længde- og tværakse  

 forløbende hulakser.
 4. Datakort ifølge krav 3, k e n d e t e g n e t ved, at vinkelen imellem  

 to forskellige kodefremspring (16) er mindst 30 grader.
5. Datakort ifølge krav 2, k e n d e t e g n e t ved, at symboltegnene er  

 udformet som omkring skæringspunktet imellem to rasterlinier liggende  

 kvadrater, hvis sidelængde er lig med eller mindre end afstanden imellem to  

 nabopunkter på en rasterlinie, og som ved linier er opdelt i eksempelvis fire  

 områder, hvorhos symboltegnene er kodebetegnet ved forskellig skravering  

 eller farve.« Direktoratet anførte hertil i skrivelse af 18. juli 1979, at fra engelsk  

 patentskrift nr. 986.168 og USA patentskrift nr. 1.526.717 kendes det i krav  

 1, 2 og 5 omhandlede datakort, og at det på baggrund af den teknik, der  

 anvendes til opbygning af symboltegn skønnes at være nærliggende for en  

 fagmand at anvende de i krav 3-4 omhandlede midler.
 Klageren udtalte hertil i skrivelse af 18. august 1980 bl.a.følgende:
»Under henvisning til Direktoratets ovennævnte betænkning skal vi  

 endnu engang fremhæve forskellen imellem de gennemsigtige datakort med  

 symboltegn ifølge opfindelsen og de modholdte perforerede datakort ifølge  

 U.S.A.-patent nr. 1.526.717 (E.J.
Nunez).
 Hos Nunez muliggør perforeringerne at finde koincidens eller sammentræf,  

 men kortene må undersøges et for et i forhold til eksisterende lister for at  

 afkode svarene og aflæse de fornødne tal eller små tegn.
 Ifølge opfindelsen kan man ved første øjekast aflæse de fornødne  

 informationer takket være et system af simple tegn, der samvirker ved  

 overlejring af kortene, idet eksempelvis en diameter i en cirkel vil angive  

 indikationen eller behandlingen med forøgelse eller formindskelse af fordelen  

 eller inkompatibiliteten eller uforeneligheden alt efter diameterens  

 orientering.
Ingen af de fremdragne trykskrifter anviser denne mulighed, som er særegen  

 for opfindelsen, og som hidtil har ført til patent i en række andre  

 lande.« Efter at direktoratet ved skrivelse af 15. september 1980 påny havde  

 udtalt, at ansøgningen ikke skønnedes at omhandle en patenterbar opfindelse,  

 indsendte klageren ved skrivelse af 12. marts 1981 følgende 5 krav:
 »1. Datakort af et ustrækkeligt materiale og med i krydsningspunkter  

 af hinanden skærende, eventuelt imaginære, linier i et raster anførte data, k  

 e n d e t e g n e t ved, at forskellige data vedrørende relationen imellem to  

 ved to hinanden krydsende rasterlinier bestemte adresser er kodebetegnet ved  

 forskellige symboltegn, hvorhos mindst et til hvert symboltegn umiddelbart  

 tilgrænsende område af datakortet er gennemsigtigt, hvorimod selve  

 symboltegnet er i det væsentlige uigennemsigtigt, medens  

 identifikationsdataene er gennemsigtige.
 2. Datakort ifølge krav 1 af et gennemsigtigt materiale, k e n d e t e g n  

 e t ved, at symboltegnene er kodebetegnet med forskellig form eller farve, og  

 at identifikationsdataene og relationsdataene er lineære.
 3. Datakort ifølge krav 1 af et uigennemsigtigt materiale, k e n d e t e g  

 n e t ved, at det til hvert symboltegn tilgrænsende område er udformet med  

 lige store huller (15), og at symboltegnene er udformet som i hullerne  

 indragende fremspring (16) og er kodebetegnet ved orienteringen af  

 fremspringene i forhold til de parallelt med kortets længde- og tværakse  

 forløbende hulakser.
 4. Datakort ifølge krav 3, k e n d e t e g n e t ved, at vinkelen imellem  

 to forskellige kodefremspring (16) er mindst 30 grader.
5. Datakort ifølge krav 2, k e n d e t e g n e t ved, at symboltegnene er  

 udformet som omkring skæringspunktet imellem to rasterlinier liggende  

 kvadrater, hvis sidelængde er lig med eller mindre end afstanden imellem to  

 nabopunkter på en rasterlinie, og som ved linier er opdelt i eksempelvis fire  

 områder, hvorhos symboltegnene er kodebetegnet ved forskellig skravering  

 eller farve.« Ved skrivelse af 20. september 1982 afslog direktoratet ansøgningen med  

 følgende begrundelse:
 »Det nu foreliggende krav 1 er i realiteten uændret i forhold til  

 krav 1 af 9. maj 1979.
 Om dette sidste krav er der to gange herfra i skrivelser af 18. juli 1979  

 og 15. september 1980 anført, at det fra det tidligere modholdte engelske  

 patentskrift nr. 986.168, se især side 3, linie 59-66, 76-90 og 123-130, side  

 4, linie 1-38 og tegningen, er kendt ved datakort af den i krav 1's  

 indledning angivne art, at datakortet er udformet på den måde, der omhandles  

 i den kendetegnende del af krav 1, uden at dette på fyldestgørende måde er  

 imødegået hverken i Deres ovennævnte skrivelse af 12. marts 1981 eller i  

 Deres tidligere skrivelse af 18. august 1980.
Det i alt væsentligt uændrede krav 2 og de uændrede krav 3-5 ses af grunde  

 som anført herfra i skrivelse af 15. september 1980 ikke at omhandle noget  

 selvstændigt patenterbart.« Denne afgørelse har klageren ved skrivelse af 19. november 1982 indbragt  

 for patentankenævnet.
 I skrivelse af 24. januar 1983 har klageren nedlagt påstand om, at den  

 påklagede afgørelse omstødes, således at ansøgningen optages til fortsat  

 behandling på grundlag af følgende nye patentkrav:
 »1. Kortsæt til oplagring, opsøgning og behandling af data vedrørende  

 et første sæt af basiselementer og et andet sæt af relationelle data, som kan  

 forekomme mellem to vilkårlige elementer i det første sæt, og omfattende et  

 sæt af informationsbære-kort med samme dimension og bestemt til at overlejres  

 på hinanden, k e n d e t e g n e t ved, at informationsbære-kortene er  

 gennemsigtige eller halvgennemsigtige, og at sættet af bære-kort består af en  

 første reference-bærer, der bærer en adresse-matrix, hvor hvert basiselement  

 i det første sæt er tilknyttet til een af matrix-adresserne, og af en række  

 bære-kort, der hver især er tilknyttet til mindst et basiselement i det  

 første sæt, og som i det til adressen i referencebærerens matrix svarende  

 punkt, tilknyttet hvert til bære-kortet tilknyttede element, bærer et  

 identifikationssignal, og i de andre, til andre adresser svarende punkter i  

 referencebærerens matrix, tilknyttet de andre elementer i det første sæt,  

 bærer mindst eet kodet relationelt signal, som svarer til det relationelle  

 datum, som forekommer mellem hvert af de til bærekortet tilknyttede elementer  

 i det første sæt og det til den betragtede tilsvarende adresse i  

 reference-bærerens matrix tilknyttede element i det første sæt.
 2. Kortsæt ifølge krav 1, k e n d e t e g n e t ved, at  

 identifikationssignalerne og de relationelle signaler er påtrykt på hvert af  

 de gennemsigtige bære-kort.
 3. Kortsæt ifølge krav 2, k e n d e t e g n e t ved, at de bære-kort, der  

 svarer til de elementer i det første sæt af basiselementer, for hvilke man  

 vil opsøge de relationelle data, overlejres på hinanden og analyseres til at  

 detektere tilstedeværelsen af relationelle signaler i de adresser, der er  

 tilknyttet til de basiselementer, til hvilke identifikationssignalerne  

 henføres.
 4. Kortsæt ifølge krav 2 eller 3, k e n d e t e g n e t ved, at de til de  

 forskellige elementer svarende identifikationssignaler og relationelle  

 signaler er påtrykt i forskellige farver på hvert til mindst to  

 basiselementer svarende bærekort.
5. Kortsæt ifølge krav 2-4, k e n d e t e g n e t ved, at  

 identifikationssignalerne og de relationelle signaler er udvalgt således, at  

 de ved overlejring på hinanden danner en for øjet skelnelig form af  

 signalrækker.« Klageren anførte:
 »I Patentdirektoratets afslag af 20. september 1982 hævdes det  

 stadig, at opfindelsen skulle være foregrebet af de fra blandt andet  

 beskrivelsen til engelsk patent nr. 986.168 kendte kodebærende kort.
 Hertil er straks at bemærke, at de kendte informationsbærende kort er  

 perforerede hulkort, i modsætning til de gennemskinnelige kort ifølge  

 opfindelsen, som frembyder følgende væsentlige og nye fordele:
Ved overlejring af gennemsigtige kort oven på hinanden kan man med et  

 enkelt øjekast aflæse de adressepunkter i matrix'en, hvor der overlejres  

 adskillige tegn, når blot disse er tilstrækkeligt gennemsigtige.
Dette kan  

 ske ved at give tegnene forskellig form, f.eks. som en cirkel, en lodret  

 streg, en vandret streg eller en mod venstre eller højre skråt opadstigende  

 streg.
Dette giver allerede fem let aflæselige tegnmuligheder i hvert  

 adressepunkt.
Tegnene kan også indpræges i gennemskinnelig form, f.eks. som  

 pletter med forskellige farver.
Endelig kan former og farver kombineres til  

 opnåelse af endnu flere tegnmuligheder.
Ved hjælp af opfindelsen kan med et normalt dimensioneret kort med en  

 matrix på 50 x 100 = 5000 adressepunkter overlejre 5-10 databærende kort med  

 ca. 10 forskellige tegnmuligheder i hvert adressepunkt.
Ved blot at sørge for  

 en præcis sammenflugtning af de på hinanden overlejrede kort kan man herved  

 ved en simpel visuel analyse undersøge 250.000 - 500.000 informationer og  

 deres sammentræf.
 En sådan kapacitet overstiger langt kapaciteten af alle kendte  

 sigtehulsystemer med lineære data for hver adresse, der også kræver  

 komplicerede læseapparater.
På basis af disse og ovenstående redegørelse henstiller vi herefter til  

 Patentankenævnet principielt at godkende opfindelsens patenterbarhed og  

 returnere ansøgningen til fortsat behandling hos Patentdirektoratet.« Det fremgår af den oprindelige beskrivelse af 31. januar 1975, der ikke er  

 ændret under sagens behandling i patentdirektoratet, at opfindelsen angår et  

 apparat til bestemmelse af arten af forbindelser imellem givne data.
 Nævnet tilskrev derfor klageren den 24. maj 1983 således:
 »1. Der må indsendes en til de med ankebegrundelsen af 24. januar  

 1983 fulgte krav svarende beskrivelsesindledning med tegninger, såfremt disse  

 er ændrede i forhold til de oprindeligt indleverede.
 Det bemærkes herved, at den i sagen foreliggende beskrivelse ikke  

 indeholder nogen angivelse af teknikkens standpunkt, jfr. § 5 i  

 patentbestemmelserne, og at anvendelsen af gennemsigtige eller  

 halvgennemsigtige kort indgår i det foreliggende krav 1's kendetegnende del,  

 medens sådanne kort er omhandlet i krav 17 i de oprindelige krav.
 2. Der foreligger i sagen oplysninger senest af 14. maj 1980, om den  

 franske patentmyndigheds behandling af de prioritetsbegrundende ansøgninger.
Såfremt der senere er fremkommet oplysninger om disse ansøgningers  

 behandling, anmoder nævnet om underretning om resultatet heraf.« Klageren svarede i skrivelse af 26. september 1983:
»Under henvisning til Ankenævnets ovennævnte skrivelse fremsendes  

 hoslagt i sexto en ny, forskriftsmæssig beskrivelsesindledning, der svarer  

 til de med ankebegrundelsen af 24. januar 1983 indgivne krav.
Det bemærkes,  

 at angivelsen af kortenes gennemskinnelighed, som oprindeligt anført i krav  

 17, har hjemmel i det i den oprindelige detailbeskrivelse side 11-18  

 beskrevne EKSEMPEL 6, hvortil opfindelsen evt. vil kunne begrænses.
 Endvidere bemærkes, at der ikke foreligger ændrede tegninger i sagen på  

 nuværende tidspunkt, og at forskriftsmæssig tegning med danske tekster på  

 fig. 7 og 8 vil blive indleveret snarest efter kravaccept.
Endelig vedlægges i seks eksemplarer kopier af forsiden og den definitive  

 modholdsside af de til franske patenter nr. 2.254.061, 2.273.316, 2.283.485  

 og 2.286.433 udstedte prioritetsbegrundende franske ansøgninger.
Disse har  

 endvidere ført til østrigsk patent nr. 357.351, engelsk patent nr. 1.500.137,  

 USA patent nr. 3.979.839 og østtysk patent nr. 115.248. I Schweiz, Sverige og  

 Vesttyskland er ansøgningen afslået.
Europæisk patentansøgning foreligger  

 ikke.« I den nye beskrivelsesindledning anføres:
 »Opfindelsen omhandler et kortsæt til databehandling og af den i krav  

 1's indledning angivne art.
Fra eksempelvis beskrivelserne til tysk patent nr. 968.195, engelsk patent  

 nr. 986.168 og USA patent nr. 1.526.717 kendes informationsbærende kortsæt af  

 i sig selv uigennemsigtige kort, i hvilke data for den genstand eller det  

 fænomen, kortet omhandler, indperforeres på de aktuelle krydsningspunkter  

 eller ruder i et på kortet fortrykt koordinatsystem.
Sådanne sigtehulkort kan  

 sammenholdes og ved gennemlysning gennem sammenfaldende hulpositioner give  

 oplysning om eventuelle fælles data for flere af kortene.
De enkelte kort må  

 undersøges hvert for sig i forhold til eksisterende lister for at afkode  

 svarene og aflæse de anvendte kodetegn.
 Opfindelsen har til formål at tilvejebringe et kortsæt af den angivne art,  

 hvor man ved overlejring af de enkelte kort kan undersøge et stort antal  

 registrerede informationer ved en simpel visuel analyse af kortene.
Dette opnås ifølge opfindelsen ved som angivet i krav 1's kendetegnende  

 del at fremstile kortene af et overvejende gennemsigtigt  

 materiale......« Den resterende del af beskrivelsesindledningen er en gentagelse af hvad  

 der er anført i ankebegrundelsen af 24. januar 1983, stk. 2, 3 og 4.
 Sagen har været behandlet i nævnets møde den 22. oktober 1984.
 Klageren havde ikke ønsket mundtlig forhandling.
 Nævnet udtaler:
 Tre medlemmer (Beyer, Grønning-Nielsen og Franck) henviser til, at  

 klageren i den nye beskrivelsesindledning, der i overensstemmelse med  

 forskrifterne i § 5, 1) i patentbestemmelserne af 1. december 1980 er  

 tilpasset de for nævnet forelagte krav, har anført beskrivelserne til de af  

 patentdirektoratet modholdte tyske, engelske og amerikanske patentskrifter  

 som repræsenterende teknikkens standpunkt for så vidt angår den teknik,  

 hvorpå opfindelsen bygger.
 I forhold hertil er det opfindelsens formål at tilvejebringe et kortsæt,  

 hvor man ved overlejring af de enkelte kort kan undersøge et stort antal  

 informationer ved visuel analyse, og dette formål opnås ifølge beskrivelsen  

 ved at foreslå anvendelse af kort af et overvejende gennemsigtigt materiale.
 Det er en elementær og ikke ny erkendelse, at man ved overlejring af  

 gennemsigtigt eller gennemskinneligt materiale kan læse data, der er gengivet  

 på dette materiale og derved sammenligne sådanne data.
 Det må vel medgives klageren, at der med de i ansøgnigen omhandlede kort,  

 der i deres helhed er gennemsigtige, kan opnås en informationskapacitet, der  

 overstiger kapaciteten ved de fra det modholdte kendte sigtehulsystemer.
 Denne virkning - og klageren har ikke påvist nogen anden teknisk virkning  

 - frembyder imidlertid blot en additiv virkning, som umiddelbart kunne  

 forudses, og som ifølge klagerens egen erkendelse alene opnås ved udnyttelse  

 af kendte egenskaber ved et til formålet egnet materiale.
 Det i ansøgningen omhandlede kortsæt findes herefter, hverken med hensyn  

 til det tekniske idegrundlag eller den opnåede tekniske virkning at frembyde  

 noget opfinderisk ejendommeligt, der væsentlig adskiller opfindelsen fra den  

 kendte teknik.
 For så vidt klageren har tilbudt at begrænse ansøgningen til eksempel 6 i  

 den oprindelige beskrivelse »en udførelsesform som er særlig egnet til  

 en sammenligning af medikamenter indenfor et bestemt marked« bemærkes,  

 at en sådan begrænsning findes at være uden betydning for afgørelsen, idet  

 der ikke herved tilføres opfindelsen noget teknisk ejendommeligt.
 Disse medlemmer stemmer for at stadfæste den påklagede afgørelse.
To medlemmer (P.G.
Jensen og S.
Vørts) udtaler:
 Der er i ansøgningens beskrivelse og krav fastlagt et sæt af datakort som  

 især er karakteriseret ved:
a) kortene er helt eller delvis gennemsigtige b) kortsættet omfatter dels et kort med en adressematrix, dels en række  

 kort hvert svarende til en (eller eventuelt flere) af adresserne i det første  

 kort, og forsynet med en række symboler, hvis udformning og placering i  

 adressematrixen definerer en række data.
 Denne udformning af kortene sammen med et hensigtsmæssigt valg af de  

 nævnte symboler muliggør, at man ved at overlejre et antal udvalgte kort  

 nøjagtigt på hinanden, direkte kan aflæse netop de data, som i en given  

 siutaiton er af interesse, idet man er i stand til i det enkelte adressefelt  

 rent visuelt og i et enkelt blik af aflæse symbolerne på alle de overlejrede  

 kort.
 Det fremgår af ansøgningen, at det beskrevne princip for kortudformning,  

 informationens placering på kortene samt søgningen af en vis ønsket  

 informationsmængde kun er tænkt benyttet for visse typer af datamængder,  

 nærmere bestemt datamængder som dels omfatter egendata for en række elementer  

 - eventuelt nogle få rækker af elementer af forskellige slags - dels omfatter  

 data som er udtryk for indbyrdes relationer mellem to eller flere af disse  

 elementer, således som det er belyst ved nogle eksempler i beskrivelsen.
 Patentdirektoratets afslag af ansøgningen er i alt væsentligt baseret på  

 det modholdte GB patent nr. 986.168, hvorfra det efter direktoratets  

 opfattelse er kendt at udforme et datakort på den i ansøgningens krav 1  

 angivne måde.
 Vi kan ikke dele denne opfattelse, idet dette patent alene omtaler  

 datakort, fortrinsvis hulkort, beregnet til enkeltvis aflæsning et efter et i  

 mere eller mindre komplicerede maskiner, mere specifikt metoder til forøgelse  

 af den informationsmængde det enkelte kort kan indeholde, men derimod intet i  

 retning af samtidig visuel aflæsning af flere overlejrede kort.
 Det er heller ikke rimeligt at påstå, at kortet ifølge det engelske patent  

 er gennemsigtigt, idet det fremgår af den foreliggende ansøgning, at der med  

 gennemsigtige kort menes kort, der er gennemsigtige i alle adressefelterne,  

 og et hulkort med udstansede huller i alle adressefelter indeholder ingen  

 information, og er derfor ikke et datakort i den forstand der menes i det  

 engelske patent.
 Det bør iøvrigt bemærkes, at det engelske patent omhandler »et  

 datakort«, medens ansøgningen omhandler »et sæt datakort«.
 Heller ikke i de andre af patentdirektoratet modholdte trykskrifter findes  

 noget der blot kommer i nærheden af det som er grundideen i ansøgningen,  

 nemlig en udformning der muliggør den samtidige aflæsning af et antal  

 udvalgte kort uden brug af kompliceret maskineri eller læseudstyr.
 Da det i ansøgningen beskrevne endvidere under visse betingelser kan give  

 en lettelse i søgningen efter bestemte informationer i en større  

 informationsmængde, finder vi at der foreligger en patenterbar opfindelse.
Det må dog konstateres, at de for patentdirektoratet foreliggende  

 patentkrav ikke særlig klart giver udgryk for opfindelsen, og at den  

 sproglige udformning i det hele taget er tynget af, at ansøgeren har valgt at  

 udforme ansøgningen helt generelt, hvorfor det har været nødvendigt at bruge  

 en del ikke umiddelbart let forståelige udtryk.
Selv om vi finder de i  

 ankebegrundelsen formulerede nye patentkrav bedre dækkende for opfindelsen  

 end de tidligere, ville ansøgningen utvivlsomt vinde i klarhed, hvis den -  

 således som tilbudt i ansøgers brev af 26. september 1980 til ankenævnet -  

 blev omarbejdet til kun at omfatte det i beskrivelsens eksempel 6 omtalte.
Sammenfattende finder vi, at ansøgningen beskriver en opfindelse, som ikke  

 er foregrebet af de modholdte trykskrifter, og som ikke er nærliggende ud fra  

 det kendte.
Ansøgningen bør derfor viderebehandles af direktoratet med  

 henblik på udstedelse af patent, fortrinsvis dog efter en konkretisering af  

 beskrivelse og krav til kun at omfatte det i den oprindelige beskrivelse som  

 eksempel 6 anførte.
 Der træffes afgørelse efter stemmeflertallet.
Herefter bestemmes:
 Den påklagede afgørelse stadfæstes.
 Dissens.
