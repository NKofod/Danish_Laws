 Forbrugerombudsmanden udtalte, at annoncering i en ugeavis, der  

 udkommer onsdag, med et tilbud, der kun gælder til og med den følgende  

 lørdag, uden at dette oplyses i annoncen, er vildledende, idet forbrugere har  

 rimelig grund til at opfatte tilbudsannoncer i lokalaviser således, at  

 annoncerede tilbud gælder fra den dag, avisen udkommer og en uge frem,  

 medmindre andet er oplyst.
I en ugeavis, der udkom om onsdagen, havde en købmandskæde indrykket en  

 annonce om et tilbud på en 1/2 flaske snaps til en bestemt pris.
Det viste  

 sig imidlertid, at tilbudene kun var gældende til og med lørdagen i den  

 pågældende uge, og dette fremgik ikke direkte af annoncen.
Den eneste  

 antydning i denne retning lå i, at der nederst i annoncen med meget små typer  

 stod » Uge 51«.
Forbrugerombudsmanden udtalte i anledning af en klage, at det var hans  

 opfattelse, at forbrugere havde rimelig grund til at opfatte tilbudsannoncer  

 i lokalaviser med reklamemæssigt indhold således, at annoncerede tilbud  

 gjaldt fra den dag avisen udkommer og en uge frem, medmindre andet var oplyst  

 i annoncen.
I modsat fald måtte annoncen betegnes som vildledende, og det  

 kunne ikke anses for at være tilstrækkeligt oplysende, at der med lille  

 skrift i annoncen stod anført et ugenummer uden samtidig angivelse af, at man  

 herved ønskede at tilkendegive, at et tilbud kun skulle gælde i den nævnte  

 uge.
 En henstilling om at følge denne retningslinie ved fremtidig annoncering  

 blev taget op til efterretning.
 (* 1) Offentliggjort i Forbrugerombudsmandens årsberetning 1975-1977, side  

 51, nr. 16.
