Fremsat den 14. marts 2023 af Pia Kjærsgaard (DF), Alex Ahrendtsen (DF), Mikkel Bjørn (DF), Peter Kofod (DF), Morten Messerschmidt (DF), Mette Thiesen (DF) og Nick Zimmermann (DF) Forslag til folketingsbeslutning om at forbyde muligheden for at opdele svømmehaller på baggrund af køn Folketinget pålægger regeringen at fremsætte et lovforslag inden udgangen af 2023, der forbyder kønsopdeling i offentlige svømmehaller.
Bemærkninger til forslaget I Danmark har vi en lang tradition for, at vi ikke opdeler børn og voksne på baggrund af deres køn, hvorfor man som noget helt naturligt kan bade i svømmehaller og deltage i svømmeundervisning, uanset hvilket køn man nu en gang har.
Indvandringen fra muslimske lande i bl.a.
Mellemøsten og Nordafrika har medført ønsket om en række kulturelle og religiøse særkrav, f.eks. halalslagtet mad, stormoskéer med minareter, undgåelse af at give hånd til det modsatte køn, islamiske tørklæder, undtagelse fra seksualundervisning i grundskolen og ønsket om at kønsopdele svømmerhaller på særlige tidspunkter.
Der er eksempler på, at piger på 6 år ikke kan svømme sammen med jævnaldrende drenge, hvorfor svømmehallen skal kønsopdeles i særlige tidsrum.
I de kønsopdelte svømmetider kan man heller ikke som f.eks. far til en 6-årig pige være i svømmehallen for at se sin datter svømme (»Far må ikke se sin datter svømme:  Der er ikke tale om integration på denne her måde«, tv2.dk, den 16. juni 2019). Livredderne skal ligeledes være af samme køn som dem, der svømmer.
 Det er helt normalt, at der dyrkes kønsopdelt idræt, eksempelvis fodbold, gymnastik og håndbold, men her er det ikke opdelt grundet religion eller kultur, hvorfor udøverne sagtens kan dyrke idræt i samme hal, og der kan være tilskuere på tværs af kønnene.
Opdeling på grund af religiøse eller kulturelle hensyn strider imod alt, hvad forslagsstillerne forstår som danskhed, hvorfor der ønskes et forbud imod at opdele en svømmehal på baggrund af køn.
Danmark bygger på demokratiske og lige rettigheder, herunder ligestilling mellem kønnene.
Forslagsstillerne finder, at idéen om at kønsopdele svømmehaller er forkert, da man i forsøget på at få børn og voksne fra andre kulturer involveret i fritids- og foreningslivet ser bort fra sådanne fundamentale værdier i det danske samfund.
 Forslagsstillerne ønsker ikke, at det skal være den enkelte kommunalbestyrelse, der skal træffe afgørelse om, om det i den enkelte kommune skal være muligt eller ej at stille kommunale svømmefaciliteter til rådighed for fremmedartede kulturer og religioner, hvor man opdeler mellem kønnene.
 Kønsopdelte svømmehaller kan umiddelbart virke som detailstyring af kommunerne, men forslagsstillerne finder emnet principielt, og det skal dermed ses i et større perspektiv, hvor dette særkrav er endnu et i rækken af religiøse og kulturelle særkrav, der i det store hele udvikler et opdelt samfund.
 Fastholdes den nuværende praksis, vil man skabe et opdelt samfund, hvor der i den enkelte kommune kan indrettes fritids- og foreningstilbud efter islamiske krav, i takt med at kommunes beboersammensætning medfører ønsker om flere islamiske særkrav, hvilket også indebærer en fare for, at reglerne fra kommune til kommune vil variere.
 Det skaber parallelsamfund, hvilket forslagsstillerne ikke ønsker for Danmark.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at forbyde muligheden for at opdele svømmehaller på baggrund af køn.
(Beslutningsforslag nr.
B 51) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
