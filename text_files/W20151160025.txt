Erstatningsansvarslovens § 26 - forbrydelser mod kønssædeligheden mv., nævnets j.nr. 15-520-06645 Ansøger, der på hændelsestidspunktet var 17 år, arbejdede på en MC-festival og skulle på et tidspunkt på toilettet.
Da hun gik fra toiletvognen, hørte hun grinende mandestemmer bag sig, og en mand tog fat i hendes skulder og trak/skubbede hende ind imellem nogle buske.
Ansøger var i tvivl om, hvor mange mænd der deltog i overgrebet  2 muligvis 3. Hun fik en sok i munden og blev slået og smidt ned på noget hårdt.
Hun landede på den ene side, og hun fik at vide, at hun skulle ligge stille.
Hun forsøgte at gøre modstand, men blev tildelt slag i hovedet.
Ansøger blev herefter voldtaget.
En person holdt hende fast på hals og skulder, og en anden havde samleje med hende.
Ansøger havde en fornemmelse af, at skadevolderne blev urolige for at blive opdaget, og voldtægten stoppede pludseligt, og de forsvandt.
Ansøger blev fundet tilsmudset, med en sok i munden og med bukser og trusser nede om anklerne i buskadset af tilfældigt forbipasserende.
Nævnet fandt det godtgjort, at der var tale om en straffelovsovertrædelse og tilkendte ansøger, som ansøgt, 80.000 kr. i godtgørelse for tort.
Nævnet fandt, at der var skærpende omstændigheder ved voldtægten.
Nævnet lagde herved vægt på, at der var flere skadevoldere, og at overgrebet havde været voldsomt, idet ansøger fik en sok i munden, blev slået flere gange og i øvrigt havde skader ved skeden.
Nævnet fandt derfor grundlag for at fravige normaltaksten på 60-70.000 kr.
