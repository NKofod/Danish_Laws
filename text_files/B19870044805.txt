 Efter § 37, stk. 6, i lov om social bistand, jf. lovbekendtgørelse nr. 171  

 af 25. marts 1987, fastsættes følgende regler om hjælp til personer, der  

 aftjener civil værnepligt eller værnepligt ved bistandsarbejde i  

 udviklingslande, og til personer, der afsoner en straf:
I.
Civile værnepligtige § 1.  Der kan ydes supplerende kontanthjælp efter  

 bistandslovens kap. 9 til civile værnepligtige, i det omfang de specielle  

 ydelser, der udbetales under tjenesten, ikke kan dække det fornødne til den  

 værnepligtiges og familiens underhold.
Reglen i § 37, stk. 2, 2. og sidste  

 pkt., finder ikke anvendelse.
 § 2.  Ved beregningen af kontanthjælpen til civile  

 værnepligtige ses der bort fra huslejegodtgørelse, som udbetales af  

 udstationeringsstedet, såfremt pågældende har bevaret sin hidtidige bolig  

 under indkaldelsen.
II.
Personer, der aftjener værnepligt ved bistandsarbejde i  

 udviklingslande § 3.  Der kan ydes supplerende kontanthjælp efter  

 bistandslovens kap. 9 til værnepligtige, der opfylder værnepligten ved  

 bistandsarbejde i udviklingslande i medfør af lov nr. 272 af 4. juni 1970,  

 jf. lovbekendtgørelse nr. 247 af 31. marts 1987, i det omfang de ydelser, der  

 under opholdet i tjenestelandet ydes fra Mellemfolkeligt Samvirke, ikke  

 dækker det fornødne til den værnepligtiges og familiens underhold.
Reglen i §  

 37, stk. 2, 2. og sidste pkt., finder ikke anvendelse.
 Stk. 2.  Der kan tillige ydes hjælp efter bistandslovens  

 kap. 11 om hjælp i særlige tilfælde, hvis udgifterne ikke kan dækkes gennem  

 forsikringsordninger eller på anden måde.
 § 4.  Hvis den værnepligtiges familie har ophold her i  

 landet, kan der ydes hjælp efter bistandslovens almindelige regler, i det  

 omfang familiens behov ikke kan dækkes af de ydelser, som den værnepligtige  

 modtager fra Mellemfolkeligt Samvirke.
 Stk. 2.  Hvis der ydes familien kontanthjælp efter kap.  

 9, fradrages den værnepligtiges vederlag fra Mellemfolkeligt Samvirke som  

 indtægt efter reglerne i bistandslovens § 38. Derimod foretages ikke fradrag  

 for værdien af den værnepligtiges fribolig i tjenestelandet.
III.
Personer, der afsoner en straf.
Udgifter til underhold § 5.  Personer, der er indsat i institutioner under  

 kriminalforsorgen, kan ikke få hjælp til underholdsudgifter efter  

 bistandsloven.
Boligudgifter § 6.  Udgifter til værelse, lejlighed eller anden  

 bolig, der bør bevares for den indsatte under ophold i en af  

 kriminalforsorgens institutioner af hensyn til pågældendes benyttelse heraf  

 under udgang eller efter løsladelsen, kan dækkes efter reglen i  

 bistandslovens § 37, stk. 3, om boligtillæg.
 Stk. 2.  Hvis den forventede afsoningstid overstiger 6  

 måneder, kan der kun undtagelsesvis ydes hjælp til boligudgifter.
Andre løbende udgifter § 7.  Hjælp til andre rimelige faste udgifter,  

 herunder betaling for opbevaring af bohave og afdrag efter  

 afbetalingskontrakter vedrørende sædvanligt indbo, kan ydes som en delvis  

 grundydelse efter bistandslovens § 37, stk. 2, hvis det har betydning for den  

 indsattes tilværelse efter løsladelsen.
Hjælp til uddannelse § 8.  Hjælp til uddannelse kan ydes efter reglerne i  

 bistandslovens § 42 til strafafsonere, der opholder sig uden for  

 kriminalforsorgens institutioner eller i en af kriminalforsorgens pensioner,  

 uanset om prøveløsladelse/endelig løsladelse har fundet sted.
Enkeltudgifter § 9.  Hjælp til indskud i lejlighed kan ydes efter  

 bistandslovens § 46 i forbindelse med løsladelse.
Hjælpen kan ydes en vis  

 kortere tid før løsladelsen, når det er nødvendigt for at sikre en bolig.
Ved  

 kortere tid forstås normalt 3 måneder eller derunder.
 Stk. 2.  Udgifter til beklædning, der som led i den  

 indsattes resocialisering, skal benyttes uden for institutionen, kan  

 ligeledes afholdes efter § 46.
 § 10.  Udgifter til tandbehandling og lignende  

 behandling samt til briller og andre hjælpemidler under ophold i en  

 kriminalforsorgsinstitution kan ikke dækkes efter bistandsloven.
IV.
Ikrafttrædelse § 11.  Bekendtgørelsen har virkning fra den 1. juli  

 1987.
