Fremsat den 5. maj 1999 af  

 Frank Aaen (EL) og Søren Kolstrup (EL) Forslag til folketingsbeslutning om afskaffelse af adgangen til at kunne overføre  

 uudnyttede skattemæssige tab til modregning i fremtidige gevinster ved  

 skattefri fusion m.v.
 Folketinget pålægger regeringen at  

 fremsætte lovforslag, der afskaffer den gældende adgang til at  

 kunne overføre uudnyttede skattemæssige tab til modregning i  

 fremtidige gevinster i forbindelse med skattefri fusion m.v.
Bemærkninger til forslaget Forslagets begrundelse Det er forslagsstillernes opfattelse, at den  

 gældende retstilstand, hvorefter en række  

 kildeartsbegrænsede uudnyttede tab skattemæssigt behandles  

 gunstigere end underskud i forbindelse med skattefri fusion og skattefri  

 tilførsel af aktiver, er yderst kritisabel.
 Efter forslagsstillernes opfattelse bør der ikke  

 være mulighed for at fusionere sig til skattemæssige tab, idet  

 det på samme måde, som hvis der kunne medtages underskud,  

 åbner op for, at et overskudsselskab kan eliminere sit overskud ved  

 skattefri fusion.
 Det foreslås på denne baggrund, at regeringen  

 pålægges at udarbejde lovforslag, der sikrer, at uudnyttede tab  

 vedrørende avancebeskatning efter aktieavancebeskatningsloven,  

 kursgevinstloven, ejendomsavancebeskatningsloven og eventuelt andre love  

 hvor tilsvarende problemstilling gør sig gældende - fremover  

 ikke vil kunne overføres til modregning i fremtidige gevinster  

 på tilsvarende aktiver ved skattefri dispositioner som f.eks. skattefri  

 fusion.
Lovforslaget skal sikre en helt generel afskæring af  

 muligheden for at kunne overføre disse uudnyttede tab til modregning i  

 fremtidige gevinster uanset eventuelle særbestemmelser i anden  

 lovgivning.
Lovforslaget skal omfatte samtlige skattesubjekter og skal ikke  

 begrænses til kun at gælde for specielle virksomhedsbrancher.
 Intentionerne er at sikre, at de gældende og  

 velbegrundede begrænsninger i adgangen til at fremføre underskud  

 ved skattefri fusion m.v. udvides til at omfatte alle former for tab,  

 således at det sikres, at reglerne ikke åbner op for utilsigtede  

 muligheder for at eliminere overskud.
Baggrunden for forslaget Erhvervsudvalget stillede den 28. januar 1999  

 følgende spørgsmål til skatteministeren  

 (Erhvervsudvalget, alm. del   bilag 277):
 Skatteministeren nævnte i sin  

 besvarelse af 11. februar 1999 (Erhvervsudvalget, alm. del   bilag 337)  

 bl.a., at ejendomme i et selskab kan overføres til et andet selskab  

 på flere måder, der har forskellige skattemæssige  

 konsekvenser, og at det afgørende er, om de pågældende  

 ejendomme overdrages med succession efter fusionsskattelovens regler, eller  

 der foreligger en overdragelse, der udløser gevinst eller tab på  

 de solgte ejendomme.
Ved en fusion forstås, at et selskab  

 overdrager sin formue som helhed til et andet selskab eller sammensmeltes med  

 dette.
Virkningen af, at to selskaber fusionerer skattefrit efter  

 fusionsskatteloven, er, at der ingen beskatning sker af den fortjeneste eller  

 det tab, der konstateres i det indskydende selskab på de aktiver og  

 passiver, der overføres til det modtagende selskab.
Det modtagende  

 selskab succederer i stedet i det indskydende selskabs skattemæssige  

 stilling.
Beskatningen udskydes, indtil det modtagende selskab afhænder  

 de aktiver og passiver, som det modtog ved den skattefri fusion.
 Som tilførsel af aktiver forstås den  

 transaktion, hvor et selskab uden at opløses overfører en eller  

 flere grene af sin virksomhed til et andet selskab mod at få tildelt  

 aktier i det modtagende selskabs kapital.
 Af skatteministerens besvarelse fremgår, at adgangen  

 til at fremføre skattemæssige underskud i såvel det  

 indskydende selskab som i det modtagende selskab bortfalder ved en skattefri  

 fusion, jf. fusionsskattelovens § 8, stk. 6. Det gælder dog ikke,  

 når et moderselskab fusionerer med et datterselskab, som det har  

 været sambeskattet med indtil fusionsdatoen og i de seneste 5  

 indkomstår forud herfor.
Begrundelsen for, at skattemæssige underskud som  

 hovedregel bortfalder i forbindelse med en skattefri fusion, er, efter  

 skatteministerens besvarelse, at undgå, at et overskudsselskab  

 eliminerer sit overskud ved fusion med et underskudsselskab, uden at  

 transaktionen i øvrigt har skattemæssige konsekvenser.
Når  

 også det modtagende selskabs eget underskud fortabes ved fusionen,  

 skyldes det således hensynet til at sikre, at underskudsselskabet ikke  

 blot i stedet bliver valgt som det modtagende selskab.
 Ved skattefri tilførsel af aktiver finder de  

 nævnte regler om underskudsfremførsel tilsvarende anvendelse.  

 Foreligger der ved en tilførsel af aktiver underskud fra tidligere  

 år i det indskydende eller i det modtagende selskab, kan disse  

 underskud således ikke fradrages ved det modtagende selskabs  

 indkomstopgørelse.
Ministeren påpegede videre i sin besvarelse, at  

 fusionsskattelovens § 8, stk. 6, om underskud alene vedrører  

 skattemæssige underskud, men ikke skattemæssige  

tab, for hvilke der gælder begrænsning af adgangen til  

 modregning efter kildearten.
Det drejer sig om tab ved overdragelse af fast  

 ejendom, aktier og finansielle instrumenter.
 Begrænsning af adgangen til modregning af tab efter  

 kildearten betyder lidt forenklet beskrevet, at tab vedrørende den  

  pågældende kildeart, f.eks. aktier, kun efter nærmere  

 regler kan modregnes i gevinster vedrørende netop aktier, men ikke i  

 gevinster vedrørende andre kildearter.
 For så vidt angår aktier, gælder efter  

 aktieavancebeskatningslovens § 2, stk. 2, at tab ved afståelse af  

 aktier på et tidspunkt, der ligger mindre end 3 år efter  

 erhvervelsen, i tilfælde hvor fortjenesten ville have været  

 skattepligtig, kan fradrages i indkomstårets fortjeneste ved  

 afståelse af aktier i de efterfølgende 5 indkomstår.
 Tilsvarende gælder efter kursgevinstlovens § 31,  

 stk. 3, at fradrag for tab på finansielle kontrakter efter  

 nærmere regler kan fradrages i indkomstårets og de  

 følgende 5 års nettogevinster på kontrakter.
Efter ejendomsavancebeskatningslovens § 6, stk. 5, kan den  

 skattepligtige som udgangspunkt fradrage indkomstårets tab ved  

 afståelse af fast ejendom i indkomstårets fortjenester ved  

 afståelse af fast ejendom.
Overstiger indkomstårets tab  

 årets ejendomsfortjeneste, kan det overskydende beløb fradrages  

 i ejendomsfortjenester i de 5 efterfølgende indkomstår.
 Der kan efter fusionsskattelovens regler om  

 tilførsel af aktiver ikke alene ske overførsel af et uudnyttet  

 tab efter f.eks. ejendomsavancebeskatningsloven, idet et sådant tab  

 isoleret set ikke kan anses at udgøre en gren af en virksomhed.
Skatteministeren har i sin nævnte besvarelse givet  

 udtryk for, at den gunstige skattemæssige behandling af de nævnte  

 kildeartsbegrænsede uudnyttede tab ved skattefri dispositioner  

 også efter hans mening principielt er forkert og har i øvrigt  

 henvist til allerede gennemførte regler, hvor der allerede er  

 indført visse begrænsninger i adgangen til at fremføre de  

 nævnte tab til modregning i fremtidige gevinster.
Skatteministeren  

 oplyste i sin besvarelse, at han vil overveje, om der er behov for en  

 stramning af reglerne.
Skriftlig fremsættelse Frank Aaen (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om afskaffelse af  

 adgangen til at kunne overføre uudnyttede skattemæssige tab til  

 modregning i fremtidige gevinster ved skattefri fusion m.v.
(Beslutningsforslag nr.
B 135).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
