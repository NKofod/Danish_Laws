Skriftlig fremsættelse (24. februar 2021) Erhvervsministeren (Simon Kollerup):
 Herved tillader jeg mig for Folketinget at fremsætte:
 Forslag til lov om ændring af markedsføringsloven (Undtagelse af visse forbrugslånsvirksomheders sponsorering af idrætsorganisationer, almennyttige foreninger og fonde fra forbuddet mod markedsføring af forbrugslån og forbrugslånsvirksomheder i forbindelse med markedsføring af spil og spiludbydere).
(Lovforslag nr.
L 173) Formålet med lovforslaget er at indføre en undtagelse til forbuddet i markedsføringslovens § 11 b, stk. 1, mod enhver markedsføring af forbrugslånsvirksomheder og kreditaftaler til forbrugere i forbindelse med markedsføring af spil eller spiludbydere.
Den foreslåede undtagelse skal sikre sponsorindtægter til dansk idræts- og foreningsliv.
Undtagelsen indføres på baggrund af den politiske aftale af 19. januar 2021 indgået af regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti og Enhedslisten.
 Med forslaget undtages forbrugslånsvirksomheders sponsorering af idrætsorganisationer, almennyttige foreninger og fonde fra forbuddet mod markedsføring af forbrugslånsvirksomheder og kreditaftaler til forbrugere i forbindelse med markedsføring af spil eller spiludbydere, såfremt forbrugslånsvirksomheden ikke udbyder lån med årlige omkostninger på 25 procent eller derover.
Markedsføring, der sker ved sponsorering, skal forstås som den markedsføring, der som led i en sponsoraftale er aftalt mellem forbrugslånsvirksomheden og den pågældende idrætsorganisation, almennyttige forening eller fond.
Det vil til eksempel sige, at den markedsføring, der sker ved trøjesponsorater, navnesponsorater, i klubblade, på bandereklamer, sponsorvægge, klubbens egen hjemmeside, klubbens sociale medier og lignende, som forbrugslånsvirksomheden betaler f.eks. en idrætsforening for, gerne må optræde i sammenhæng med spilreklamer.
Totalforbuddet mod markedsføring af forbrugslånsvirksomheder og kreditaftaler til forbrugere i forbindelse med markedsføring af spil eller spiludbydere fastholdes i alle andre sammenhænge, herunder i TV-reklameblokke og programsponsorater og også online, når der ikke er tale om organisationernes egne hjemmesider eller sociale medier.
Da der er et ønske om, at undtagelsen for forbuddet hurtigst muligt skal sikre yderligere sponsorkroner til dansk idræts- og foreningsliv er lovforslaget sendt i offentlig høring parallelt med denne fremsættelse.
Høringen afsluttes d. [26/2] 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
