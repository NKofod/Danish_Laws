 Udtalt, at oprettelse af "Postvæsenets Modtagerdatabase" -  

 efter det oplyste om formålet, karakteren og størrelsen samt den omfattende  

 påtænkte terminaladgang - ikke burde finde sted uden tilvejebringelse af  

 særskilt lovhjemmel.
 Generaldirektoratet for Post- og Telegrafvæsenet anmodede Registertilsynet  

 om en udtalelse vedrørende oprettelsen af registeret "Postvæsenets  

 Modtagerdatabase".
 Registeret skulle være et landsdækkende register over samtlige modtagere  

 af post, såvel privatpersoner som virksomheder, og skulle indeholde navne- og  

 adresseoplysninger samt en række interne oplysninger f.eks. om fravalg af  

 reklamer.
Registeret skulle bl.a. anvendes i forbindelse med den automatiske  

 sortering af brevforsendelser samt danne grundlag for den såkaldte hybride  

 postservice, der er en kombination af elektronisk kommunikation og almindelig  

 post.
Herudover skulle registeret anvendes til at standardisere og ajourføre  

 anvendelsen af navne- og adresseoplysninger i Postvæsenet samt i tilfælde,  

 hvor en postforsendelse ved omdelingen måtte vise sig at være uanbringelig.
Registeret skulle med tiden udvides til tillige at omfatte fakturerings-  

 eller markedsføringssystemer, og dermed afløse de eksisterende edb-systemer i  

 Postvæsenet, således at Postvæsenets edb-anvendelse på længere sigt ville  

 blive samlet under modtagerdatabasen.
Oplysningerne i registeret skulle indgå  

 fra Det Centrale Personregister (CPR), fra Det Centrale Erhvervsregister samt  

 fra adressaterne selv.
 Kredspostmestrene skulle udpeges som ansvarlige brugere af registeret i de  

 enkelte postkredse og være ansvarlige for den daglige anvendelse af  

 registeret.
 Registertilsynet udtalte, at der efter det oplyste om formålet, karakteren  

 og størrelsen af det påtænkte register "Postvæsenets  

 Modtagerdatabase", og den omfattende terminaladgang, der forudsattes til  

 registeret, burde søges tilvejebragt særskilt lovhjemmel for registerets  

 oprettelse.
 Registertilsynet henstillede derfor, at registeret ikke oprettes uden en  

 sådan lovhjemmel.
 Registertilsynet har ved redaktionens afslutning endnu ikke modtaget  

 underretning om, hvad Generaldirektoratet for Post- og Telegrafvæsenet i den  

 anledning agter at foretage sig.
 (*1) Registertilsynets Årsberetning 1993 side 44.
