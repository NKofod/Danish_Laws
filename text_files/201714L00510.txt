Betænkning afgivet af Undervisningsudvalget den 16. januar 2018 Betænkning over Forslag til lov om ændring af lov om institutioner for almengymnasiale uddannelser og almen voksenuddannelse m.v.
(Kapacitetsloft) [af undervisningsministeren (Merete Riisager)]:
1. Udvalgsarbejdet Lovforslaget blev fremsat den 30. november 2017 og var til 1. behandling den 8. december 2017. Lovforslaget blev efter 1. behandling henvist til behandling i Undervisningsudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og undervisningsministeren sendte den 12. oktober 2017 dette udkast til udvalget, jf.
UNU alm. del  bilag 7. Den 30. november 2017 sendte undervisningsministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til undervisningsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af ALT) indstiller lovforslaget til vedtagelse uændret.
Enhedslistens medlemmer af udvalget finder, at forslaget om at ophæve den gældende tidsmæssige begrænsning for undervisningsministerens adgang til at fastsætte et kapacitetsloft kan bidrage til at opretholde almene gymnasiale udbud i udkantsområder, og støtter derfor lovforslaget.
EL finder det beklageligt, at lovforslaget samtidig åbner for muligheden for at fastlægge et kapacitetsloft uden forudgående høring, men EL noterer sig, at undervisningsministeren vil være forpligtet til at revurdere kapacitetsloftet, såfremt regionsråd eller institutioner gør indsigelser mod kapacitetsloftet, jf. ministerens svar på spørgsmål 1. Svaret på spørgsmål 1 er optrykt som bilag 2 til betænkningen.
 Et mindretal i udvalget (ALT) indstiller lovforslaget til forkastelse ved 3. behandling.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jens Henrik Thulesen Dahl (DF) nfmd.
Alex Ahrendtsen (DF) Marlene Harpsøe (DF) Dorthe Ullemose (DF) Marie Krarup (DF) Tilde Bork (DF) Anni Matthiesen (V) Peter Juel Jensen (V) Jan E.
Jørgensen (V) Louise Schack Elholm (V) Carl Holst (V) Jane Heitmann (V) Henrik Dahl (LA) Laura Lindahl (LA) Brigitte Klintskov Jerkel (KF) Annette Lind (S) Lars Aslan Rasmussen (S) Jan Johansen (S) Julie Skovsby (S) Mattias Tesfaye (S) Pernille Rosenkrantz-Theil (S) fmd.
Eva Flyvholm (EL) Jakob Sølvhøj (EL) Pernille Schnoor (ALT) Carolina Magdalene Maier (ALT) Torsten Gejl (ALT) Marlene Borst Hansen (RV) Marianne Jelved (RV) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 113 Oversigt over spørgsmål og svar vedrørende L 113 Bilag 2 Et af udvalgets spørgsmål til undervisningsministeren og dennes svar herpå Spørgsmålet og undervisningsministerens svar herpå er optrykt efter ønske fra Enhedslisten.
 Spørgsmål 1:
Vil ministeren bekræfte, at regionsråd og institutioner, der bliver omfattet af kapacitetsloftet, og hvor der forinden ikke har været en høring af den enkelte institution, har mulighed for at gøre indsigelse over kapacitetsloftet, og at denne indsigelsesret er en del af loven? Svar:
 Af bemærkningerne til lovforslaget (side 4, 1. spalte nederst og 2. spalte øverst) fremgår følgende:
»Regionsråd og institutioner omfattet af kapacitetsloftet vil have mulighed for at gøre indsigelse over kapacitetsloftet.
Undervisningsministeren vil i så fald være forpligtet til at revurdere kapacitetsloftet og eventuelt annullere eller ændre det.
En annullation eller ændring kan i givet fald indebære, at ansøgere, der ellers var blevet afskåret fra optagelse på det pågældende gymnasium, efterfølgende vil kunne optages på baggrund af fordelingsudvalgets fornyede stillingtagen.« Jeg kan således bekræfte, at der er mulighed for at gøre indsigelse over et kapacitetsloft, hvor der ikke forinden har været en høring af den enkelte institution eller regionsrådet.
Denne mulighed er, jf. ovenfor, beskrevet i bemærkningerne til lovforslaget og er en følge af almindelige forvaltningsretlige grundsætninger om ulovbestemt remonstration.
