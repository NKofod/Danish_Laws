Skriftlig fremsættelse (30. marts 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 spillekasinoer.
(Lovforslag nr.
L 247).
 Ved beretning af 24. februar 2000 om visse ændringer  

 i kasinolovgivningen (Alm. del - bilag 606) opfordrede et flertal i  

 Folketingets Retsudvalg justitsministeren til inden udgangen af marts  

 måned 2000 at fremsætte et forslag til ændring af lov om  

 spillekasinoer, der giver spillekasinoerne mulighed for at opbevare  

 oplysninger om kasinogæsterne i længere tid end 2 måneder  

 samt mulighed for at kunne videregive oplysninger til andre  

 spillekasinoer.
 Formålet med  

 lovforslaget er at følge opfordringen fra Folketingets Retsudvalg.
Efter de nugældende regler skal ethvert  

 spillekasino registrere oplysninger om enhver ankommende gæsts navn,  

 adresse, fødselsdato, nationalitet samt ankomsttidspunkt.  

 Oplysningerne skal opbevares i 2 måneder.
Det foreslås, at  

 opbevaringsperioden ændres fra 2 måneder til 5 år.
Spillekasinoerne kan efter de gældende regler  

 under visse betingelser foretage registrering af personer, der har  

 begået falskspil eller andre strafbare handlinger i forbindelse med  

 spillenes afvikling.
Sådanne oplysninger kan alene videregives til  

 politiet.
Det foreslås, at oplysninger om personer, der er  

 fundet skyldige i en sådan kriminalitet, også skal kunne  

 videregives til andre spillekasinoer med henblik på at hindre, at en  

 person, der eksempelvis har spillet falsk på ét kasino, gentager  

 sine handlinger på et andet.
 Justitsministeriet er opmærksom på, at sigtet  

 med Retsudvalgets opfordring til at tillade videregivelse af oplysninger til  

 andre spillekasinoer formentlig   i overensstemmelse med Justitsministeriets  

 tidligere lovforslag L l78 af 4. februar 1998 og L 34 af 26. marts 1998 - har  

 været, at de danske spillekasinoer indbyrdes skulle kunne udveksle  

 oplysninger om personer, der til politiet er anmeldt for at have  

 forøvet strafbart forhold på et dansk spillekasino.
Den af Justitsministeriet nu foreslåede affattelse  

 af spillekasinolovens § 9 c afviger imidlertid herfra, idet det  

 foreslås, at alene oplysninger om personer, der er fundet skyldige, vil  

 kunne udveksles mellem spillekasinoerne.
Baggrunden herfor er, at det efter  

 Justitsministeriets opfattelse vil være i strid med EU-retten, hvis man  

 indfører en adgang til udveksling af oplysninger mellem danske  

 spillekasinoer uden samtidig at give adgang til videregivelse til  

 spillekasinoer i andre EU-lande.
Oplysninger videregivet til spillekasinoer i andre  

 EU-lande vil skulle behandles i overensstemmelse med databeskyttelsesreglerne  

 i vedkommende EU-land, og disse regler må antages at sikre et  

 højt beskyttelsesniveau i overensstemmelse med EF-direktivet af 24.  

 oktober 1995 om behandling af personoplysninger.
Spillekasinolovens  

 særlige regler om behandling af oplysninger gælder imidlertid  

 ikke i disse lande.
Det vil heller ikke kunne påregnes, at der i andre  

 EU-lande gælder regler, der er identiske med spillekasinolovens  

 særlige regler, herunder reglen om at et spillekasino under strafansvar  

 er forpligtet til at slette en registrering af en anmeldelse af et strafbart  

 forhold, hvis den anmeldte person ikke findes skyldig.
Det ville på den baggrund kunne give anledning til  

 retssikkerhedsmæssige betænkeligheder, hvis adgangen til at  

 videregive oplysninger til andre spillekasinoer blev udformet således,  

 at der kunne videregives oplysninger om anmeldelser om falskspil m.v.,  

 idet der under en sådan ordning ikke ville være  

 tilstrækkelig sikkerhed for, at registreringen blev slettet, hvis en  

 anmeldt person senere blev frifundet eller sagen mod ham opgivet.
De  

 udenlandske spillekasinoer ville derfor eventuelt fortsat kunne opbevare  

 oplysninger om anmeldelser og anvende dem til at afvise gæster fra et  

 spillekasino, efter at straffesagen af anklagemyndigheden var blevet opgivet  

 eller var endt med en frifindelse.
 Justitsministeriet har af denne grund fundet det rigtigst  

 alene at stille forslag om adgang til udveksling af oplysninger om personer,  

 der er fundet skyldige i falskspil eller andet strafbart forhold i  

 forbindelse med spillenes afvikling.
Med henblik på den nærmere drøftelse af  

 forslaget under folketingsbehandlingen, skal Justitsministeriet samtidig pege  

 på, at en sådan snævrere videregivelsesadgang må  

 antages at begrænse ordningens praktiske værdi for  

 spillekasinoerne.
Samtidig betyder den foreslåede ordning, at  

 spillekasinoerne får adgang til at afvise gæster på  

 grundlag af oplysninger såvel fra danske som fra udenlandske  

 spillekasinoer.
 Der  

 foreslås endvidere enkelte mere teknisk prægede  

 ændringer.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til det høje  

 Tings velvillige behandling.
