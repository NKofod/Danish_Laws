KØB AF EN VANDSENG VAR BLEVET FINANSIERET GENNEM LÅN YDET AF ET  

 FINANSIERINGSSELSKAB.
LÅNET, DER VAR FORMIDLET AF SÆLGEREN, BLEV ANSET FOR  

 OMFATTET AF KREDITKØBSLOVEN.
KLAGEREN KUNNE HEREFTER GØRE ET HÆVEKRAV  

 GÆLDENDE OVERFOR FINANSIERINGSSELSKABET.
 Forbrugerklagenævnet har i to afgørelser taget stilling til, om  

 forbrugeren kunne påberåbe sig de for kreditkøb gældende regler ved køb  

 finansieret ved et arrangement, hvor sælgeren formidler kontakten til et  

 finansieringsselskab.
 Begge sager drejede sig om vandsenge, købt i den samme forretning.
Købene var blevet finansieret gennem lån ydet af et bankejet  

 finansieringsselskab.
Lånene var kommet i stand ved, at sælgeren havde  

 udleveret låneansøgningsskemaer, som klagerne udfyldte i forretningen.
De  

 udfyldte låneansøgninger var af sælgeren blevet telefaxet til  

 finansieringsselskabet, der umiddelbart efter bevilgede lånebeløbene og  

 udbetalte disse til sælgeren, som havde anbefalet klagerne at vælge denne  

 fremgangsmåde.
Sengene blev leveret uden det bestilte tilbehør, og klagerne  

 var derfor berettiget til at hæve købene over for sælgeren, der imidlertid  

 var gået konkurs.
 Klagerne gjorde gældende, at der forelå et oprindeligt trepartsforhold, og  

 at hævebeføjelsen derfor kunne gøres gældende over for finansieringsselskabet  

 efter reglerne i kreditkøbslovens § 12, stk. 1. Ifølge klagerne havde  

 sælgeren ladet forstå, at man havde en aftale med finansieringsselskabet.
Finansieringsselskabet forklarede bl.a., at man på eget initiativ  

 fremsender brochurer til adskillige forretninger, og at der ikke mellem de  

 enkelte forretninger og selskabet foreligger nogen form for aftale om at yde  

 lån til forretningens kunder.
Finansieringsselskabets konsulent havde pr.  

 telefon samt ved personligt møde instrueret sælgeren om brugen af  

 lånearrangementet.
Det omhandlede år havde finansieringsselskabet registreret  

 syv ansøgninger indsendt via forretningen, hvoraf man havde afslået de tre.  

 Finansieringsselskabet anførte, at bevillingen af lånet alene skete på  

 grundlag af oplysningerne i ansøgningsblanketten, og at låneaftalen måtte  

 betragtes som et fritstående lån.
Nævnet fandt i begge sager, at der var sket en sådan sammenkædning mellem  

 finansieringen og købet, at der forelå et kreditkøb.
Nævnet lagde vægt på, at  

 finansieringen var sket som led i et samarbejde mellem sælgeren og  

 finansieringsselskabet, der havde instrueret sælgeren om fremgangsmåden, samt  

 at lånet var kommet i stand ved klagernes henvendelse i forretningen og under  

 sådanne omstændigheder, at klagerne måtte få det indtryk, at lånet blev ydet  

 på grundlag af en aftale mellem sælger og finansieringsselskab.
Yderligere  

 anførtes som momenter, der bestyrkede, at der forelå en aftale mellem de  

 indklagede, at banken bag finansieringsselskabet var sælgerens  

 bankforbindelse, samt at sælgeren tidligere havde fået finansieret sine  

 kreditsalg gennem det pågældende finansieringsselskab.
Klagerne kunne  

 herefter gøre hævekravet gældende over for finansieringsselskabet efter  

 reglerne i kreditkøbslovens § 12, stk. 1.
 I den ene af sagerne udtalte et mindretal i nævnet, at man ikke fandt det  

 godtgjort, at lånet var indrømmet p.g.a. en aftale herom mellem de  

 indklagede, og man fandt derfor, at der var tale om et fritstående lån, som  

 falder udenfor kreditkøbslovens bestemmelser.
