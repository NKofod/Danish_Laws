Ankestyrelsens principafgørelse U-19-03 om ankefrist - beregning - udløb - dispensation - kontortids ophør - fax - e - mail - arbejdsskade Resume:
 Ankestyrelsen har behandlet 2 sager om udløb af 4 ugers ankefristen, hvor anken er afsendt som fax eller e-mail på den dag fristen udløb (fristdagen).
 Ankestyrelsen lagde ved afgørelserne til grund, at 4 ugers fristen ifølge pkt. 212 i Justitsministeriets vejledning om forvaltningsloven og Klagevejledningen på det sociale område pkt. 51 udløber på fristdagen ved kontortids ophør.
 I sag nr. 1 forelå der dokumentation for, at anken var afsendt som fax på fristdagen, tirsdag, klokken 17.07.
 I sag nr. 2 var anken afsendt på fristdagen, onsdag, pr. e-mail klokken 17.39.
Ankestyrelsen fandt i begge sager, at der ikke var klaget rettidigt.
Ankestyrelsen lagde vægt på, at der på Arbejdsskadestyrelsens brevpapir var angivet en åbningstid på hverdage fra 10 til 15, torsdag dog klokken 10 til 18.
 Ankestyrelsen fandt imidlertid, at der forelå særlig grund til at se bort fra fristen og lagde herved vægt på, at det ikke af Arbejdsskadestyrelsens afgørelse klart fremgik, hvad der forstås ved kontortids ophør.
 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 55, stk. 3 og § 55, stk. 4 Vejledninger:
Ankestyrelsens vejledning nr. 53 af 10. februar 2000 om klageregler på det sociale område - pkt. 51 Justitsministeriets vejledning af 1986 - pkt. 212 Sagsfremstilling 1:
Sag nr. 1 - j.nr. 1009136-02 Det fremgik af sagen, at ankefristen udløb tirsdag den 5. november 2002, og at anken var indstemplet i Arbejdsskadestyrelsen den 7. november 2002. Det fremgik af en fremsendt telefaxudskrift, at klagen var afsendt den 5. november 2002 klokken 17.07.
 Det fremgik ikke af Arbejdsskadestyrelsens klagevejledning, at fristen udløber ved kontortids ophør på sidste rettidige fristdag eller hvad der forståes ved kontortids ophør.
 Afgørelse:
Ankestyrelsen lagde ved sin afgørelse til grund, at klagen skulle indgives inden 4 uger efter, at klageren havde modtaget afgørelsen.
Ankestyrelsen lagde endvidere til grund, at 4- ugers fristen ifølge Justitsministeriets vejledning om forvaltningsloven og Klagevejledningen på det sociale område pkt. 51 udløb på fristdagen ved kontortids ophør.
 Ankestyrelsen fandt ikke, at der var klaget rettidigt.
 Ankestyrelsen lagde herved vægt på, at der på Arbejdsskadestyrelsens brevpapir var angivet en åbningstid på hverdage fra 10 til 15, torsdag dog klokken 10 til 18.
 Ankestyrelsen fandt imidlertid, at der forelå særlig grund til at se bort fra fristen og lagde herved vægt på, at det ikke af Arbejdsskadestyrelsens afgørelse klart fremgik, hvad der forstås ved kontortids ophør, idet det af Arbejdsskadestyrelsens klagevejledning alene fremgik, at afgørelsen kunne indbringes for Den Sociale Ankestyrelsen inden 4 uger efter modtagelsen af afgørelsen, og at anken ifølge det fremsendte telefaxudskrift var afsendt den 5. november 2002 klokken 17.07.
 Sagsfremstilling 2:
Sag nr. 2 - j.nr. 1000653-03 Det fremgik af sagen, at ankefristen udløb onsdag den 8. januar 2003, at anken var afsendt pr. e-mail den 8. januar 2003 klokken 17.39, og at anken var indstemplet i Arbejdsskadestyrelsen den 9. januar 2003.
 Det fremgik ikke af Arbejdsskadestyrelsens klagevejledning, at fristen udløber ved kontortids ophør på sidste rettidige fristdag eller hvad, der forstås ved kontortids ophør.
 Afgørelse:
Ankestyrelsen lagde ved sin afgørelse til grund, at klagen skulle indgives inden 4 uger efter, at klageren havde modtaget afgørelsen.
Ankestyrelsen lagde endvidere til grund, at 4- ugers fristen ifølge Justitsministeriets vejledning om forvaltningsloven og Klagevejledningen på det sociale område pkt. 51 udløb på fristdagen ved kontortids ophør.
 Ankestyrelsen fandt ikke, at der var klaget rettidigt.
 Ankestyrelsen lagde herved vægt på, at der på Arbejdsskadestyrelsens brevpapir var angivet en åbningstid på hverdage fra 10 til 15, torsdag dog klokken 10 til 18.
 Ankestyrelsen fandt imidlertid, at der forelå særlig grund til at se bort fra fristen og lagde herved vægt på, at det ikke af Arbejdsskadestyrelsens afgørelse klart fremgik, hvad der forstås ved kontortids ophør, idet det af Arbejdsskadestyrelsens klagevejledning alene fremgik, at afgørelsen kunne indbringes for Den Sociale Ankestyrelsen inden 4 uger efter modtagelsen af afgørelsen, og at anken var afsendt pr. e-mail den 8. januar 2003 klokken 17.39.
