Skriftlig fremsættelse (23. februar 2005) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om  

 ændring af straffeloven (Forældelse, skærpelse af straffen for falske  

 afsonere  

 m.v.).
(Lovforslag nr.
L 9).
Formålet med lovforslaget er at gennemføre en revision af  

 straffelovens generelle regler om forældelse af strafansvar.
Lovforslaget har  

 desuden til formål at skærpe straffen for den, som tilskynder en anden til at  

 afsone en fængselsstraf i sit sted, samt for falske afsonere.
 Lovforslaget er en genfremsættelse af det lovforslag (L 98),  

 som bortfaldt i forbindelse med afholdelse af valg til Folketinget.
 Lovforslaget bygger navnlig på Straffelovrådets betænkning  

 nr. 1441/2004 om visse forældelsesretlige spørgsmål samt betænkning nr.  

 1438/2004 om forældelse af strafansvar for særlovsovertrædelser fra  

 Justitsministeriets udvalg om økonomisk kriminalitet og datakriminalitet  

 (Brydensholt-udvalget).
Det foreslås for det første, at forældelsesfristens længde i  

 alle tilfælde vil være bestemt af strafmaksimum i den pågældende  

 straffebestemmelse eller være fastsat direkte i loven.
Det betyder, at  

 forældelsesfristen ikke længere i nogen tilfælde vil afhænge af den konkret  

 forskyldte straf.
Lovforslaget indebærer samtidig, at der i alle tilfælde vil  

 gælde samme forældelsesfrist for juridiske personer som for fysiske personer.
Dernæst foreslås det, at der for visse overtrædelser af  

 skatte-, told-, afgifts- og tilskudslovgivningen fastsættes en  

 minimumsforældelsesfrist på 5 år.
I disse sager vil forældelsesfristen være 5  

 år, selvom der i det konkrete tilfælde er et strafmaksimum i særlovgivningen  

 på  

 f.eks. 1 år, og hvor forældelsesfristen derfor efter de almindelige regler  

 ville være 2 år.
Det foreslås desuden, at der ikke indtræder forældelse af  

 strafansvar, når en konkret lovovertrædelse er omfattet af en af Danmark  

 tiltrådt mellemfolkelig overenskomst, ifølge hvilken strafansvaret er  

 uforældeligt.
Som eksempel på en sådan mellemfolkelig overenskomst kan nævnes  

 statutten for Den Internationale Straffedomstol (ICC-statutten), hvoraf det  

 følger, at forbrydelser, der henhører under straffedomstolens jurisdiktion,  

 ikke forældes.
Lovforslaget indeholder tillige forslag om ændrede  

 bestemmelser om afbrydelse af forældelsesfrister, så anklagemyndigheden og  

 politiet får samme simple fremgangsmåde til at afbryde forældelsen, som andre  

 offentlige myndigheder har i dag.
Det vil sige, at forældelsesfristen  

 afbrydes,  

 når den pågældende gøres bekendt med, at han eller hun er sigtet for  

 overtrædelsen.  

 Det foreslås samtidig, at fristafbrydelse i forhold til juridiske personer  

 kan  

 ske overfor personer, der efter de gældende regler i retsplejeloven kan  

 modtage  

 forkyndelser på den juridiske persons vegne.
Det betyder, at  

 forældelsesfristen  

 kan afbrydes over for en vid kreds af personer, f.eks. ansatte.
Der foreslås endvidere længere forældelsesfrister for  

 bødestraffe.
Det foreslås, at alle bøder under 10.000 kr. forældes efter 5  

 år,  

 hvis der ikke forinden er indgivet begæring om udpantning, mens den  

 tilsvarende  

 forældelsesfrist for bøder over 10.000 kr. skal være 10 år.  

 Forældelsesfristen  

 for forvandlingsstraf for bøder foreslås også ændret, således at  

 forvandlingsstraffen bortfalder efter 3 år for bøder under 10.000 kr., mens  

 den  

 bortfalder efter 5 år for bøder over 10.000 kr.
 Endelig foreslås strafferammen i straffelovens § 164, stk.  

 3, om falske afsonere m.v. ændret fra 6 måneders fængsel til 1 års fængsel.  

 Denne del af lovforslaget tilsigter en skærpelse af straffen for den, som  

 tilskynder en anden til at afsone en fængselsstraf i sit sted, samt for  

 falske  

 afsonere.
 Idet jeg i øvrigt tillader mig at henvise til lovforslaget  

 og de ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
