Skriftlig fremsættelse (20. december 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af registreringsafgiftsloven og ligningsloven. (Annullering af stigning i registreringsafgift for eldrevne køretøjer og pluginhybridbiler i 2020 samt lavere beskatning af eldrevne biler, pluginhybridbiler og brændselscelledrevne biler, der anvendes som fri bil) (Lovforslag nr.
L 90) Regeringen (Socialdemokratiet), Radikale Venstre, Socialistisk Folkeparti, Enhedslisten og Alternativet ønsker med dette lovforslag at fremme udbredelsen af miljø- og klimavenlige køretøjer.
Forslaget vil medføre, at det bliver billigere at købe og anvende eldrevne køretøjer og pluginhybridbiler til privat brug og som firmabil.
Miljø- og klimavenlige biler vil dermed blive et økonomisk mere attraktivt alternativ til benzin- og dieselbiler.
 Efter de gældende regler stiger registreringsafgiften for eldrevne køretøjer og pluginhybridbiler fra den 1. januar 2020. Det foreslås at annullere den planlagte stigning i 2020, så de i 2019 gældende regler for registreringsafgift for eldrevne køretøjer og pluginhybridbiler også finder anvendelse i 2020. Det foreslås samtidig, at den i 2019 gældende sats for bundfradrag i registreringsafgiften på 40.000 kr. videreføres i 2020.
 Desuden foreslås det at indføre et fradrag i beskatningsgrundlaget for miljø- og klimavenlige firmabiler (elbiler, pluginhybridbiler og brændselscelledrevne biler) på 40.000 kr. fra 1. april til 31. december 2020.
 Det forventes, at kommissionen for grøn omstilling af personbiler afrapporterer i 2020. Det er hensigten, at der herefter aftales en ny samlet model for bilafgifterne for elbiler og andre lavemissionsbiler, som skal have virkning fra 2021. Der foreslås derfor ingen ændringer for 2021 og frem på nuværende tidspunkt.
Det foreslås, at loven træder i kraft den 1. februar 2020, og at den foreslåede annullering af stigningen i registreringsafgift for eldrevne køretøjer og pluginhybridbiler i 2020, får virkning fra 1. januar 2020, så det ikke risikeres, at de foreslåede ændringer sætter markedet i stå i en længere periode.
Grundet tidspunktet for indgåelse af en aftale om finansloven for 2020 har lovforslaget været sendt i en forkortet høring.
Jeg står naturligvis til rådighed og vil besvare spørgsmål fra høringsparter også efter afslutning af høringsperioden, såfremt der måtte opstå behov herfor.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
