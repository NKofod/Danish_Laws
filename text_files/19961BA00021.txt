Nr BSF 21 Forslag til folketingsbeslutning om, at regeringen skal foreslå brugen af  

 hemmelige protokoller i EU standset Fremsat af Keld Albrechtsen (EL) Frank Aaen (EL) den 10. oktober 1996 Folketinget opfordrer regeringen til i EU at stille forslag om, at brugen af hemmelige protokoller i EU's Ministerråd afskaffes.
Bemærkninger til forslaget Forslagsstillerne fremsatte den 24. oktober 1995 et forslag til  

 folketingsbeslutning om offentliggørelse af de hemmelige rådsprotokoller, som  

 vedtages i EU's Ministerråd.
Ved 1. behandling af dette beslutningsforslag (B  

 24, den 18. januar 1996) sagde udenrigsministeren bl.a., at ». . . siden  

 den 2. oktober, hvor adfærdskodeksen blev vedtaget, er der truffet beslutning  

 om offentliggørelse af samtlige erklæringer.
Så man skal altså ikke sige, at  

 adfærdskodeksen ikke har haft virkning, for det har den rent faktisk.
Det er  

 vedtaget.
Den 21. december samlede Rådet erklæringerne sammen i et dokument  

 og vedtog at offentliggøre dem uden undtagelse.« Folketingets  

 forhandlinger 1995-96 side 2877.
Udenrigsministeren henviste her til den adfærdskodeks, som blev vedtaget  

 af Ministerrådet den 2. oktober 1995 om offentliggørelse af mødeprotokoller  

 og erklæringer til mødeprotokoller i de tilfælde, hvor Rådet optræder som  

 lovgivende myndighed.
Men som denne adfærdskodeks blev udformet, garanterer  

 den ikke offentliggørelsen af alle vedtagne hemmelige erklæringer, og den  

 afskaffer ikke den udemokratiske brug af erklæringer, som nogle gange helt  

 udvander eller ændrer kvalitativt indholdet af det formelle direktiv, som  

 vedtages af Ministerrådet.
Derfor foreslår forslagsstillerne nu, at den  

 danske regering skal stille som krav til regeringskonferencen, at alle  

 hemmelige erklæringer afskaffes som tillæg til Ministerrådets protokol.
Det var bl.a. på basis af udenrigsministerens tale i Folketinget den 18.  

 januar 1996, at der ikke kunne skaffes flertal for B 24 om offentliggørelse  

 af hemmelige rådsprotokoller.
Alle ordførere var i forskellige udgaver imod  

 de hemmelige protokoller, men slog sig til tåls med udenrigsministerens  

 lovtale om den nye adfærdskodeks.
Men det lå jo også i forlængelse af det  

 mandat, som et flertal i Folketingets Europaudvalg havde været med til at  

 give udenrigsministeren få dage, før denne adfærdskodeks blev vedtaget den 2.  

 oktober 1995 i Ministerrådet.
Som Poul Smidt skriver i månedsbladet Europa i august 1996, ». . .  

 har Folketingets Europaudvalg været med til at sende udenrigsministeren til  

 det møde, hvor de nugældende regler blev vedtaget.
Sagen blev senest  

 behandlet på Europaudvalgets møde den 29. september kl. 10.00. Derefter  

 rejste Niels Helveg Petersen til Luxembourg og var med til at vedtage den  

 adfærdskodeks, som gav færre hemmelige erklæringer, men også tillod, at de  

 vil komme igen og igen.
Det står i paragraf 4 i denne adfærdskodeks, at  

 erklæringer vedrørende vedtagelse af lovforskrifter generelt gøres  

 tilgængelige for offentligheden »med undtagelse af de tilfælde, hvor  

 Rådet på begæring af et af sine medlemmer konstaterer, der ikke er simpelt  

 flertal derfor«.
Det hviler således stadig på flertallets vilje, hvis  

 hemmelighedskræmmeriet skal ophøre'.
Af Politiken den 2. august 1996 fremgår det, at »Rådssekretariatet  

 den 10. juli har oplyst, at samtlige erklæringer afgivet af enten Rådet eller  

 medlemsstaterne er blevet offentliggjort.
Det er på den baggrund regeringens  

 opfatttelse, at adfærdskodeksen har haft en meget positiv indvirkning i  

 forbindelse med bestræbelserne på at sikre større åbenhed i EU, oplyser  

 udenrigsministeren.
Han erkender dog, at ikke alle erklæringer er blevet  

 offentliggjort.
Kommissionen har således meddelt, hvordan den internationale  

 aftale om begrænsning af statsstøtte til skibsværfterne bliver gennemført og  

 fortolket i EU«.
Den aftale og hemmelige erklæring, han henviser til, er den hemmelige  

 erklæring, som Kommissionen har knyttet til forordning 3094/95, og som åbner  

 op for fortolkninger om støtteforanstaltninger vedrørende  

 skibsbygningsindustrien.
Her siger Kommissionen, at generelle støtteordninger  

 eller gældende regionale støtteordninger, som Kommissionen har godkendt, ikke  

 er i strid med OECD-aftalen, som EU-landene skal følge.
Det interessante er,  

 at denne hemmelige erklæring ikke figurerede i oversigten over  

 offentliggjorte erklæringer, som vedrører skibsbygningsindustrien.
Denne  

 hemmelige erklæring er siden sendt til Europaudvalget den 30. juli i bilag  

 nr. 1077 og stemplet »Fortroligt«.
Men oprindelig er den vedtaget  

 på Rådets møde den 22. december 1995, hvor Danmark også var til stede.
På Europaudvalgets møde den 9. august 1996 forsvarede udenrigsministeren  

 hemmeligholdelsen af erklæringen om skibsbygningsindustrien med, at der er  

 ». . . to typer af hemmelige erklæringer.
Der er ifølge ministeren  

 hemmelige EU-erklæringer om EU-lovgivning og hemmelige EU-erklæringer om  

 internationale aftaler.
Ministeren fremhævede, at han på regeringens vegne  

 kun har forpligtet sig til at offentliggøre de hemmelige EU-erklæringer, der  

 drejer sig om EU-lovgivningen, og ikke de erklæringer, der knytter sig til  

 internationale aftaler«, som Information skriver den 10.-11. august  

 1996.
 Denne skelnen siger udenrigsministeren er i overensstemmelse med en  

 juridisk nærlæsning, som Rådets juridiske tjeneste har lavet af lige netop  

 den højt besungne adfærdskodeks, som Rådet vedtog den 2. oktober 1995.  

 Information skriver, at ». . . Den politiske aftale undtager  

 udtrykkeligt EU's forhold til andre internationale organisationer.  

 Spørgsmålet er, om undtagelsen gælder erklæringer til aftalerne - eller om  

 undtagelsen kun tillader hemmeligholdelse, mens forhandlingerne står  

 på«.
I Jyllands-Posten den 10. august 1996 siger ekspert i EU-ret Peter  

 Vesterdorff dertil, at »EU har masser af internationale aftaler om alt  

 fra beskyttelse af fugle, ulandsbistand og handel med bananer, så der kan  

 sagtens laves protokoller.
Men man bør ikke gøre det«.
Forslagsstillerne kan heller ikke støtte, at ulovlige hemmelige  

 erklæringer i fortrolig form videregives til Europaudvalgets medlemmer.
På  

 denne måde gøres Europaudvalgets medlemmer til gidsler i disse sager, da de  

 ikke må offentliggøre papirer, som er stemplet »Fortroligt« af  

 Udenrigsministeriet.
Dels gør det udvalgets medlemmer medvidende om indholdet  

 af disse erklæringer, som, hvis de prøves ved EF-Domstolen, formodentlig  

 ville blive erklæret ulovlige, da EF-Domstolen kun vil anerkende teksten af  

 det vedtagne direktiv/forordning.
Dels opfatter forslagsstillerne det som  

 stridende mod grundloven, at Folketinget efterfølgende kan risikere at  

 vedtage en EU-følgelovgivning, hvor de hemmelige erklæringer ikke er  

 tilgængelige for Folketingets medlemmer, men eventuelt kun for medlemmerne af  

 Europaudvalget.
Disse medlemmer af Europaudvalget må dernæst ikke gøre  

 opmærksom på det politiske indhold af de hemmelige erklæringer, i den  

 udstrækning de er stemplet »Fortroligt«.
 Hele forløbet omkring de hemmelige erklæringer viser, at den eneste  

 holdbare løsning på dette problem er helt at afskaffe disse erklæringer.  

 Derfor håber forslagsstillerne, at et flertal i Folketinget kan støtte  

 forslaget om, at regeringen på regeringskonferencen - eller i Ministerrådet i  

 form af en ændring af forretningsordenen - skal arbejde for, at de hemmelige  

 erklæringer helt afskaffes i EU.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at regeringen skal foreslå brugen  

 af hemmelige protokoller i EU standset.
(Beslutningsforslag nr.
B 21).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
