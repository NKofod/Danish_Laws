Nr BTL 239 Betænkning over Forslag til lov om ændring af lov om elforsyning (Adgang  

 til elforsyningsnettet m.v.)   

 Nr L 239 1995-96, 1. samling Afgivet af Det Energipolitiske Udvalg Afgivet: 19960522 Udvalget har behandlet lovforslaget i nogle møder og har herunder stillet  

 spørgsmål til miljø- og energiministeren, som denne har besvaret skriftligt.
 Nogle af udvalgets spørgsmål er tillige med miljø- og energiministerens  

 besvarelse heraf optrykt som bilag til betænkningen.
 Endvidere har udvalget modtaget skriftlige og mundtlige henvendelser fra  

 Danske Elværkers Forening og Dansk Kraftmægling A/S.
 Der er af miljø- og energiministeren og et mindretal stillet  

 ændringsforslag, hvorom henvises til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med de af miljø- og  

 energiministeren stillede ændringsforslag.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse med de af miljø- og energiministeren og det af mindretallet  

 stillede ændringsforslag.
 Såfremt det af mindretallet stillede ændringsforslag mod forventning ikke  

 bliver vedtaget, agter mindretallet trods denne manglende imødekommelse at  

 stemme for lovforslaget med den naturlige stemmeforklaring, at der trods det  

 meget lille skridt er tale om det første skridt i retning af en åbning og  

 liberalisering af den danske elproduktion, eltransmission og eldistribution.
 Mindretallet forventer at få væsentlig indflydelse på reglerne for public  

 service obligations (offentlige fællesopgaver), ligesom mindretallet  

 forventer betydelig indflydelse på yderligere liberaliseringstiltag.
Ændringsforslag Til § 1Af miljø- og energiministeren, tiltrådt af udvalget:
 1) Efter nr. 1 indsættes som nyt nummer:
 »01. § 2 affattes således:
»§ 2. Miljø- og energiministeren holder et af Folketinget  

 nedsat udvalg orienteret om alle væsentlige forhold vedrørende landets  

 elforsyning.«» Af et mindretal (V, KF og FP):
 2) Det under nr. 7 foreslåede § 9 d, stk. 2,  

 affattes således:
»Stk. 2. Forbrugere med et årligt elforbrug pr. forbrugssted  

 på mindst 40 GWh eller en flerhed af forbrugere i koncernforhold eller  

 koncernlignende forhold med et årligt elforbrug på mindst 40 GWh kan indgå  

 tilsvarende aftaler som nævnt i stk. 1.« Af miljø- og energiministeren, tiltrådt af udvalget:
 3) I det under nr. 7 foreslåede § 9 d, stk. 7, 1.  

 pkt., ændres »Folketingets Energipolitiske Udvalg« til:  

 »det i § 2 nævnte udvalg«.
Bemærkninger Til nr. 1 og 3 De arbejdsområder, som efter Folketingets forretningsorden  

 § 7 påhviler Folketingets stående udvalg, er retningsgivende og ikke bindende  

 for Tinget.
En henvisning i en lov til et specifikt folketingsudvalg kan på  

 den baggrund give anledning til principielle betænkeligheder.
 Ved ændringsforslaget ændres henvisninger til Folketingets Energipolitiske  

 Udvalg både i den gældende elforsyningslov og i lovforslaget.
Til nr. 2 Lovforslaget giver kun adgang til, at forbrugere med et årligt  

 elforbrug pr. forbrugssted på mindst 100 GWh kan købe elektricitet på det  

 frie marked.
Denne afgrænsning harmonerer dårligt med sigtet i lovforslaget  

 om at liberalisere indkøb af elektricitet for danske industrivirksomheder,  

 idet virksomhederne kan være organiseret med afdelinger, datterselskaber  

 eller lignende flere steder i landet og derfor aftage elektricitet på flere  

 forbrugssteder.
 Det er ikke afgørende, om virksomhederne er organiseret som aktie- eller  

 anpartsselskab og dermed omfattet af koncerndefinitionen i  

 aktieselskabslovens § 2, når blot virksomhederne har en indbyrdes  

 samhørighed, som svarer til et koncernforhold.
 Med ændringsforslaget sikres det, at virksomheder og koncerner, uanset  

 organisationsform, opnår ret til at købe elektricitet på det frie marked,  

 blot det samlede årlige elforbrug udgør mindst 100 GWh.
Grænsen i lovforslaget på 100 GWh for forbrugere betyder, at kun 4,3 pct.  

 eller 7 industrivirksomheder bliver omfattet af loven.
Intentionerne i de  

 kompromisforslag, det italienske formandskab og Kommissionen arbejder med,  

 består i, at 25 pct. af elforbruget liberaliseres.
 Med ændringsforslaget ønsker forslagsstillerne at sænke grænsen til 40  

 GWh, således at 8,7 pct. af virksomhederne, dvs. p.t. 28, får mulighed for at  

 købe elektricitet direkte hos danske elproduktionsvirksomheder eller  

 udenlandske leverandører.
 Forslagsstillerne forventer, at denne ændring yderligere vil fremme  

 liberaliseringen.
Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Erik Jacobsen (V) Jens Vibjerg (V) Eva Møller (KF) Pernille Sams  

 (KF) Niels J.
Langkilde (KF) Kim Behnke (FP) fmd.
 Enhedslisten og Dansk Folkeparti havde ikke medlemmer i udvalget.
Bilag Nogle af udvalgets spørgsmål til miljø- og energiministeren og dennes  

 besvarelse heraf Spørgsmål 3:
»Kan ministeren nævne eksempler på miljøomkostninger og investeringer  

 i vedvarende energi, som er acceptable at indarbejde i nettariffen og  

 eksempler på misbrug heraf?» Svar:
 De forpligtelser til sikring af en miljøvenlig elproduktion, som påhviler  

 elforsyningen, og som kan pålægges de indenlandske elforbrugere, er angivet i  

 § 9 e, stk. 1, nr. 3.
 For så vidt angår vedvarende energi, eksempelvis vindkraft, skal  

 elselskaberne for det første aftage elektricitet fra anlæg, der anvender  

 vedvarende energi, til en betaling, der følger af bestemmelserne om afregning  

 i den gældende lovgivning.
 Endvidere skal elselskaberne anlægge vedvarende energianlæg og aftage  

 elektriciteten herfra.
Når elforsyningsvirksomhederne ved lov eller ved pålæg efter loven er  

 forpligtet til at aftage den nævnte elektricitet, følger det af forslagets §  

 9 f, stk. 2, at elforbrugere her i landet skal aftage en forholdsvis andel af  

 elektriciteten fra disse anlæg og give en betaling for denne elektricitet,  

 som følger af den gældende lovgivning.
Derved kan de nødvendige udgifter ved  

 drift og anlæg af vindkraftværkerne pålægges alle indenlandske elforbrugere.
Det er således defineret i lovgivningen, hvilke miljøomkostninger  

 vedrørende vedvarende energi der kan indregnes, og Elprisudvalget påser, at  

 indregningen sker korrekt, jf. forslagets § 10 a.
Jeg finder således ikke, at  

 der skulle være mulighed for misbrug af bestemmelsen om indregning af  

 miljøudgifterne omkring vedvarende energi.
 Spørgsmål 13:
»Kan »hvile i sig selv«-princippet opretholdes  

 uændret?» Svar:
Prisbestemmelserne i elforsyningsloven vil fortsat gælde for de danske  

 elforsyningsvirksomheder også efter gennemførelsen af dette lovforslag.
Som  

 anført i de almindelige bemærkninger til lovforslaget er der imidlertid en  

 række forhold omkring elsektoren, som må ventes at skulle finde en afklaring  

 inden for kortere tid.
Herunder vil opretholdelsen af hvile i sig  

 selv-princippet kunne vurderes i lyset af konkurrencesituationen.
 Spørgsmål 73:
»Gælder § 9 d, stk. 3, om elproduktionsvirksomheders rettigheder også  

 for sammenslutninger af decentrale elproduktionsvirksomheder, der tilsammen  

 producerer mindst 100 GWh årligt?» Svar:
Spørgsmålet må besvares benægtende.
Formålet med grænseværdierne, som er  

 parallelle for forbrugere, distributionsselskaber og produktionsselskaber, er  

 at sikre en gradvis indførelse af konkurrence af hensyn til elsektoren og  

 forbrugerne.
 Spørgsmål 80:
»Under hvilke forudsætninger er det sandsynligt, at et  

 eldistributionsselskab vil købe el i udlandet? Hvor hurtigt og under hvilke  

 betingelser kan et eldistributionsselskab frigøres fra sine forpligtelser i  

 et elproduktionsselskab?» Svar:
Et eldistributionsselskabs direkte køb af el i udlandet vil bero på en  

 vurdering af, om priser og leveringssikkerhed ved en sådan købsaftale er  

 tilfredsstillende.
I og med at lovforslaget indfører netadgang for  

 eldistributionsselskaber, vil de hidtidige bindinger til kun at købe el fra  

 en bestemt produktionsvirksomhed i princippet ikke længere kunne håndhæves.  

 Som nævnt i bemærkningerne til lovforslaget kan der dog af hensyn til  

 elsektorens tilpasning til de nye forhold fastsættes en rimelig periode,  

 inden en aftalt netadgang iværksættes.
Hvis et distributionsselskab vælger at udtræde af samarbejdet med det  

 elproduktionsselskab, som det hidtil har købt elektricitet fra, skal der  

 typisk ifølge vedtægterne ske en opgørelse af tilgodehavender mellem  

 parterne.
I forbindelse med opgørelsen vil det udtrædende selskab ifølge  

 vedtægterne have ret til en forholdsvis andel af de nedskrevne værdier i  

 produktionsanlægget.
 Spørgsmål 81:
»Ministeren bedes redegøre for ejerforholdet for de  

 eldistributionsselskaber og elproduktionsvirksomheder, som lovforslaget  

 omfatter.« Svar:
I Elkrafts område består distributionen af et kommunalt selskab,  

 Københavns Belysningsvæsen (KB), og af tre større selskaber, NESA A/S, SEAS  

 A.m.b.a., NVE A.m.b.a., hvoraf NESA er langt det største.
Herudover er der en  

 række bykommuner med egne distributionsselskaber.
KB ejer sit eget net (op til 132 kV) og egne produktionsanlæg.
NESA, SEAS  

 og NVE ejer dels deres egne net og dels i samarbejde produktionsanlæggene  

 under Sjællandske Kraftværker (SK-energi).
 Kraftværksselskaberne KB og SK-energi samarbejder gennem Elkraft, som ejer  

 400 kV-nettet.
I Elsams område er der i alt ca. 70 distibutionsselskaber, som enten er  

 kommunalt eller forbrugerejede.
Disse selskaber ejer normalt nettet op til 60  

 kV-niveau.
De ca. 70 elselskaber er medejere af et af de i alt 6 kraftværksselskaber,  

 Fynsværket, Midtkraft, Nordjyllandsværket, Skærbækværket, Sønderjyllands  

 Højspændingsværk og Vestkraft, som er interessentskaber, bortset fra  

 Sønderjyllands Højspændingsværk, som er et andelsselskab.
Disse ejer 60 kV og  

 150 kV-nettet.
Kraftværksselskaberne samarbejder gennem Elsam.
Elsam ejes af  

 kraftværksselskaberne med ejerandele fra 7 pct. til 22 pct.
Elsam ejer 400  

 kV-nettet og en del af 150 kV-nettet.
 Hertil kommer nogle uafhængige og ikke elværksejede decentrale  

 producenter.
 Spørgsmål 83:
»Hvor lang tid vil eldistributionsselskaberne være bundet økonomisk  

 og organisatorisk af de eksisterende aftaler om ejerforhold m.m.?» Svar:
De nuværende aftaler i vedtægterne for produktionsselskaberne indeholder  

 forskellige frister for udtræden.
Fristerne er oftest af en varighed på  

 mellem 2 og 7 år, men der forekommer også vedtægter, der ikke giver mulighed  

 for individuel udtræden.
I øvrigt kan jeg henvise til mit svar på spørgsmål  

 80.
