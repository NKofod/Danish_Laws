Rigsadvokatmeddelelsen, afsnittet: Forbud mod salg af tobak og alkohol til personer under 18 år 1. Overblik og tjekliste Ved vurdering af tiltalespørgsmålet i en sag om overtrædelse af lov om forbud mod salg af tobak og alkohol til personer under 18 år skal du bl.a. være opmærksom på følgende:
  Kontakt til Sikkerhedsstyrelsen, se pkt. 3.1.
  Valg af ansvarssubjekt, se pkt. 3.2.
  Overvej om der skal nedlægges påstand om rettighedsfrakendelse, se pkt. 5.3.
 Efter dom skal du være opmærksom på følgende:
 Underretning af Sikkerhedsstyrelsen, se pkt. 6.1  Indsende relevante domme til Anklagemyndighedens Vidensbase, se pkt. 6.2 2. Politiets efterforskning og sagsbehandling 3. Forberedelse 3.1. Kontakt til Sikkerhedsstyrelsen Sikkerhedsstyrelsen fører tilsyn med, at danske virksomheder overholder aldersgrænserne for salg af tobak og alkohol.
 Hovedparten af sager vedrørende overtrædelse af reglerne om salg af tobak og alkohol kommer til politiets kendskab på baggrund af en anmeldelse fra Sikkerhedsstyrelsen.
 I sager, der er anmeldt eller i øvrigt kommet til politiets kendskab uden om Sikkerhedsstyrelsen, skal der indhentes en udtalelse fra Sikkerhedsstyrelsen, inden der træffes afgørelse om tiltalespørgsmålet.
 Hvis der fremkommer nye oplysninger i sagen, efter udtalelse fra Sikkerhedsstyrelsen er indhentet, f.eks. under en afhøring eller i øvrigt under efterforskningen, og Sikkerhedsstyrelsen ikke kan antages at være bekendt med disse oplysninger, skal styrelsen have lejlighed til på ny at udtale sig, før politikredsen træffer afgørelse om tiltalespørgsmålet.
 Der henvises til Rigsadvokatmeddelelsen, afsnittet om Særlov  Samarbejdet med særmyndigheder i særlovssager, punkt. 3.1.1 og Rigsadvokatmeddelelsens afsnit om Kvalitet og legalitet i straffesagsbehandlingen, punkt 3.2.10. om anklagerens kontakt med vidner i særlovssager.
3.2. Valg af ansvarssubjekt Overtrædelse af § 1, § 2 og § 2 a i lov om forbud mod salg af tobak og alkohol til personer under 18 år samt regler udstedt i medfør af § 2 a, stk. 6, i lov om forbud mod salg af tobak og alkohol til personer under 18 år straffes med bøde, jf. lovens § 5, stk. 1. Ansvaret for, at forbuddet mod salg af tobaksvarer og alkoholholdige drikkevarer til personer under henholdsvis 16 og 18 år overholdes, påhviler alene butiksindehaveren, restauratøren, hotelværten, kantineindehaveren mv.
Bestemmelsen indebærer således, at hverken ansat personale eller den unge kan straffes for henholdsvis at sælge eller købe tobak og alkohol i strid med loven.
Det samme gælder en bestyrer, der ikke er forpagter, hvorimod en forpagter kan straffes efter bestemmelsen.
Det er en betingelse for at straffe butiksindehaveren, restauratøren, hotelværten, kantineindehaveren m.v., at denne har handlet forsætligt eller uagtsomt, jf. straffelovens § 19. Butiksindehaveren, restauratøren, hotelværten, kantineindehaveren m.v. kan således straffes for overtrædelse af §§ 1 og 2, hvis butiksindehaveren, restauratøren, hotelværten, kantineindehaveren m.v. selv har solgt tobak eller alkohol til børn og unge.
Disse personer kan endvidere efter omstændighederne straffes, hvis vedkommende har undladt at instruere personalet om ikke at sælge tobak og alkoholholdige drikkevarer til personer under 16 år eller har undladt at føre fornødent tilsyn og kontrol med overholdelsen af bestemmelserne.
Se hertil L 95 af 26. november 2003, de specielle bemærkninger til § 4.
 Straffelovens § 23 om medvirken finder ikke anvendelse på overtrædelser af loven, jf. § 5, stk. 1, 3. pkt.
 Hvis der er tale om juridiske personer, kan disse pålægges strafansvar efter reglerne i straffelovens kapitel 5, jf. lovens § 5, stk. 3.
4. Jura 4.1. Lovens anvendelsesområde 4.1.1. Forbud mod salg af tobaksvarer, tobakssurrogater og urtebaserede rygeprodukter til personer under 18 år Ifølge § 1, stk. 1, i lov om forbud mod salg af tobak og alkohol til personer under 18 år gælder der et forbud mod salg af tobaksvarer, tobakssurrogater og urtebaserede rygeprodukter til personer under 18 år alle steder, hvorfra der sælges tobaksvarer, dvs. både i butikker, der har detailsalg, og på restauranter, hoteller, barer mv.
Forbuddet mod salg af tobaksvarer mv. til personer under 18 år omfatter også salg fra automater.
 Ved tobaksvarer forstås varer, der er bestemt til at ryges, indsnuses, suttes eller tygges eller på anden måde indtages, hvis de helt eller delvist er fremstillet af tobak, jf. § 1, stk. 2, nr. 1, samt varer, der er beregnet til at blive benyttet sammen med varer omfattet af nr. 1 (f. eks. piber, cigaretpapir og lignende), jf. § 1, stk. 2, nr. 2.
 Ved tobakssurrogater forstås produkter med indhold af nikotin, der ikke er tobaksvarer, jf. § 2, nr. 2, i lov om tobaksvarer mv., eller elektroniske cigaretter, jf. § 2, nr. 1, i lov om elektroniske cigaretter mv., og som ikke er godkendt ved en markedsføringstilladelse efter lov om lægemidler eller EU-retlige regler om fastlæggelse af fællesskabsprocedurer for godkendelse af humanmedicinske lægemidler, samt udstyr, der er beregnet til at blive benyttet sammen med disse produkter, jf. § 1, stk. 3. Tobakssurrogater omfatter blandt andet såkaldte nikotinposer eller pouches med indhold af nikotin.
 Ved urtebaserede rygeprodukter forstås rygeprodukter baseret på planter, urter eller frugter, som ikke indeholder tobak, og som kan forbruges via en forbrændingsproces, jf. § 1, stk. 4.
 Se hertil L 61 af 8. oktober 2020, de almindelige bemærkninger, pkt. 2.7.2 og de specielle bemærkninger til § 4 s. 57, 1. spalte.
4.1.2. Forbud mod salg af alkoholdige drikkevarer Ifølge § 2, stk. 1, i lov om forbud mod salg af tobak og alkohol til personer under 18 år gælder der et forbud mod salg af drikkevarer med en alkoholvolumenprocent på 1,2 eller derover til personer under 16 år fra butikker, hvor der foregår detailsalg.
Forbuddet omfatter øl, vin, spiritus og andre drikkevarer med en alkoholprocentvolumen på 1,2 eller derover, herunder de såkaldte alkoholsodavand.
 Ifølge § 2, stk. 2, gælder der desuden et forbud mod at sælge drikkevarer med en alkoholvolumenprocent på 16,5 og derover til personer under 18 år fra butikker, hvorfra der foregår detailsalg.
 Det betyder, at personer under 16 år lovligt kan købe alkoholholdige drikkevarer med en alkoholvolumenprocent på højst 1,1, og at personer mellem 16 og 18 år lovligt kan købe alkoholholdige drikkevarer med en alkoholvolumenprocent på højst 16,4.
Udtrykket butikker hvor der foregår detailsalg er afgrænset på samme måde som i lov om butikstid, jf. denne lovs § 1, stk. 1. Ved detailsalg forstås salg af varer direkte til forbrugere, hvorimod eksempelvis en gros salg, dvs. salg af varer til andre næringsdrivende til videresalg eller forarbejdning, ikke er omfattet.
Der eksisterer allerede en 18-års aldersgrænse for udskænkning af alkohol på barer, restauranter m.v., jf. restaurationslovens § 29.
 Se hertil L 158 af 20. april 2004, de alm. bemærkninger, pkt. 2 og de specielle bemærkninger til § 1.
4.1.3. Krav om fremvisning af gyldig billedlegitimation Det fremgår af § 2 a, stk. 1  3, i lov om forbud mod salg af tobak og alkohol til personer under 18 år at den, der erhvervsmæssigt sælger tobaksvarer, tobakssurrogater og urtebaserede rygeprodukter samt alkoholdige drikkevarer med en alkoholvolumenprocent på 1,2 eller derover og drikkevarer med en alkoholvolumenprocent på 16,5 eller derover skal kræve fremvisning af gyldig billedlegitimation, hvis sælgeren er i tvivl om, at kunden opfylder alderskravene.
I tilfælde, hvor kunden ikke kan fremvise billedlegitimation eller fremviser mangelfuld legitimation, skal sælgeren undlade at gennemføre salget.
Ved ansat butikspersonale m.v. forstås ekspedienter, medhjælpere m.v.
Det er uden betydning, om der er tale om lønnet eller ulønnet beskæftigelse.
 Et gyldigt legitimationskort kan f.eks. være et pas, et kørekort, et studiekort eller et legitimationskort med foto udstedt af kommunen til personer over 15 år, jf. bekendtgørelse nr. 1220 af 21. november 2017 om udstedelse af legitimationskort til personer på 15 år og derover.
Det er butiksindehaveren, restauratøren, hotelværten, kantineindehaveren m.v., og butikspersonalet, som skal sikre, at der ikke sælges tobak, tobakssurrogater og urtebaserede rygeprodukter eller alkoholdige drikkevarer til børn og unge under 18 år i strid med reglerne i §§ 1 og 2 Det fremgår af § 2 a, stk. 4, at butikker, hvor der foregår detailsalg af alkoholholdige drikkevarer, ved synlig skiltning udarbejdet af Sundhedsstyrelsen skal informere om, at salg af alkoholholdige drikkevarer kun kan finde sted ved kundens forevisning af gyldig billedlegitimation, hvis sælgeren er i tvivl om, at kunden opfylder aldersgrænserne for salg af alkoholholdige drikkevarer, jf. stk. 2 og 3.
Ved butikker forstås også salg på internettet.
Bestemmelsen omfatter udelukkende butikker, hvor der foregår detailsalg, herunder salg på internettet.
Det gælder f.eks. supermarkeder, dagligvareforretninger, købmænd, kiosker, tankstationer m.v.
Ved synlig skiltning forstås, at det umiddelbart skal være muligt at orientere sig om skiltningen i forbindelse med betalingskasser og lignende Se hertil L 113 af 10. januar 2013, de alm. bemærkninger pkt. 3.2.1. og de specielle bemærkninger til § 1, nr. 1  samt L 61 af 8. oktober 2020 (pligten til at efterspørge billedlegitimation ved tvivl om, hvorvidt kunden er fyldt 18 år, udvides til også gælde ved salg af tobakssurrogater og urtebaserede rygeprodukter).
5. Straf og andre retsfølger 5.1. Forbud mod salg af tobak og alkohol til personer under 18 år Overtrædelse af § 1, § 2 eller § 2 a og regler udstedt i medfør af § 2 a, stk. 6, i lov om forbud mod salg af tobak og alkohol til personer under 18 år straffes med bøde, jf. lovens § 5, stk. 1.
 Ved straffens udmåling skal det betragtes som en skærpende omstændighed, at overtrædelsen er af grov eller gentagen karakter, jf. § 5, stk. 1, 2. pkt.
 I det følgende fremgår de vejledende strafpositioner for henholdsvis ulovlig salg af tobak mv. og alkohol til personer under 18 år.
 5.1.1. Overtrædelser vedrørende tobak mv.
Overtrædelser vedr. tobak mv. begået i perioden fra den 1. april 2021 og senere Med henblik på at anspore til øget efterlevelse af forbuddet mod salg af tobak, tobakssurrogater og urtebaserede rygeprodukter til personer under 18 år blev bødestørrelserne for overtrædelse af loven skærpet ved lov nr. 2071 af 21. december 2020, der trådte i kraft den 1. april 2021. Forhøjelsen af bødestørrelserne gælder alene for overtrædelser vedrørende tobak, tobakssurrogater og urtebaserede rygeprodukter, se hertil L 61 af 8. oktober 2020, almindelige bemærkninger, pkt. 1, s. 8, 1. spalte, 2. afsnit  samt de specielle bemærkninger til § 4, nr. 9 s. 59, 2. spalte.
 Anklagemyndigheden skal som udgangspunkt anvende nedenstående bødepåstande i sager om overtrædelse af § 1 og § 2 a (tobak mv.) i lov om forbud mod salg af tobak og alkohol til personer under 18 år, hvor gerningstidspunktet er den 1. april 2021 eller senere:
Skema 1: Bødeniveau ved overtrædelse af § 1 og § 2 a (tobak mv.)  begået i perioden fra den 1. april 2021 og senere De vejledende bødetakster fremgår af forarbejderne til lov nr. 2071 af 21. december 2020 
(L 61 af 8. oktober 2020, de almindelige bemærkninger pt. 2.8.2.2 og de specielle bemærkninger til § 4, nr. 9 s. 59, 2. spalte).
 Ved efterfølgende overtrædelser vil bødestørrelsen bero på en konkret vurdering, som vil være afhængig af forsætlighed m.v.
 Ved særligt grove eller gentagne overtrædelser herefter fratages retten til at markedsføre tobak, tobakssurrogater og urtebaserede rygeprodukter i minimum 6 måneder, jf. lovforslagets § 4, nr. 10.
Ved udmåling af den enkelte bøde skal det betragtes som en særligt skærpende omstændighed, hvis overtrædelsen er af grov eller gentagen karakter.
Der må således ved bødeudmålingen lægges vægt på, om overtrædelsen af forbuddet har fundet sted gentagende gange.
Tilsvarende må der lægges vægt på, om der er sket overtrædelse af flere forhold til samtidig pådømmelse, eller om forholdet i øvrigt kan betegnes som værende af grov karakter.
I sådanne situationer vil bøden som udgangspunkt skulle udmåles til et højere beløb end de nævnte strafpositioner.
 I tilfælde af en ny sag mod samme person vil de anførte strafpositioner på ny gælde, dog således at overtrædelse af grov eller gentagen karakter også i andengangstilfælde som udgangspunkt vil betyde en forhøjelse af bøden i forhold til de anførte strafpositioner.
 Fastsættelsen af straffen for overtrædelse, herunder fratagelse af retten til at markedsføre tobak, vil fortsat bero på domstolenes konkrete vurdering i det enkelte tilfælde af samtlige omstændigheder i sagen, og det angivne strafniveau vil kunne fraviges i op- og nedadgående retning, hvis der i den konkrete sag foreligger skærpende eller formildende omstændigheder, jf. herved de almindelige regler om straffens fastsættelse i straffelovens kapitel 10, jf. (L 61 af 8. oktober 2020, de almindelige bemærkninger pt. 2.8.2.2 og de specielle bemærkninger til § 4, nr. 9 s. 59, 2. spalte).
Overtrædelser vedr. tobak mv. begået i perioden fra den 1. januar 2019 til den 31. marts 2021 Anklagemyndigheden skal som udgangspunkt anvende nedenstående bødepåstande i sager om overtrædelse af § 1 og § 2 a i lov om forbud mod salg af tobak og alkohol til personer under 18 år, hvor gerningstidspunktet er den 1. januar 2019 og frem til den 31. marts 2021:
 Skema 2: Bødeniveau ved overtrædelse af § 1 og § 2a (tobak mv.) begået i perioden fra den 1. januar 2019 og frem til 31. marts 2021.
 De vejledende bødetakster fremgår af forarbejderne til lov nr. 1558 af 18. december 2018 (
L 65 af 4. oktober 2018, de almindelige bemærkninger, pkt. 2.2.3.
).
 Ved efterfølgende overtrædelser vil bødestørrelsen bero på en konkret vurdering, som vil være afhængig af forsætlighed m.v.
Ved udmåling af den enkelte bøde skal det betragtes som en særligt skærpende omstændighed, hvis overtrædelsen er af grov eller gentagen karakter.
Der må således ved bødeudmålingen lægges vægt på, om overtrædelsen af forbuddet har fundet sted gentagne gange.
Tilsvarende må der lægges vægt på, om der er sket overtrædelse af flere forhold til samtidig pådømmelse, eller om forholdet i øvrigt kan betegnes som værende af grov karakter.
I sådanne situationer udmåles bøden som udgangspunkt til et højere beløb end de nævnte strafpositioner.
 I tilfælde af en ny sag mod samme person gælder de anførte strafpositioner på ny, dog således at overtrædelse af grov eller gentagen karakter også i andengangstilfælde og tredjegangstilfælde som udgangspunkt betyder en forhøjelse af bøden i forhold til de anførte strafpositioner.
De angivne strafniveauer er vejledende og kan fraviges af domstolene i op- eller nedadgående retning, hvis der i den konkrete sag foreligger formildende eller skærpende omstændigheder, jf. forarbejderne til lov nr. 1558 af 18. december 2018 (L 65 af 4. oktober 2018, de almindelige bemærkninger, pkt. 2.2.3.) Overtrædelser forud for den 1. januar 2019 For overtrædelser begået forud for den 1. januar 2019 henvises til den historiske udgave af Rigsadvokatmeddelelsen, afsnittet om forbud mod salg af tobak og alkohol til personer under 18 år.
5.1.2. Overtrædelser vedrørende alkohol Anklagemyndigheden skal som udgangspunkt anvende nedenstående bødepåstande i sager om overtrædelse af § 2 (alkohol) i lov om forbud mod salg af tobak og alkohol til personer under 18 år, hvor gerningstidspunktet er den 1. januar 2019 og senere.
Det bemærkes, at der ved lov nr. 2071 af 21. december 2020, som trådte i kraft den 1. april 2021, skete en forhøjelse af bødestørrelserne ved overtrædelser vedr. tobak mv.  Forhøjelsen af bødestørrelserne gælder ikke for alkohol.
Se nærmere herom oven for under punkt 5.1.1.
Skema 3: Bødeniveau ved overtrædelse af § 2 (alkohol) begået i perioden fra den 1. januar 2019 og senere De vejledende bødetakster fremgår af forarbejderne til lov nr. 1558 af 18. december 2018 (L 65 af 4. oktober 2018, de almindelige bemærkninger, pkt. 2.2.3.).
 Ved efterfølgende overtrædelser vil bødestørrelsen bero på en konkret vurdering, som vil være afhængig af forsætlighed m.v.
Ved udmåling af den enkelte bøde skal det betragtes som en særligt skærpende omstændighed, hvis overtrædelsen er af grov eller gentagen karakter.
Der må således ved bødeudmålingen lægges vægt på, om overtrædelsen af forbuddet har fundet sted gentagne gange.
Tilsvarende må der lægges vægt på, om der er sket overtrædelse af flere forhold til samtidig pådømmelse, eller om forholdet i øvrigt kan betegnes som værende af grov karakter.
I sådanne situationer udmåles bøden som udgangspunkt til et højere beløb end de nævnte strafpositioner.
 I tilfælde af en ny sag mod samme person gælder de anførte strafpositioner på ny, dog således at overtrædelse af grov eller gentagen karakter også i andengangstilfælde og tredjegangstilfælde som udgangspunkt betyder en forhøjelse af bøden i forhold til de anførte strafpositioner.
 De angivne strafniveauer er vejledende og kan fraviges af domstolene i op- eller nedadgående retning, hvis der i den konkrete sag foreligger formildende eller skærpende omstændigheder, jf. forarbejderne til  lov nr. 1558 af 18. december 2018, L 65 af 4. oktober 2018, de almindelige bemærkninger, pkt. 2.2.3. samt de specielle bemærkninger til § 2, nr. 2.
Overtrædelser forud for den 1. januar 2019 For overtrædelser begået forud for den 1. januar 2019 henvises til den historiske udgave af Rigsadvokatmeddelelsen, afsnittet om forbud mod salg af tobak og alkohol til personer under 18 år.
5.2. Nedsættelsesgrunde Bøderne nedsættes for personer med særlig lav indtægt i overensstemmelse med ordningen på færdselslovens område.
Bøden til personer med særlig lav indtægt kan  hvis den sigtede fremlægger den fornødne dokumentation for sine indtægtsforhold  nedsættes til det halve beløb.
Indtægtsgrænsen reguleres en gang årligt.
 Det bemærkes, at det er forholdene på gerningstidspunktet, der er afgørende for en eventuel nedsættelse.
 Om nedsættelse af bøder henvises i øvrigt generelt til Rigsadvokatmeddelelsen, afsnittet om Færdsel  Generelle retningslinjer for sanktionspåstande i færdselssager.
5.3. Rettighedsfrakendelse (tobak mv.) 5.3.1. Rettighedsfrakendelse i sager vedrørende tobak mv. ved overtrædelser begået den 1. april 2021 og senere Ved særlig grov eller gentagen overtrædelse af §§ 1 og 2 a (tobak mv.) fratages retten til at markedsføre tobak i en periode, jf. § 5, stk. 2, i lov om forbud mod salg af tobak og alkohol til personer under 18 år.
Bestemmelsens fik sin nuværende ordlyd ved lov nr. 2071 af 21. december 2020, der trådte i kraft den 1. april 2021. Ordlyden af bestemmelsen blev ændret fra ved særlig grov eller gentagen overtrædelse af §§ 1 og 2 a kan der ske fratagelse af retten til at markedsføre tobak i en periode til: ved særlig grov eller gentagen overtrædelse af §§ 1 og 2 a fratages retten til at markedsføre tobak i en periode. Ændringen af § 5, stk. 2, betyder, at der ved særlig grov eller gentagen overtrædelse af forbuddet mod salg til personer under 18 år skal ske fratagelse af retten til at markedsføre tobak i en periode.
Samtidig skete der en forhøjelse af frakendelsesperioden i sager vedrørende tobak mv.
 Det er en forudsætning for den midlertidige fratagelse af retten til at markedsføre tobak, tobakssurrogater og urtebaserede rygeprodukter, at forhandleren to gange tidligere har solgt produkterne til mindreårige.
 Herudover forudsættes, at tredje gang der sker overtrædelse, sker der midlertidig fratagelse af retten til at sælge tobak i minimum 6 måneder, såfremt det er mindre end 2 år siden, at den første forseelse blev begået.
 Det forudsættes, at hvis der sker overtrædelse for fjerde gang, sker der midlertidig fratagelse af retten til at sælge tobak, tobakssurrogater og urtebaserede rygeprodukter i otte måneder, såfremt det er mindre end 1 år siden, at den sidste karantæneperiode et udløbet.
 Endelig forudsættes det, at hvis der sker overtrædelse for femte gang, sker der midlertidig fratagelse af retten til at sælge tobak, tobakssurrogater og urtebaserede rygeprodukter i  tolv måneder såfremt det er mindre end 1 år siden, at den sidste karantæneperiode udløb.
Frakendelse af retten til at markedsføre tobak, tobakssurrogater og urtebaserede rygeprodukter gælder kun for dét salgssted, der har overtrådt forbuddet, også selvom indehaveren heraf har flere salgssteder.
Hvis salgsstedet er en del af en butikskæde, retter frakendelse af retten sig således ikke mod hele butikskæden, men kun det salgssted, der har overtrådt forbuddet.
 Se hertil forarbejderne til lov nr. 2071 af 21. december 2020 (L61 af 18. oktober 2020, de almindelige bemærkninger pkt. 2.8.2.2. og de specielle bemærkninger til § 4, nr. 10).
5.3.2. Rettighedsfrakendelse i sager vedrørende tobak ved overtrædelser begået den 20. maj 2019 til og med den 31. marts 2021 Adgangen til at fratage retten til at markedsføre tobak i en periode blev indført ved lov nr. 86 af 30. januar 2019, som trådte i kraft den 20. maj 2019 (L 108 af 15. november 2018). Det fremgår af § 5, stk. 2, at der ved særlig grov eller gentagen overtrædelse af §§ 1 og 2 a (tobak mv.) kan ske frakendelse af retten til at markedsføre tobak i en periode.
 Det bemærkes, at bestemmelsen blev ændret ved lov nr. 2071 af 21. december 2020, der trådte i kraft den 1. april 2021, jf. punkt 5.3.1. ovenfor.
 Det er en forudsætning, at forhandleren gentagende gange har markedsført tobak til mindreårige.
 Det forudsættes, at tredje gang der sker overtrædelse, sker der midlertidig fratagelse af retten til at sælge tobak i tre måneder, såfremt det er mindre end 2 år siden, at den første forseelse blev begået.
 Det forudsættes, at hvis der sker overtrædelse for fjerde gang, sker der midlertidig fratagelse af retten til at sælge tobak i seks måneder, såfremt det er mindre end 1 år siden, at den sidste karantæneperiode udløb.
 Endelig forudsættes det, at hvis der sker overtrædelse for femte gang, vil der ske midlertidig fratagelse af retten til at sælge tobak i tolv måneder, såfremt det er mindre end 1 år siden, at den sidste karantæneperiode udløb.
Frakendelse af retten til at markedsføre tobak vil kun gælde for dét salgssted, der har overtrådt forbuddet.
Hvis salgsstedet er en del af en butikskæde, vil frakendelse af retten således ikke rette sig mod hele butikskæden, men kun det salgssted, der har overtrådt forbuddet.
 Se hertil forarbejderne til lov nr. 86 af 30. januar 2019 (L 108 af 15. november 2018, de almindelige bemærkninger pkt. 3.3.2. og de specielle bemærkninger til § 2).
6. Efter dom 6.1. Underretning af Sikkerhedsstyrelsen Snarest muligt efter afslutningen af en sag, der er rejst efter anmeldelse fra Sikkerhedsstyrelsen, skal styrelsen underrettes om sagens udfald.
 Det samme gælder i sager, hvor anklagemyndigheden i øvrigt har indhentet en udtalelse fra Sikkerhedsstyrelsen.
 Underretningen skal ske i så god tid, at Sikkerhedsstyrelsen har lejlighed til at udtale sig om spørgsmålet om anke.
 Der henvises endvidere til Rigsadvokatmeddelelsen, samarbejdet med særmyndigheder i særlovssager.
6.2. Domme til Vidensbasen Anklageren skal overveje, om dommen er egnet til at indgå i Anklagemyndighedens Vidensbase.
 Vidensbasen skal dels indeholde afgørelser, som afspejler strafniveauet, praksis for rettighedsfrakendelse og andre retsfølger mv., dels afgørelser af mere principiel karakter, hvor der er taget stilling til et eller flere uafklarede spørgsmål i relation til bestemmelsernes anvendelsesområde, fortolkning mv.
 En afgørelse kan også have generel betydning, hvis den f.eks. indeholder en sagkyndig erklæring eller anden faglig udtalelse, som vil være anvendelig i andre sager.
Domme til Vidensbasen sendes på mail til vidensenheden@ankl.dk med en kort begrundelse for indstillingen.
Domme til Vidensbasen skal være endelige.
7. Love og forarbejder Lov om forbud mod salg af tobak og alkohol til personer under 18 år:
