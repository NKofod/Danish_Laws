 Indklagede havde efter den 1. januar 1997 haft indflydelse på eller  

 mere betydelig interesse i selskaber, der havde til formål at drive  

 anden virksomhed end tilladt for en statsautoriseret revisor og havde derved  

 overtrådt § 10, stk. 3, jf. § 6a i lov om statsautoriserede revisorer.  

 Bøden blev fastsat til kr. 10.000 under hensyn til, at selskaberne  

 også efter 1. januar 1997 havde oppebåret indtægter ved  

 drift, der kunne henføres til en for indklagede ulovlig  

 virksomhed.
God revisorskik Ved skrivelse af 24. april 1998 har Erhvervs- og  

 Selskabsstyrelsen indgivet klage mod statsautoriseret revisor Michael  

 Frejvald Petersen.
 Styrelsen har oplyst, at Michael Frejvald Petersen siden  

 den 2. juli 1993 har været beskikket som statsautoriseret revisor.
 Sagen vedrører spørgsmålet, hvorvidt  

 indklagede i strid med forbudet i § 10, stk. 3 i lov om statsautoriserede  

 revisorer har haft sådanne ejerandele i selskaberne Nibimi Holding ApS,  

 Shogun Leasing ApS og det 100% ejede datterselskab ApS KBUS 38 nr. 2644, der  

 alle efter klagerens opfattelse har drevet anden virksomhed end den i samme  

 lovs § 6a nævnte, at indklagede derved har haft indflydelse på  

 eller mere betydelig økonomisk interesse i de pågældende  

 selskaber.
 Ad Nibimi Holding ApS:
 Selskabet blev stiftet den 9. maj 1993. Ifølge  

 anpartshaverfortegnelsen har indklagede været ejer af hele  

 anpartskapitalen siden 18. juli 1993. Ifølge vedtægterne  

 er selskabets formål at drive "leasingvirksomhed og dermed  

 beslægtet virksomhed".
Ifølge selskabets seneste årsregnskab for  

 1996 har den primære ordinære aktivitet været  

 udlånsvirksomhed.
De finansielle indtægter var 8.220 kr.,  

 resultatopgørelsen udviser et overskud efter skat på 5.064 kr.,  

 egenkapitalen udgør 126.952 og balancesummen er 132.990 kr.
Indklagede har under klagesagen oplyst, at selskabet ikke  

 på noget tidspunkt efter 1. januar 1997 har udøvet  

 leasingvirksomhed eller anden form for erhvervsmæssig virksomhed.  

 Selskabet har - alene med henblik på at opnå rimelig forrentning  

 af de indestående midler - foretaget ét sikret udlån til  

 én debitor.
Der har ikke været debitorskift.
 Shogun Leasing ApS:
 Selskabet blev stiftet den 19. december 1980.  

 Ifølge anpartshaverfortegnelsen har indklagede været ejer af  

 hele anpartskapitalen siden 15. november 1991. Ifølge  

 vedtægterne er selskabets formål at drive "handels- og  

 servicevirksomhed, virksomhed med udlejning af driftsmidler og fast ejendom,  

 samt finansierings- og investeringsvirksomhed".
 Ifølge selskabets seneste årsregnskab for  

 1996 har den primære ordinære aktivitet været  

 leasingvirksomhed. Årsomsætningen har været 630.516 kr.  

 netto, resultatopgørelsen udviser et overskud efter skat på  

 5.995 kr., egenkapitalen udgør 263.129 kr., og balancesummen er  

 1.661.942 kr.
Indklagede har til sagen oplyst, at selskabets aktivitet  

 siden 1. januar 1997 har været begrænset til passiv investering i  

 1-2 igangværende leasingkontrakter.
Selskabet har ikke haft aktivitet  

 som et egentligt, aktivt leasingselskab.
Der har ikke været aktiviteter  

 i selskabet siden 1. januar 1997.
 ApS KBUS 38 nr. 2644:
 Selskabet blev stiftet den 1. oktober 1992. Ifølge  

 anpartshaverfortegnelsen har indklagede været ejer af hele  

 anpartskapitalen i perioden 2. april - 9. maj 1993, Nibimi Holding ApS ejede  

 anpartskapitalen i perioden 9.-17. maj 1993, hvorefter Shogun Leasing ApS har  

 været ejer af anpartskapitalen.
 Ifølge vedtægterne er selskabets formål  

 at drive "leasingvirksomhed og dermed beslægtet virksomhed".
 Ifølge selskabets seneste årsregnskab for  

 1996 har den primære ordinære aktivitet været  

 leasingvirksomhed. Årsomsætningen har været 23.964 kr.  

 netto, resultatopgørelsen udviser et overskud efter skat på  

 51.745 kr., egenkapitalen udgør 212.804 kr. og balancesummen er  

 270.452 kr.
 Af en artikel i Berlingske Tidende den 10. december 1997  

 fremgik, at bl.a. indklagede skulle have overtrådt lov om  

 statsautoriserede revisorer ved at have haft ejerandele i andre virksomheder  

 end revisionsvirksomheder.
 Erhvervs- og Selskabsstyrelsen anmodede ved skrivelse af  

 11. december 1997 direktøren for de 3 selskaber om at fremsende kopi  

 af anpartshaverfortegnelser og forhandlingsprotokoller "som et led i  

 styrelsens undersøgelse af om lovgivningen og selskabets  

 vedtægter er overholdt".
Alle 3 selskaber anmeldte samme dag solvente  

 likvidationer.
Likvidationerne er registreret pr. 12. december 1997.
 Klageren har gjort gældende, at indklagede  

 har overtrådt § 10, stk. 3, jvf. § 6a i lov om statsautoriserede  

 revisorer.
Indklagede har i alle 3 selskaber haft sådanne  

 ejendele, at indklagede derved har haft indflydelse på eller haft en  

 mere betydelig økonomisk interesse i de pågældende  

 selskaber.
Også indirekte ejerskab er omfattet af ovennævnte  

 regler, hvorfor ApS KBUS 38 nr. 2644 er medtaget i sagen.
 Indklagede har således tilsidesat de pligter  

 stillingen medfører ved ikke inden den i ændringslov nr. 427 af  

 1. juli 1994 fastsatte frist til den 1. januar 1997 at have berigtiget sine  

 ejerandele i overensstemmelse med lovens bestemmelser.
 Det er uden betydning, at selskaberne ikke har drevet  

 erhvervsmæssig virksomhed efter 1. januar 1997. Efter  

 anpartsselskabslovens § 1, stk. 1 er et anpartsselskab begrebsmæssigt  

 altid et erhvervsdrivende selskab.
 Afgørende for om nævnte regler er  

 overtrådt er de aktuelle ejerandele og ikke omfanget af  

 erhvervsdriften.
 Selskabernes vedtægter omfatter ikke den i § 6a,  

 stk. 1 nævnte virksomhed med revision af regnskaber m.v. samt  

 rådgivning og assistance i forbindelse hermed og inden for  

 tilgrænsede områder.
Indklagede har bestridt, at han skulle have  

 overtrådt ovennævnte regler.
Selskaberne har ikke drevet  

 erhvervsmæssig virksomhed efter den 1. januar 1997. Indklagedes  

 ejerforhold til selskaberne og disses aktiviteter har været af en  

 sådan art, at det har været uden indflydelse på indklagedes  

 uafhængighed som revisor.
Ved vurderingen af om § 10, stk. 3, jvf. § 6a i lov om  

 statsautoriserede revisorer er overtrådt må der - på trods  

 af selskabernes formålsbestemmelser - foretages en konkret vurdering af  

 den egentlige drift.
Selskabernes virksomhed efter 1. januar 1997 kan ikke  

 karakteriseres som en sådan erhvervsvirksomhed, at indklagedes  

 uafhængighed som revisor er bragt i fare.
Såfremt Disciplinærnævnet finder, at det  

 blotte ejerskab af selskaber objektivt er lovstridigt, må der ved  

 sanktionsfastsættelsen lægges vægt på - det beskedne omfang af erhvervsmæssig  

 virksomhed - at den omstændighed at vedtægternes  

 formålsbestemmelser er meget brede alene skyldes, at indklagede ikke i  

 forbindelse med overgangsreglernes ikrafttræden har udvist den  

 nødvendige omhu og foranlediget formålsbestemmelserne bragt i  

 overensstemmelse med selskabernes aktivitet, og - at overtrædelsen alene må anses for at  

 være formel.
 Disciplinærnævnet skal udtale:
Efter § 10, stk. 3 i lov om statsautoriserede revisorer  

 (som affattet ved lov nr. 427 af 1. juni 1994) må en statsautoriseret  

 revisor ikke have en sådan ejerandel i en virksomhed, der driver anden  

 virksomhed end den i § 6a nævnte revisorvirksomhed m.v., at revisor  

 derved får indflydelse på eller en mere betydelig  

 økonomisk interesse i den pågældende virksomhed.
Denne  

 regel har for indklagedes vedkommende været fuldt ud gældende fra  

 den 1. januar 1997.
 Det fremgår af sagen, at indklagede er indhaver af  

 hele anpartskapitalen i Nibimi Holding ApS og Shogun ApS, og at  

 sidstnævnte selskab er ejer af hele anpartskapitalen i ApS KBUS 38 nr.  

 2644, hvilke selskaber har anmeldt solvente likvidationer den 10. december  

 1997. Nibimi Holding ApS havde som sit registrerede formål, at drive  

 leasingvirksomhed og dermed beslægtet virksomhed, Shogun Leasing ApS  

 havde som sit registrerede formål at drive handels- og  

 servicevirksomhed, virksomhed med udlejning af driftsmidler og fast ejendom,  

 samt finansierings- og investeringsvirksomhed, og ApS KBUS 38 nr. 2644 havde  

 samme registrerede formål.
Indklagede har således i hen ved 1 år fra den  

 1. januar 1997 ved sit engagement i de nævnte selskaber haft  

 indflydelse på eller en mere økonomisk interesse i selskaber,  

 der havde til formål  at drive anden virksomhed end tilladt for en  

 statsautoriseret revisor.
Indklagede har derfor overtrådt § 10, stk. 3,  

 i lov om statsautoriserede revisorer og har dermed handlet i strid med god  

 revisorskik.
 Da overtrædelsen angår regler, der har til  

 formål at være en garanti for det grundlæggende krav til en  

 statsautoriseret revisor om uafhængighed, finder nævnet, at  

 indklagede i medfør af § 18a, stk. 1, i lov om statsautoriserede  

 revisorer har forskyldt en bøde.
Der foreligger ikke i sagen regnskabsmæssige  

 oplysninger om selskaberne for perioden efter 1. januar 1997. Det  

 fremgår imidlertid af selskabernes årsregnskaber for 1996, at  

 Nibimi Holding ApS pr. 31. december 1996 foruden likvide beholdninger havde  

 et udlån på 110.000 kr., at Shogun Leasing ApS pr. samme dato  

 havde driftsmidler for 1.378.281 kr., udlån for 90.000 kr. og likvide  

 beholdninger, samt at KBUS 28 nr. 2644 ApS ud over likvide beholdninger og  

 tilgodehavender pr. samme dato havde driftsmidler for 44.769 kr.
Af  

 årsberetningen på årsregnskabet for Shogun Leasing ApS  

 fremgår, at skattemyndighederne havde anfægtet selskabets  

 juridiske og skattemæssige ejendomsret til driftsmidlerne og hertil  

 relaterede låneengagementer, men at sagen endnu ikke var afklaret.
Herefter lægger nævnet til grund, at  

 selskaberne også efter 1. januar 1997 har oppebåret  

 indtægter ved drift, der kan henføres til en for indklagede  

 ulovlig virksomhed.
Bøden fastsættes under hensyn hertil til  

 10.000 kr.
 Thi bestemmes:
 Statsautoriseret revisor Michael Frejvald Petersen  

 pålægges en bøde på 10.000 kr.
 Afgørelsen offentliggøres, jf. § 18 a, stk.  

 6, i lov om statsautoriserede revisorer.
