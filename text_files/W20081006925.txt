Medlem bosat på Færøerne, hvor han var arbejdsløshedsforsikret i den færøske a-kasse, havde ikke ret til at få udstedt efterlønsbevis, da han ikke var retmæssigt medlem af dansk a-kasse  reglen i AL § 74 m kunne ikke udvides udover sin ordlyd som alene omfattede modtagere af efterløn Ankenævnet har behandlet Deres klage vedrørende M på møde den 25. september 2008.
Nævnet traf denne A F G Ø R E L S E Ankenævnet finder, at M ikke har ret til efterløn eller til at få udstedt et efterlønsbevis.
 Ankenævnet tiltræder således Arbejdsdirektoratets afgørelse af den 4. juni 2007.
B E G R U N D E L S E Ankenævnet har lagt til grund, at  M fyldte 60 år den 1. marts 2006,  M fra den 3. december 2003 har været retmæssigt arbejdsløshedsforsikret på Færøerne samtidig med at han bibeholdt medlemskab af en dansk a-kasse, og  M på tidspunktet for sin ansøgning om et efterlønsbevis havde bopæl på Færøerne.
 Det fremgår af § 1 i Aftale mellem Arbejdsministeriet og Færøernes Landsstyre om koordinering af arbejdsløshedsforsikring af 26. august 1993, at en erhvervsaktiv i overensstemmelse med almindelige principper alene kan være omfattet af én arbejdsløshedsforsikring.
 § 1 i aftalen bekræfter således det almindelig princip i dansk arbejdsløshedsforsikring, at man ikke samtidigt kan være medlem af mere end én a-kasse.
 Af § 2 i aftalen fremgår, at danske lønmodtagere, der ikke er hjemmehørende på Færøerne, ved beskæftigelse på Færøerne er omfattet af den færøske arbejdsløshedsforsikring.
 Ms medlemskab af den danske a-kasse har således været uretmæssigt og han kan derfor ikke opfylde kravet om medlemskab af en dansk a-kasse som betingelse for at få ret til efterløn og udstedelse af et efterlønsbevis.
Det fremgår af § 74 a, stk. 1, jf. § 74 b, i lov om arbejdsløshedsforsikring m.v., jf. lovbekendtgørelse nr. 874 af 11. september 2005, senest ændret ved lov nr. 1540 af 20. december 2006, at et medlem for at have ret til at få udstedt et efterlønsbevis, skal opfylde betingelsen om medlemskab af en anerkendt arbejdsløshedskasse.
Det vil sige, at et medlem på tidspunktet for udstedelse af et efterlønsbevis skal være retmæssigt medlem af en dansk a-kasse.
 Nævnet bemærker i den forbindelse, at der i loven ingen hjemmel er til at dispensere fra dette krav om (retmæssigt) medlemskab af en dansk a-kasse.
R E G L E R Ankenævnet henviser til  § 1og § 2 i Aftale mellem Arbejdsministeriet og Færøernes Landsstyre om koordinering af arbejdsløshedsforsikring af 26. august 1993,  § 74 a, stk. 1, § 74 b og § 74 m i lov om arbejdsløshedsforsikring m.v., jf. lovbekendtgørelse nr. 874 af 11. september 2005 med de ændringer, der følger af lov nr. 1540 af 20. december 2006,  § 13, nr. 3 i bekendtgørelse nr. 514 af 7. juni 2001 om betaling af medlems- og efterlønsbidrag til en a-kasse og  § 15, nr. 3 i bekendtgørelse nr. 1623 af 13. december 2006 om betaling af medlems- og efterlønsbidrag til en a-kasse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet samt direktoratets brev af 3. september 2008.
B E M Æ R K N I N G E R T I L D E R E S K L A G E X Retshjælp har i klagen henvist til § 74 m i lov om arbejdsløshedsforsikring m.v., hvori Færøerne sidestilles med EØS-lande.
Nævnet bemærker hertil, at denne regel efter sin ordlyd alene gælder for modtagere af efterløn.
 I besvarelse af høring fra sekretariatet om baggrunden for reglen i AL § 74 m, herunder om det har været hensigten at begrænse personkredsen som anført, har direktoratet i brev af 3. september 2008 svaret, at betingelserne for at modtage et efterlønsbevis og efterlønsbevisets retsvirkninger er endeligt fastsat i arbejdsløshedsforsikringsloven og at begrænsningen af personkredsen i § 74 m (nu § 74 o) er i overensstemmelse hermed.
 Retshjælpen har endvidere henvist til § 74 k, stk. 7, som nævnet ikke finder relevant, da den omhandler optjening til skattefri præmie, hvilket alene gælder for personer, som har fået udstedt et efterlønsbevis.
Endelig har retshjælpen citeret § 77 a, stk. 2 som argument for, at M har ret til et efterlønsbevis og ret til efterløn.
Reglen omhandler tilbagebetaling af indbetalte efterlønsbidrag og nævnet finder ikke denne kan anvendes som begrundelse for retten til udstedelse af et efterlønsbevis og ret til efterløn.
Betingelserne for opnåelse af disse rettigheder er beskrevet ovenfor og M opfylder som nævnt ikke disse betingelser.
I slutningen af klagen har retshjælpen anført, at M fortsat er og stadig har ret til at være medlem af sin danske a-kasse.
M har imidlertid ikke ret til fortsat at være medlem af sin danske a-kasse.
Det følger af reglen i bekendtgørelsen om betaling af medlems- og efterlønsbidrag til en a-kasse, at medlemskabet skal annulleres, hvis man med urette har været forsikret i en dansk a-kasse, og medlems- og efterlønsbidraget skal betales tilbage for den annullerede periode.
På ankenævnets vegne FF fuldmægtig De kan læse om afgørelsens retlige grundlag på de følgende sider.
 Kopi til:
M Y A-kasse Arbejdsdirektoratet, Stormgade 10, Postboks 1103, 1009 København K J.nr.
Regler Aftale mellem Arbejdsministeriet og Færøernes Landsstyre om koordinering af arbejdsløshedsforsikring af 26. august 1993 § 1. I overensstemmelse med almindelige principper kan en erhvervsaktiv alene være omfattet af én arbejdsløshedsforsikring.
§ 2. Danske lønmodtagere, der ikke er hjemmehørende på Færøerne, er ved beskæftigelse på Færøerne omfattet af den færøske arbejdsløshedsforsikring.
Færøske lønmodtagere, der ikke er hjemmehørende i Danmark, er ved beskæftigelse i Danmark omfattet af den danske lovgivning om arbejdsløshedsforsikring.
 .
Lov om arbejdsløshedsforsikring m.v., jf. lovbekendtgørelse nr. 874 af 11. september 2005, senest ændret ved lov nr. 1540 af 20. december 2006 § 74 a.
Ret til efterløn har et medlem af en anerkendt arbejdsløshedskasse, jf. dog § 74 o, som 1) har nået efterlønsalderen, jf. § 74, 2) har været medlem i mindst 30 år, jf. dog stk. 2-6, 3) har indbetalt efterlønsbidrag, jf. § 77, stk. 4, i 30 år, og senest fra medlemmet er fyldt 30 år, jf. dog stk. 2-6, 4) vil kunne opfylde betingelserne for ret til dagpenge ved ledighed, jf. dog stk. 8 og 9, 5) har fået indberettet værdien af pensionsformuen, jf. § 74 j, stk. 3, 4, 7 og 8, og 6) har bopæl her i riget eller i et andet EØS-land.
 .
§ 74 b.
Arbejdsløshedskassen skal med virkning fra det tidspunkt, hvor et medlem opfylder betingelserne i § 74 a, bortset fra stk. 1, nr. 5 og 6, udstede et efterlønsbevis til medlemmet, medmindre medlemmet samtidig overgår til efterløn.
§ 74 m.
Efterlønsmodtagere, der på grund af beskæftigelse i et andet EØS-land ifølge lovvalgsreglerne i forordning (EØF) nr. 1408/71 ikke kan bevare deres medlemskab af en dansk arbejdsløshedskasse, bevarer retten til efterløn efter dette kapitel.
Det samme gælder efterlønsmodtagere, der på grund af arbejde på Færøerne ikke kan bevare deres medlemskab af en dansk arbejdsløshedskasse ifølge aftalen af 1. november 1993 mellem Arbejdsministeriet og Færøernes landsstyre om koordination af arbejdsløshedsforsikring.
 .
Bekendtgørelse nr. 514 af 7. juni 2001 om betaling af medlems- og efterlønsbidrag til en a-kasse Tilbagebetaling af medlems- og efterlønsbidrag § 13. Medlemsbidraget og efterlønsbidraget, bortset fra administrationsbidraget, skal betales tilbage, hvis man:
 ..
 3) Uretmæssigt har været forsikret i en dansk a-kasse, jf. bekendtgørelse om arbejdsløshedsforsikring ved arbejde m.v. inden for EØS og i det øvrige udland og bekendtgørelse om medlems- og dagpengeret efter arbejde eller ophold på Færøerne.
Bekendtgørelse nr. 1623 af 13. december 2006 om betaling af medlems- og efterlønsbidrag til en a-kasse Tilbagebetaling af medlems- og efterlønsbidrag § 15. Medlemsbidraget og efterlønsbidraget, bortset fra administrationsbidraget, skal betales tilbage, hvis man:
 ...............
 3) Uretmæssigt har været forsikret i en dansk a-kasse, jf. bekendtgørelse om arbejdsløshedsforsikring ved arbejde m.v. inden for EØS og i det øvrige udland og bekendtgørelse om medlems- og dagpengeret efter arbejde eller ophold på Færøerne.
 .
