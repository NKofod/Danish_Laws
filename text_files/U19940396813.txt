7/4-93 fik de ansatte på en fiskemelsfabrik i Hanstholm besked om, at  

 de var hjemsendt fra 13/4-93 på grund af råvaremangel.
Baggrunden herfor var,  

 at fabrikkens ledelse af frygt for aktionerende fiskere ikke turde modtage  

 fisk fra en færøsk trawler, der derfor blev omdirigeret til Norge.  

 Arbejdsretten lagde efter bevisførelsen til grund, at såvel landing og  

 losning af fisk i Hanstholm havn som tilførsler af fisk fra andre havne til  

 fabrikken ophørte i slutningen af marts 1993, og at der i hvert fald fra  

 begyndelsen af april 1993 var tale om en effektiv blokade iværksat af  

 aktionerende fiskere.
Under disse omstændigheder var fabrikken berettiget til  

 at gå ud fra, at det også ville være umuligt at få losset fisk fra den  

 færøske trawler.
Det lagdes endvidere til grund, at der som følge af  

 råvaremangelen ikke var mulighed for at beskæftige de ansatte, der blev  

 hjemsendt.
Hjemsendelsen var derfor begrundet i driftsmæssige forhold, som  

 fabrikken ikke burde bære risikoen for.
Der forelå herefter en force majeure  

 situation som omhandlet i den pågældende overenskomst, og fabrikken  

 frifandtes for en bodspåstand.
 Sagen angår spørgsmålet, om den indklagede virksomhed, Hanstholm  

 Fiskemelsfabrik A/S, på grund af råvaremangel befandt sig i en force majeure  

 situation, der gjorde det berettiget, at virksomheden fra og med den 13.  

 april 1993 hjemsendte de ansatte medlemmer af det klagende forbund.
PÅSTANDE Klagerne, Landsorganisationen i Danmark for Specialarbejderforbundet i  

 Danmark, har nedlagt følgende påstande:
 Den indklagede virksomhed har begået brud på gældende overenskomst ved i  

 strid med overenskomstens regler at have hjemsendt medarbejdere, uden at der  

 var tale om en i overenskomstens forstand force majeure situation.
 Indklagede tilpligtes at betale overenskomstmæssig løn til de hjemsendte  

 medarbejdere i perioden for hjemsendelsen.
 Indklagede tilpligtes for overenskomstbrud at betale en efter  

 Arbejdsrettens skøn fastsat bod til Specialarbejderforbundet i Danmark.
 De indklagede, Dansk Arbejdsgiverforening for Dansk Industri for Hanstholm  

 Fiskemelsfabrik A/S, har påstået frifindelse.
SAGSFREMSTILLING I Industriens Overenskomst hedder det i §25, stk. 8, bl.a.:
 »1. Opsigelsesvarslet bortfalder ......
c. ved indtræden af maskinstandsning, materialemangel og anden force  

 majeure, som standser driften helt eller delvis.« Hanstholm Fiskemelsfabrik A/S beskæftiger gennemsnitligt ca. 18  

 timelønnede medarbejdere, som under normale produktionsforhold arbejder i  

 2-holdsdrift fra kl. 06.00 til kl. 14.00 og fra kl. 14.00 til kl. 22.00. I  

 højsæsonerne udvides holddriftsarbejdstiden til fra kl. 06.00 til kl. 18.00  

 og kl. 18.00 til kl. 06.00.
Produktionen af fiskemel sker primært på grundlag af råvarefisk som tobis  

 og blåhvilling.
Fiskene opkøbes hos danske eller udenlandske fiskere i  

 henhold enten til en fast leveringskontrakt for en given periode eller til  

 separate aftaler.
I slutningen af marts 1993 opstod der problemer omkring blandt andet  

 losningen af udenlandske fiskefartøjer i Hanstholm Havn.
Baggrunden var, at  

 de danske erhvervsfiskere fandt, at der på grund af dårlige kvoteforhold m.m.  

 forelå en meget alvorlig situation for fiskeriet.
I Thisted Dagblad for den  

 25. marts 1993 hed det således blandt andet:
 »Ved 10-tiden i dag, torsdag, greb tre utilfredse Hanstholm- fiskere  

 håndfast ind mod losningen af den russiske trawler og fryseskib  

 »Zkemchuzima«.
De vrede fiskere lukkede dørene til kølebilen, der skulle køre fiskene  

 væk, og bad losserne om at stoppe.
Og da losserne ikke ønskede at arbejde  

 under de forhold, stoppede arbejdet.
 Losningen startede ellers fredeligt klokken syv, hvor ni medarbejdere fra  

 Saga Shipping gik i gang med at losse de 170 tons frossen torsk fra det  

 russiske fryseskib i Hanstholm Havn.
 To fiskere var mødt om, men da de så, at de var alene, tog de hjem igen.
Men efter at 40 tons fisk var hejst i land, mødte tre fiskere op og  

 stoppede det videre arbejde.
Samtidig forlød det, at en række fiskere fra  

 Thyborøn var på vej. ......
Sidste nyt Blokaden varede ca. halvanden time.
De tre vrede fiskere blev dæmpet ned  

 og stoppet af fiskeriforeningens formand Thorkild Førbye i samarbejde med  

 nogle af skipperne fra de store kuttere i havnen.
Desuden erfarer Thisted  

 Dagblad, at fiskerne fra Thyborøn ikke kom.' Den 27. marts 1993 besluttede Dansk Fiskeriforenings og Danmarks  

 Havfiskeriforenings bestyrelser at henstille til alle fiskere at stoppe  

 fiskeriet/blive i havn fra mandag den 29. marts 1993 kl. 12.00. En  

 pressemeddelelse herom blev udsendt til samtlige lokalforeninger, og  

 fiskeriforeningernes opfordring blev fulgt af medlemmerne.
Resultatet var, at  

 hverken danske eller udenlandske fiskefartøjer anløb Hanst- holm Havn i den  

 følgende periode, og det samme var tilfældet for andre fiskerihavnes  

 vedkommende.
I Thisted Dagblad for den 2. april 1993 hed det blandt andet:
 »SID i Hanstholm opfordrer fiskerne til at stoppe alle aktioner og  

 tage på havet igen.
- Jeg opfordrer på det kraftigste fiskerne til at gå på havet.
De har  

 klaret det helt fint indtil nu.
De har fået stemningen i befolkningen med  

 sig, og gjort hvad de kunne.
Men de bør stoppe nu og komme ud af det på en  

 værdig måde, siger Peter Sand Mortensen, der er SID-formand i Hanstholm, som  

 har mange fiskere, ansatte i fiskeindustrien og eksportchauffører organiseret  

 i fagforeningen. ......
 Modsat SID Hanstholm så opfordrer Hanstholm Havns Fiskeriforening fortsat  

 sine medlemmer til at at boycotte fiskeriet.
 - Vi opfordrer fiskerne til at blive i havn, for de har alligevel ikke  

 noget at sejle ud efter, siger fiskeriforeningens formand Thorkild Førby.  

 ......
 Grupper af fiskere rundt i de danske havne - også i Hanstholm - har taget  

 sagen i egen hånd og accepterer ikke at udenlandske fisk kommer med lastbiler  

 til auktionerne og fiskeindustrien.
- På en måde kan jeg godt forstå fiskerne, men vi må tage afstand fra de  

 ulovlige aktioner og chikaner.
Jeg er ræd for, at det kan skade  

 forhandlingerne.
Ministeriets folk kan smide os i hovedet, at de ikke vil  

 forhandle under det pres, siger Thorkild Førby.
Intet tyder imidlertid på, at de ulovlige aktioner stopper.
Alle  

 færgeselskaber, der sejler mellem Danmark og henholdsvis Norge og Sverige, er  

 blevet truet med blokader, hvis de transporterer udenlandsk fisk til Danmark.
Norsk fiskebil smadret Der opstod ved 08.30-tiden en del dramatik på havnen i Frederikshavn da en  

 norsk lastbil brød gennem de demonstrerende fiskeres blokade ved  

 færgelejerne.
 Flere stærkt ophidsede fiskere satte i personbiler efter lastbilen, og den  

 blev indhentet af både fiskere og politiet i nærheden af Sæby.
Inden politiet kunne nå at skride ind, gik en hoben rasende fiskere amok  

 og smadrede lastbilens førerhus.
Den norske chauffør blev taget med af  

 politiet - dels for at sikre ham mod fiskerne, dels for at præsentere ham for  

 en sigtelse for uforsvarlig kørsel.« I samme avis for den 5. april 1993 lød en overskrift:
»Sidste advarsel Hanstholm-fiskere tør ikke garantere udviklingen, hvis dagens  

 forhandlinger bliver resultatløse.« I artiklen stod blandt andet:
 »Et halvt hundrede aktionerende Hanstholm-fiskere tog fra  

 morgenstunden i dag, mandag, en rundtur til en række af byens  

 fiskeindustrier.
 Formålet var at gøre opmærksom på, at fabrikkerne kunne producere uhindret  

 resten af mandagen, men at billedet hurtigt kan vende, hvis dagens  

 fiskeriforhandlinger ender uden resultat.
- Vi fortalte virksomhederne og eksportforeningen, at det efter i dag er  

 op til den enkelte virksomhed selv at afgøre, hvad der skal ske.
Vi vil blot  

 forhindre, at de begynder at tø fisk op til de næste dages produktion.
Får vi  

 ikke resultater af dagens møde i København, vil vi fra i morgen stå så mange  

 foran industrierne, at de får svært ved at arbejde, siger Tommy Graversen,  

 repræsentant for Hanstholm- fiskernes aktionskomite. ......
Vi har opbakning også fra kolleger i udlandet.
Tommy Graversen  

 understreger, at udgangspunkt for komiteens arbejde fortsat er, at aktionerne  

 skal foregå indenfor lovens rammer.« I en anden artikel samme dag stod blandt andet:
 »Stena Line i Frederikshavn havde som det eneste af de tre rederier  

 seks-syv lastbiler med fisk med på de to ankomster til Frederikshavn søndag  

 morgen.
Ifølge fiskernes koordinator, Finn Ohrt, Strandby ved Frederikshavn,  

 »insisterede« de fremmødte fiskere på havnen så kraftigt overfor de  

 norske lastbilchauffører, at disse returnerede til Norge.
Det skete, uden at  

 politiet greb ind. ......
I Hirtshals har der ingen lastbiler været med Color Lines færger fra  

 Norge.
Men hos politiet i Hirtshals oplyser vagthavende Kurt Nielsen, at de  

 ca. 60 fremmødte fiskere blokerede bilernes frakørsel fra færgen kl. 7:00  

 søndag morgen med tove og betonklodser, fordi fiskerne ikke selv kunne få lov  

 af rederiet til at inspicere færgen for fiskelastbiler.' Mandag den 5. april 1993 skrev aktionskomiteen for Hanstholm-fiskerne  

 således til Hanstholm Fiskemelsfabrik:
»Som situationen ser ud nu, ser vi os nødsaget på grund af pres fra  

 andre havne, til at blokere fra tirsdag morgen.« Mellem Hanstholm Fiskemelsfabrik og det færøske skib FD - 175 »M/S  

 Trondur« som leverandør var der den 10. marts 1993 indgået kontrakt,  

 hvorefter skibet forpligtede sig til i tidsrummet fra kontraktens indgåelse  

 til 1. maj 1993 at levere hele skibets fangst af industrifisk til  

 virksomheden, mens denne til gengæld forpligtede sig til at aftage alt, hvad  

 skibet måtte levere af industrifisk.
Det var blandt andet aftalt, at en  

 større fangst skulle landes den 7. april 1993.
Onsdag den 7. april 1993 om morgenen (dagen før Skærtorsdag) besluttede  

 den indklagede virksomheds ledelse i samråd med bestyrelsen, at man af frygt  

 for de aktionerende fiskeres aktioner ikke turde »tage skibet ind«.  

 På baggrund af det hidtidige hændelsesforløb frygtede virksomheden, at  

 fangsten ikke ville kunne losses med deraf følgende risiko for fordærvelse af  

 fisken, ligesom man frygtede, at det færøske skib ville blive forhindret i at  

 afsejle fra havnen.
Virksomheden meddelte derfor »M/S Trondur«, at  

 man ikke var i stand til at aftage fangsten, der i stedet blev landet i  

 Norge.
 I et opslag i virksomheden den 7. april 1993 fik samtlige SiD'ere følgende  

 besked:
»På grund af manglende råvaretilførsel arbejdes der ikke på fabrikken  

 fra tirsdag den 13. april og indtil du hører nærmere direkte fra Ole  

 Nørgaard.« Opslaget kom, efter at virksomheden havde haft telefonisk kontakt med  

 underdirektør Niels Overgaard i Dansk Industri, der havde haft - ligeledes  

 telefonisk - kontakt med Harry Aagrav hos SiD i København.
I et brev af 10.  

 april 1993 til SiD's afdeling i Hanstholm skrev virksomhedens driftsleder,  

 Ole Nørgaard:
 »På grund af blokader kan vi ikke losse vore færøske leverandører, og  

 ser os derfor nødsaget til at hjemsende dele af arbejdsstyrken fra og med den  

 13/4-1993.
Jeg kan oplyse at DI og SID har bekræftet, at det er en force majeure  

 situation der foreligger.« Tirsdag den 13. april 1993 blev fiskernes blokade ophævet, og samme dag  

 tog fiskerne igen på fangst.
Normalt går der ca. 1 uge fra de hjemmehørende  

 fiskerbådes påbegyndelse af en fangsttur til landingen af fiskene, men det  

 lykkedes virksomheden at indgå aftale om modtagelse af en landing fisk fra en  

 færøsk trawler.
Landingen skulle modtages fredag den 16. april 1993 kl.  

 12.00, og medarbejderne blev derfor genansat og påbegyndte arbejdet samme  

 morgen.
 Der er enighed mellem parterne om, at der har foreligget er force majeure  

 situation, hvis der forelå råvaremangel på grund af forhold, som ikke kan  

 tilskrives virksomheden, og hvis det ikke var muligt at beskæftige de ansatte  

 på andre dele af virksomheden.
FORKLARINGER Peter Sand Mortensen, der er SiD's afdelingsformand i Hanstholm, har  

 forklaret, at havneindløbet i Hanstholm Havn ikke på noget tidspunkt blev  

 blokeret.
Også efter den indklagede virksomheds opslag den 7. april 1993 blev  

 der losset skibe i havnen, og der var ikke på noget tidspunkt tale om en  

 blokade af virksomheden.
Det er ikke ualmindeligt, at virksomheden i længere  

 perioder er uden leverancer af fisk, og i disse tilfælde sættes de ansatte  

 til at udføre andet arbejde i virksomheden.
Det er ikke tidligere i hans  

 24-årige tid som formand sket, at folk er blevet hjemsendt på grund af  

 råvaremangel.
De ansatte i virksomheden sagde til ham, at der var andet  

 arbejde, de kunne sættes til.
Jens Jørgen Jensen har forklaret, at han på det pågældende tidspunkt var  

 tillidsmand på virksomheden, der aldrig tidligere havde påberåbt sig  

 råvaremangel som begrundelse for en hjemsendelse.
Når der ikke var fisk til  

 bearbejdning, reparerede og ordnede de ansatte maskinerne eller tog sig af  

 lignende forefaldende arbejde.
Klaus Hansen har forklaret, at han er havnemester i Hanstholm Havn og  

 dermed har ansvaret for den daglige maritime drift af havnen.
I den  

 pågældende periode var havneindløbet ikke spærret, men fra den dag,  

 konflikten gik i gang i slutningen af marts 1993, ankom ingen kuttere til  

 havnen med last, heller ikke udenlandske fartøjer.
Dette var en meget  

 usædvanlig situation, idet der normalt ankommer mellem 100 og 200 fartøjer i  

 døgnet, hvoraf cirka halvdelen er udenlandske.
Torkild Førbye har forklaret, at han er formand for Hanstholm Havns  

 Fiskeriforening og desuden er næstformand i bestyrelsen for Hanstholm  

 Fiskemelsfabrik, som fiskerne har en mindre aktieandel - 15-20% - i.  

 Omsætningen er mellem 80 og 90 mill.kr. årligt.
Leverancerne til fabrikken  

 kommer hovedsageligt fra danske fiskefartøjer, men også enkelte udenlandske  

 fartøjer har kontraktlig forpligtelse til at levere råvarerne.
Desuden sker  

 leverancerne i henhold til løse aftaler, der indgås fra dag til dag.  

 Højsæsonen er fra omkring 1. april til omkring 1. oktober.
I lavsæsonen er de  

 ansatte foruden bearbejdning af fisk beskæftiget med at forberede maskinerne  

 til højsæsonen.
I de første 3 måneder af 1993 havde der været mindre  

 tilførsler til fabrikken, der i begyndelsen af april måned var gjort  

 sæsonklar.
På dette tidspunkt kunne de ansatte derfor ikke sættes til andet  

 at lave end at modtage fiskene.
I slutningen af marts måned var situationen  

 ret opkogt.
Et betydeligt antal fiskere mødte op og greb ind mod losningen af  

 den russiske trawler, der er omtalt i Thisted Dagblad den 25. marts 1993, men  

 efter et par timers blokade fik skibet lov til at losse færdigt.
Det samme  

 gjaldt andre skibe, der allerede havde påbegyndt losningen.
Der kunne ikke  

 herske tvivl om, at de fiskefartøjer, der derefter var kommet i havn, ville  

 være blevet blokeret af fiskerne, således at de ville være kommet til at  

 ligge i havnen i flere døgn uden at kunne losse.
Fiskefabrikken turde ikke  

 komme i denne situation med deraf følgende betydelig risiko for  

 erstatningsansvar over for »M/S Trondur«.
Ole Nørgaard har forklaret, at han har været driftsleder på fabrikken  

 siden august 1992. Under bestyrelsens drøftelse af situationen den 7. april  

 1993 om morgenen fik han til opgave at få afklaret, om der forelå en force  

 majeure situation.
Han ringede til Sand Mortensen, der dog ikke var hjemme,  

 og til Niels Overgaard i Dansk Industri.
Desuden ringede han til Harry Aagrav  

 hos SiD og fortalte, at losningen af det færøske skib ville blive blokeret,  

 hvis det kom i havn.
På den baggrund havde Aagrav ingen betænkeligheder ved  

 at erklære sig enig i, at der forelå en force majeure situation.
Vidnet bad  

 Harry Aagrav om at kontakte Niels Overgaard, hvilke skete, og kort tid efter  

 vendte Aagrav tilbage og sagde, at han og Overgaard var enige.
Imidlertid  

 blev vidnet den 13. april 1993 ringet op af Peter Sand Mortensen, der sagde,  

 at Harry Aagrav havde misforstået situationen, og at der ikke forelå en force  

 majeure situation.
På det pågældende tidspunkt var fabrikken blevet klargjort efter  

 vintersæsonen, og det var ikke muligt at beskæftige de hjemsendte  

 medarbejdere med andet arbejde.
Derved adskilte situationen sig fra den, der  

 normalt foreligger i lavsæsonen, hvor almindelig råvaremangel ikke bevirker,  

 at de ansatte behøver at blive hjemsendt.
Jens Jørgen Foldager Jensen har forklaret, at han, der at partsfisker i  

 Hanstholm Havn, støttede aktionskommiteen i dens arbejde under konflikten.  

 Støtten bestod i, at han sammen med flere andre gik rundt til de forskellige  

 virksomheder i havnen og fortalte, at de skulle indstille produktionen, nu da  

 også fiskerne skulle ligge stille.
De fortalte virksomhederne, at der ikke  

 måtte komme udenlandske skibe til havnen, og at fiskerne i hvert fald ville  

 forhindre enhver form for losning.
Fiskerne i Hanstholm Havn havde fået påbud  

 fra aktionskommiteerne i de andre fiskerihavne om, at de skulle hindre  

 losning af fisk, og at fiskerne fra de andre havne nok skulle  

 »hjælpe« dem, hvis de ikke selv kunne finde ud af det.
Det blev dog  

 ikke på noget tidspunkt nødvendigt at hindre losninger, fordi der ganske  

 enkelt ikke kom nogen skibe i havn.
PARTERNES ARGUMENTER Klagerne har gjort gældende, at der ikke forelå en force majeure  

 situation, da de ansatte blev hjemsendt den 13. april 1993. Hanstholm Havn  

 var ikke på noget tidspunkt under konflikten blokeret, hvilket blandt andet  

 fremgår af, at den russiske trawler blev losset i slutningen af marts måned,  

 blandt andet efter opfordring fra fiskeriforeningens formand Thorkild Førbye.  

 Virksomhedens beslutning om ikke at modtage den last fisk fra den færøske  

 kutter, som den havde kontrakt med, var alene begrundet i, at der forelå en  

 trussel om blokade, som dog aldrig blev iværksat.
Dertil kommer, at  

 råvaremangel ikke i forhold til den indklagede virksomhed er en force majeure  

 situation i overenskomstmæssig forstand.
Den indklagede virksomhed har aldrig  

 tidligere hjemsendt ansatte med den begrundelse, at der forelå råvaremangel.  

 Mangel på fisk var en ikke usædvanlig situation, og også i det foreliggende  

 tilfælde må det lægges til grund, at der var rigeligt med andet arbejde, som  

 de hjemsendte medarbejdere kunne have været beskæftiget med.
 Hjemsendelsen af de ansatte var således ikke driftsmæssigt begrundet, men  

 må antages alene at have været begrundet i, at virksomheden på det pågældende  

 tidspunkt havde svære økonomiske problemer, og at den gennem hjemsendelsen  

 ønskede at spare lønningerne.
De indklagede har gjort gældende, at der på hjemsendelsestidspunktet  

 forelå en i overenskomstens forstand hjemsendelsesberettigende force majeure  

 situation.
Ganske vist var selve havneindløbet i Hanstholm Havn ikke spærret  

 i konfliktperioden, men rent faktisk blev havnen ikke anløbet af nogen  

 fiskefartøjer, og efter blokaden af blandt andet den russiske trawler og de  

 trusler om blokade, som virksomheden havde modtaget, var det helt utvivlsomt,  

 at ikke noget skib ville have haft en chance for at komme til at losse sin  

 fangst og for at komme ud igen.
Da den seneste landing fisk var modtaget og  

 færdigbehandlet den 26. marts 1993, var virksomhedens beslutning om  

 hjemsendelse den 7. april 1993 derfor helt berettiget, og først efter  

 modtagelsen af de nye forsyninger den 16. april 1993 kunne arbejdet  

 genoptages.
 Efter oplysningerne om arbejdsforholdene i fabrikken må det endvidere  

 lægges til grund, at det på det pågældende tidspunkt ikke længere var muligt  

 at beskæftige de ansatte med andet arbejde end modtagelsen af fiskene.
ARBEJDSRETTENS BEMÆRKNINGER Det må efter bevisførelsen lægges til grund, at såvel landing og losning  

 af fisk i Hanstholm Havn som tilførsler af fisk fra andre havne til Hanstholm  

 Fiskemelsfabrik ophørte i slutningen af marts 1993, og at der i hvert fald  

 fra begyndelsen af april 1993 var tale om en effektiv blokade fra de  

 aktionerende fiskeres side.
Under disse omstændigheder var den indklagede  

 virksomhed berettiget til at gå ud fra, at det også ville være umuligt at få  

 losset fisk fra »M/S Trondur«.
Den 5. april 1993 var der derfor  

 tale om en pludseligt opstået situation af råvaremangel, som virksomheden  

 selv var uden indflydelse på, og som udelukkede den fortsatte produktion for  

 en periode, hvis varighed ikke kunne forudsiges.
Det må endvidere lægges til  

 grund, at der som følge af råvaremanglen ikke på det pågældende tidspunkt var  

 mulighed for at beskæftige de SiD medlemmer, der blev hjemsendt.
 Der må herefter gives de indklagede medhold i, at der var tale om en force  

 majeure situation, som berettigede virksomheden til at hjemsende de ansatte  

 uden overholdelse af opsigelsesvarslet, jf. overenskomstens § 25, stk. 8.  

 Arbejdsretten frifinder derfor de indklagede.
T h i k e n d e s f o r r e t De indklagede, Dansk Arbejdsgiverforening for Dansk Industri for Hanstholm  

 Fiskemelsfabrik A/S, frifindes.
 Klagerne, Landsorganisationen i Danmark for Specialarbejderforbundet i  

 Danmark, skal betale 2.000 kr. i sagsomkostninger til Arbejdsretten.
 (* 1) Henvisninger: AD 93.263 og de herunder anførte henvisninger.
