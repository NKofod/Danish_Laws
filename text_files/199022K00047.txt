Nr LSF 47 Forslag til Lov om ophævelse af lov om stempelafgift af topografiske kort Fremsat af boligministeren (Sven Erik Hovmand) den 10. januar 1991 Vedtaget ved tredjebehandling den 4. april 1991 Lov nr. 210 af 10/04/1991 § 1 Lov nr. 29 af 18. februar 1929 om stempelafgift af topografiske kort med  

 senere ændringer ophæves.
§ 2 Loven træder i kraft den 1. januar 1992.
Oprindeligt fremsat forslag § 1 Lov nr. 29 af 18. februar 1929 om Stempelafgift af topografiske Kort med  

 senere ændringer ophæves.
§ 2 Loven træder i kraft den 1. januar 1992.
Bemærkninger til lovforslaget Lovforslaget er en uændret genfremsættelse af det den 7. november 1990 for  

 Folketinget fremsatte lovforslag nr.
L 60.
 Stempelafgift på topografiske kort blev indført i 1929 med det formål, at  

 private virksomheder, som udgav topografiske kort over Danmark, skulle  

 medvirke til at dække statens udgifter ved landets opmåling m.v. ud fra den  

 betragtning, at det var det af staten fremskaffede materiale, der var  

 grundlaget for fremstillingen af kort over Danmark.
I de senere år er der imidlertid ikke - eller kun i meget ringe omfang -  

 opkrævet stempelafgift af topografiske kort. Årsagen hertil er, at  

 stempelafgiftslovens § 3, stk. 2, sidste pkt., giver mulighed for at fritage  

 for afgiften i tilfælde, hvor retten til benyttelse af Kort- og  

 Matrikelstyrelsens (tidligere Geodætisk Instituts) grundmateriale til  

 udgivelse af kort er overdraget til andre.
Der er i disse tilfælde opkrævet  

 et reproduktionsvederlag i medfør af styrelsens ophavsret til de topografiske  

 kort.
Denne ophavsret er lovfæstet i § 62 i lov om ophavsretten til litterære  

 og kunstneriske værker (lovbekendtgørelse nr. 453 af 23. juni 1989). Ved  

 beregning af vederlaget er der taget udgangspunkt i stempelafgiftens  

 størrelse.
Det har i boligministerens redegørelse til Folketingets Boligudvalg om  

 Kort- og Matrikelstyrelsens prispolitik været foreslået, at  

 stempelafgiftsloven blev revideret.
Boligministeriet finder det imidlertid  

 ikke længere rimeligt at beskytte styrelsens ophavsret til de topografiske  

 kort gennem stempelafgiftsloven.
Som led i regeringens  

 moderniseringsbestræbelser - og i forbindelse med Kort- og Matrikelstyrelsens  

 overgang til statsvirksomhed - foreslås lov om stempelafgift af topografiske  

 kort derfor ophævet.
Herefter må Kort- og Matrikelstyrelsen ved salg af sine  

 produkter konkurrere på lige vilkår med andre kortproducenter, alene med den  

 beskyttelse mod andres anvendelse af styrelsens grundmateriale m.v., der  

 ligger i ophavsretslovens regelsæt.
Lov om stempelafgift af topografiske kort foreslås ophævet den 1. januar  

 1992. Der vil herved blive tid til at påføre kortene en tydeligere mærkning  

 til beskyttelse af styrelsens ophavsret.
Endvidere vil der blive den fornødne  

 tid til at øge informationen om styrelsens ophavsret samt til at fastlægge en  

 hensigtsmæssig procedure til værn af ophavsretten.
Ophævelse af lov om stempelafgift af topografiske kort forventes ikke at  

 medføre økonomiske konsekvenser, idet afgiften ikke siden 1987 har givet  

 staten noget provenu.
Ophævelse af loven forventes heller ikke at medføre  

 administration, der ligger ud over håndhævelsen af styrelsens ophavsret til  

 de topografiske kort.
