Skriftlig fremsættelse (28. februar  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om folkeskolen  

 og lov om friskoler og private grundskoler m.v. (Modersmålsundervisning  

 og sprogstimulering).
(Lovforslag nr.
L 142).
Lovforslaget er et led i regeringens  

 målsætning om, at alle børn får det maksimale  

 faglige og sociale udbytte af undervisningen i folkeskolen.
Gode  

 danskkundskaber ved skolestart er en forudsætning for at nå dette  

 mål, og regeringen ønsker med dette lovforslag at flytte fokus  

 fra modersmålsundervisningen til en intensiveret  

 sprogstimuleringsindsats i førskolealderen.
 Med lovforslaget vil regeringen skabe grundlag for at  

 gøre det frivilligt for kommunalbestyrelsen, om den ønsker at  

 tilbyde modersmålsundervisning, dog således at der bevares adgang  

 til at pålægge kommunalbestyrelserne en nærmere  

 afgrænset forpligtelse til at undervise tosprogede børn fra EU-  

 og EØS-lande, således at internationale forpligtelser  

 overholdes, samt børn fra Færøerne og  

 Grønland.
 Ved at stille kommunerne så frit som muligt med  

 hensyn til udbudet af modersmålsundervisningen sikres det, at  

 kommunerne kan tilrettelægge en integrationsproces, der efter en lokal  

 vurdering giver de bedste resultater.
 For at forstærke indsatsen for de tosprogede  

 børn, der har sprogligt behov herfor, foreslås  

 aldersgrænsen i folkeskolelovens § 4a for kommunernes pligt til at  

 tilbyde sprogstimulering for førskolebørn  nedsat fra 4 til 3  

 år.
Nedsættelsen af aldersgrænsen sker med det  

 sigte, at alle tosprogede børn kan begynde skolen uden  

 sprogmæssige problemer og dermed have muligheder for at få det  

 fulde udbytte af undervisningen fra skolestarten.
En tidligere  

 sprogstimulering vil også betyde, at der kan etableres et mere  

 målrettet forældresamarbejde, således at forældrenes  

 aktive rolle i udviklingen af deres børns sprog kan styrkes og  

 udbygges.
Et sådant samarbejde er af stor betydning for en positiv  

 integrationsproces.
 De umiddelbare økonomiske følger af  

 lovforslaget forventes som udgangspunkt at indebære en regulering af de  

 kommunale bloktilskud svarende til en nettobesparelse, der i 2002  

 beløber sig til 26 mio. kr. og stiger til 63 mio. kr. i 2005. For  

 så vidt angår spørgsmålet om eventuel regulering for  

 udgifter som følge af kommunernes eventuelle benyttelse af hjemlen i  

 folkeskolelovens § 3, stk. 3, til modersmålsundervisning af  

 børn, der ikke omfattes af den nye, begrænsede pligt til at  

 udbyde sådan undervisning, vil der blive forhandlet med de kommunale  

 organisationer.
 Loven træder i kraft den 1. august 2002. Dog  

 træder lovforslagets § 1, nr. 1 og 2, om nedsættelse af  

 aldersgrænsen i folkeskolelovens § 4a først i kraft den 1.  

 januar 2003.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til Tingets  

 hurtige og velvillige behandling.
