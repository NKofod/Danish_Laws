 Efter kildeskattelovens § 14, stk. 1, anses skat af indkomst i det år,  

 hvori dødsfaldet har fundet sted, samt restskat m.v., der er overført til  

 dette år, for afgjort med forskudsskatten.
 Når boet udlægges til dækning af begravelsesomkostningerne eller sluttes,  

 fordi afdøde intet efterlod sig, kan en efterlevende ægtefælle efter § 14,  

 stk. 9, ved at indgive selvangivelse for afdøde begære afsluttende ansættelse  

 for mellemperioden, dvs. for dødsåret til og med dødsdagen.
Skifteretten skal oplyse afdødes efterladte ægtefælle om, at afdødes  

 eventuelle overskydende skat for dødsåret kun kommer til udbetaling, hvis der  

 indgives selvangivelse for afdøde.
Den efterlevende underrettes samtidig om,  

 at sådan selvangivelse ikke medfører hæftelse for afdødes eventuelle  

 restskat.
 For året før dødsåret har den efterlevende ægtefælle krav på afdødes  

 overskydende skat, selv om der ikke udtrykkeligt fremsættes begæring om  

 slutansættelse.
Da ingen andre end en efterlevende ægtefælle kan kræve afdødes  

 overskydende skat for året før dødsåret, og da ingen hæftelse for eventuel  

 restskat, når boet udlægges til dækning af begravelsesomkostningerne eller  

 sluttes, fordi afdøde intet efterlod sig, skal ansættelse og skatteberegning  

 samt indkaldelse af eventuel manglende selvangivelse ikke finde sted, når  

 afdøde var ugift ved dødsårets begyndelse.
Efterlader afdøde en ægtefælle,  

 skal ansættelse derimod finde sted, og i mangel af selvangivelse skal  

 ansættelsen ske skønsmæssigt, jf. skattekontrollovens § 1, stk. 2.
 Ligningsmyndigheden anmodes om at opfordre den efterlevende ægtefælle til  

 at indgive selvangivelse for afdøde for året før dødsåret, såfremt afdøde  

 ikke selv har indgivet selvangivelse, men opmærksomheden henledes på, at  

 efterlevende ikke har pligt dertil, og at efterlevende ikke hæfter for  

 afdødes eventuelle restskat.
