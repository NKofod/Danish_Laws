Orientering om yderligere forlængelse af regler om coronarestriktioner på social- og ældreområdet (Til samtlige kommuner, regioner, socialtilsyn, og andre relevante myndigheder, relevante organisationer og samtlige sociale tilbud og plejehjem m.v.) Epidemikommissionen har indstillet til regeringen, at de gældende krav om coronapas og om krav om mundbind eller visir på sociale tilbud og plejehjem m.v. forlænges.
 Krav om coronapas er reguleret i bekendtgørelse nr. 2162 af 27. november 2021 om krav om coronapas på Social- og Ældreministeriets område i forbindelse med håndtering af covid-19 med senere ændringer.
 Krav om mundbind eller visir er reguleret i bekendtgørelse nr. 2283 af 3. december 2021 om krav om anvendelse af mundbind eller visir på Social- og Ældreministeriets område i forbindelse med håndtering af covid-19 med senere ændringer.
Efter forelæggelse for Folketingets Epidemiudvalg udsteder social- og ældreministeren to ændringsbekendtgørelser.
En PDF-udgave af hver af de endnu ikke kundgjorte bekendtgørelser vedlægges til orientering.
Det forventes, at bekendtgørelserne vil blive offentliggjort i Lovtidende den 19. december 2021 og vil træde i kraft samme dag kl. 8.00.
 Med ændringsbekendtgørelserne forlænges reglerne om krav om coronapas og reglerne om krav om mundbind eller visir på sociale tilbud og plejehjem m.v. indtil videre til og med den 15. januar 2022.
Samtidig er det i bekendtgørelse om krav om anvendelse af mundbind eller visir på Social- og Ældreministeriets område i forbindelse med håndtering af covid-19 præciseret, at hvis man er undtaget fra krav om mundbind, skal man som alternativ anvende visir.
Det er kun, hvis man er undtaget fra både mundbind og visir, at man kan undlade at anvende disse.
 Endvidere er der i bekendtgørelse om krav om anvendelse af mundbind eller visir på Social- og Ældreministeriets område i forbindelse med håndtering af covid-19 indsat en ny undtagelse fra kravet om mundbind eller visir i forhold til politibetjente, ambulancereddere, redningsmandskab, fødevarekontrollen mv., når de er til stede som led i myndighedsudøvelse.
Social- og Ældreministeriet, den 18. december 2021 Anita Hørby Bilag 1 PDF-udgave af bekendtgørelse om ændring af bekendtgørelse om krav om coronapas på Social- og Ældreministeriets område i forbindelse med håndtering af covid-19 PDF-udgaven vedlægges ikke.
Den offentliggjorte ændringsbekendtgørelse kan ses her.
Bilag 2 PDF-udgave af bekendtgørelse om ændring af bekendtgørelse om krav om anvendelse af mundbind eller visir på Social- og Ældreministeriets område i forbindelse med håndtering af covid-19 PDF-udgaven vedlægges ikke.
Den offentliggjorte ændringsbekendtgørelse kan ses her.
