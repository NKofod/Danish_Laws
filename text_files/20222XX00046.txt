Skriftlig fremsættelse (24. januar 2023) Beskæftigelsesministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om konsekvenser ved afskaffelsen af store bededag som helligdag (Lovforslag nr.
L 13) Lovforslaget har til formål at sikre, at store bededag (fjerde fredag efter påske) fremover anses som en almindelig arbejdsdag, hvor de løn- og ansættelsesvilkår, som i øvrigt gælder på almindelige arbejdsdage, finder anvendelse.
Lovforslaget er en opfølgning på regeringsgrundlaget Ansvar for Danmark fra december 2022.
 I overensstemmelse med at store bededag fremover anses som en almindelig arbejdsdag, fastsættes det i lovforslaget, at særlige løn- og ansættelsesvilkår på helligdage, herunder bestemmelser om frihed, kompenserende frihed, ulempegodtgørelse og løn under fravær, som findes i anden lovgivning, kollektive overenskomster og aftaler, individuelle aftaler, kutymer, ensidigt fastsatte regler eller tilsvarende regler, ikke finder anvendelse for så vidt angår store bededag.
 Lovforslaget berører dog ikke bestemmelser m.v. i kollektive overenskomster om opsparing til søgnehelligdage, herunder om opsparingsprocenter og fritvalgsordninger.
Formålet med lovforslaget er, at den effektive årlige arbejdstid forøges med en almindelig arbejdsdag for de lønmodtagere, der har fri eller kompenserende fri i forbindelse med store bededag.
Den forøgede arbejdstid kan arbejdsgiveren tilrettelægge fleksibelt, alt efter hvad der gælder på den enkelte arbejdsplads for tilrettelæggelsen af arbejdstid på almindelige arbejdsdage.
Samtidig følger det af lovforslaget, at lønmodtageren skal have et løntillæg for den ekstra arbejdsdag.
Timelønnede vil modtage almindelig løn for erlagte timer.
Der vil være nogle lønmodtagere, som i forvejen arbejder på store bededag, der ikke længere får helligdagstillæg for arbejde udført på den dag.
Eftersom store bededag afskaffes som helligdag, indeholder lovforslaget en ændring af lukkeloven.
Med ændringen bliver det tydeliggjort, at store bededag også i relation til lukkeloven ikke længere er en helligdag med den virkning, at dagen heller ikke skal anses som lukkedag i relation til lukkeloven.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
