Som 87.459 Under denne sag har HO Byggefagenes Mesterforening for Træbyg Snedker- og  

 Tømrerfirma ApS indklaget Landsorganisationen i Danmark for Snedker- og  

 Tømrerforbundet i Danmark og for forbundets afdeling 43 for Arbejdsretten for  

 delagtighed i overenskomststridige kollektive arbejdsvægringer.
 Klagerne har nedlagt påstand om, at det pålægges Snedker- og  

 Tømrerforbundet i Danmark at betale en efter rettens skøn fastsat bod, og at  

 det pålægges forbundets afdeling 43 at betale en efter rettens skøn fastsat  

 bod.
 De indklagede har påstået frifindelse.
 Sagens omstændigheder er efter det oplyste følgende:
Træbyg Snedker- og Tømrerfirma ApS havde fået overdraget en entreprise om  

 opførelse af en lagerhal på ejendommen Kirstinehøj 44, Tårnby.
Ifølge  

 entreprisekontrakten skulle taget beklædes med B9 eternitplader.
B9 eternitplader indeholder asbest, men ifølge bekendtgørelse nr. 660 af  

 24. september 1986 om asbest er det indtil den 30. juni 1988 tilladt at  

 anvende sådanne plader.
Arbejdstilsynet besigtigede den 8. januar 1988  

 arbejdspladsen og udtalte derefter i en tilsynsrapport af 11. januar 1988  

 bl.a.:
 »1. Arbejdstilsynet har ved besøg på ovennævnte arbejdsplads  

 konstateret, at ansatte fra Deres firma, ved oplægning af  

 B9-eternitbølgeplader på paller, anvender en traktor med påmonteret lift, til  

 at henstille de omtalte paller ved bygningens tagfod i ca. 4 meters højde.
 Endvidere blev det konstateret, at Søren Borch befandt sig på pallen under  

 transporten på det helt opkørte terræn, samt at han sammen med truckfører  

 Søren Madsen søgte at udlægge de omtalte bølgeplader i ca. 4 meters højde  

 uden nogen form for sikkerhedsforanstaltninger.
 Kredsen har på baggrund af de omtalte arbejdsforhold nedlagt forbud mod  

 fortsat arbejde, indtil dette kan udføres på en sikkerhedsmæssig forsvarlig  

 måde.
4. Ved arbejde med udlægning/montering af B9-eternitbølgeplader skal der  

 endvidere træffes foranstaltninger, der hindrer de ansatte i at komme i  

 kontakt med de - efter kredsens opfattelse - støvbelagte plader, herunder  

 også anvendelse af personlige værnemidler som særligt arbejdstøj og  

 åndedrætsværn samt adgang til skur- og vaskefaciliteter som bl.a. omtalt i  

 vedlagte bekendtgørelse om asbest § 27.« Samme dag den 11. januar 1988 skrev Tømrerforbundets afdeling 43 til  

 Træbyg ApS således:
»Ang.
Arbejdspladsen, Kristinehøj 44- Amager.
 Ved besøg på ovennævnte arbejdsplads er det d.d. konstateret at firmaet  

 påtænker at lade tagbeklædningen udføre med asbestholdige eternitplader af  

 type B.-9.
Jeg skal derfor meddele firmaet at Snedker-Tømrerforbundet Afd.43  

 København d.d. har stoppet denne del af arbejdet grundet sundhedsfare ved  

 asbestarbejde.« Den 12. januar 1988 skrev Træbyg ApS til Arbejdstilsynet, at eventuelt  

 støvbelagte eternitplader ville blive byttet, og at reglerne om asbestarbejde  

 ville blive fulgt.
Efter klagernes fremstilling har Arbejdstilsynet på et  

 møde på arbejdspladsen den 18. januar 1988 erklæret sig enig i, at  

 eternitpladerne ikke var støvbelagte, men at der alene var tale om  

 salpeterforekomster som følge af pladernes opbevaring under åben himmel.
Tømrersvendene Søren Borch og Søren Madsen havde den 14. december 1987  

 underskrevet en akkordaftale, hvorefter de skulle udføre forskelligt  

 tømrerarbejde, derunder oplægning af B9 tagplader, for en akkordsum på 80.000  

 kr.
I en skriftlig erklæring, som blev afleveret til Træbyg ApS den 13.  

 januar 1988, udtalte de to tømrersvende:
 »Vedr.: Kirstinehøj 44 - Amager.
 I henhold til akkordaftale af 14.12.1987 bekræftiges det, at arbejdet med  

 B9 eternittagplader, vil blive udført, såfremt pladerne ikke skal bearbejdes  

 (skæres).
Vi tager forbehold for at udføre arbejdet, hvis der etableres blokade mod  

 byggepladsen, eller hvis der på anden måde forøves anslag mod vor  

 sikkerhed.« Samme dag bortgik de to svende fra arbejdspladsen, og i referatet af et  

 samme dag afholdt fællesmøde er udtalt:
»HO gjorde gældende, at arbejdsgiveren i et og alt vil efterkomme  

 Arbejdstilsynets tilsynsrapport af 11. ds. og oplyste specielt, at  

 Arbejdstilsynets opfattelse, hvorefter B-9 plader skulle være støvbelagt,  

 formentlig skyldes salpeterforkomst som følge af oplagring i det fri.
Iøvrigt  

 er B-9 pladerne støbt med forboring og uden hjørner.
 Vedr.: Bortgang i akkord:
 HO krævede, at arbejdet omgående genoptages.
 Forbundet gjorde gældende, at der ikke forelå overenskomststridig bortgang  

 fra akkord, idet arbejderne var hjemsendt efter Arbejdstilsynets rapport af  

 11.1.88 var fremkommet, hvorfor arbejdet med undtagelse af asbestarbejde  

 kunne udføres når givne påbud var opfyldt.
 HO forventer herefter, at arbejdet genoptages torsdag morgen denne uge til  

 normal arbejdstids begyndelse.
 Vedr.: B-9 plader:
 HO oplyste, at hovedentreprenøren fastholder, at arbejdet skal udføres med  

 B-9 plader, og at tidsfristerne skal overholdes.
 HO opfordrede Snedker- og Tømrerforbundet i Danmark til dels at pålægge  

 sine medlemmer at udføre den omtalte montage (B-9 plader), dels at pålægge  

 forbundets afdeling 43 at undlade at modvirke arbejdets udførelse.
 HO gjorde herefter gældende, at såvel forbundet som afdeling 43 har gjort  

 sig delagtig i arbejdsvægring, for såvidt angår arbejdet med B-9 plader.
 Forbundet gjorde gældende, at det i henhold til tidligere kendelse fra  

 Arbejdsretten er op til den enkelte lønmodtagere at tage stilling til,  

 hvorvidt han vil udføre arbejde med asbestholdige plader.
 Under hensyntagen hertil kunne forbundet ikke medvirke til at pålægge de  

 enkelte lønmodtagere ar udføre dette arbejde.
 Forbundet tog afstand fra, at forbundets afd. 43 skulle have stoppet  

 arbejdet, ligesom at afd. 43 og forbundet skulle have gjort sig delagtig i  

 overenskomststridig arbejdsvægring.
Endvidere gjorde arbejdstagerne gældende, at normens regler for liv, ære  

 og velfærd er afgørende i forholdet.« I en skrivelse af 21. januar 1988 fra ingeniørfirmaet Internorm  

 Byggesystem A/S til Snedker- og Tømrerforbundets afdeling 43 er anført:
 »Vedr.: Byggeri Kirstinehøj 44, Kastrup.
 Under et byggemøde den 18. ds. på byggepladsen blev det oplyst, at  

 Snedker- og Tømrerforbundet, afd. 43, har foranlediget arbejdet med B-9  

 tagplader standset.
 En repræsentant for HO Byggefagets mesterforening oplyste, at man er  

 indstillet på at køre sagen videre i det fagretlige system, idet de ikke er  

 støvbelagte og dermed lovlige.
 Under mødet indfandt Kurt Knappe samt en ikke navngiven person sig på  

 byggepladsen og det blev oplyst overfor disse, at arbejdet med pladerne var  

 lovligt.
 Kurt Knappe tilkendegav utvetydigt, at det var fuldstændig ligegyldigt,  

 idet fagforbundet ikke under nogen form vil tillade sine medlemmer at oplægge  

 pågældende plader, og at pladerne ikke kommer op - »det skal vi nok  

 sørge for, og det uanset hvem der gør det«.
 Hvis nogen begyndte, ville de være 3-400 mand på pladsen til at forhindre  

 arbejdet.
Hverken bygherren eller entreprenøren ønsker uro på arbejdspladsen og da  

 sagens behandling i det arbejdsretlige system må forventes ikke at være  

 afsluttet indenfor de første måneder, ser man sig stillet overfor disse  

 trusler, nødsaget til at vælge en anden tagbelægning bestående af B-6  

 eternitplader.
Merprisen ved denne projektændring udgør ca. kr. 42.500,00  

 bestående i ændring af undertag, transportomkostninger m.v.
Specifikation vil  

 naturligvis fremkomme.
Da det entydigt er Snedker- og Tømrerforbundet der har forvoldt  

 fordyrelsen på et efter bygherrens og entreprenørens opfattelse rent ulovligt  

 grundlag, skal vi herved meddele, at fordyrelsen i form af et erstatningskrav  

 vil blive videreført mod forbundet.' Advokat Bent Sommer har forklaret, at han som repræsentant for bygherren  

 var til stede på byggemødet den 18. januar 1988. Arbejdstilsynets  

 repræsentant sagde, at Arbejdstilsynet ikke ville modsætte sig oplægningen af  

 eternitpladerne.
En mand, der præsenterede sig som Kurt Knappe fra afdeling  

 43, kom til stede under mødet og sagde, at eternitpladerne ikke kom op.
Klagerne har anført, at de to svendes arbejdsvægring har været  

 uberettiget, fordi betingelsen i § 5, stk. 2, i »Norm for regler for  

 behandling af faglig strid« om, at hensynet til liv, velfærd eller ære  

 skal afgive tvingende grunde til at standse arbejdet, ikke var opfyldt.
Både  

 materialet og arbejdsmetoden var lovlig efter de gældende regler, som er  

 blevet udarbejdet i samarbejde med arbejdsmarkedets organisationer.  

 Arbejdstilsynet godkendte arbejdsforholdene den 18. januar 1988. Der må i  

 sådanne sager ved bedømmelsen af, om arbejdernes liv eller velfærd er truet,  

 lægges helt afgørende vægt på Arbejdstilsynets opfattelse.
Klagerne har videre gjort gældende, at Snedker- og Tømrerforbundet har  

 gjort sig delagtig i arbejdsvægringen ved ikke på fællesmødet at ville give  

 medlemmerne pålæg om at udføre arbejdet.
I Arbejdsrettens dom af 12. juni  

 1986 i sagerne nr. 86.130 og 86.131 har retten udtalt, at Normens § 5, stk.  

 2, ikke kan legitimere iværksættelse af kollektive skridt fra  

 organisationernes side.
 Forbundets afdeling 43 har efter klagernes opfattelse også gjort sig  

 delagtig i arbejdsvægringen, jfr. afdelingens skrivelse af 11. januar 1988 og  

 Internorms skrivelse af 21. januar 1988.
De indklagede har anført, at de to arbejdere i medfør af Normens § 5, stk.  

 2, var berettigede til at nægte at oplægge de asbestholdige plader, fordi  

 arbejdet dermed frembød fare for deres liv eller velfærd.
I den nævnte dom af  

 12. juni 1986 udtalte Arbejdsretten også: »Såvel de fremlagte lægelige  

 oplysninger om asbests farlighed som den omstændighed, at de gældende  

 tilladelser til at fremstille, importere og anvende asbest eller  

 asbestholdigt materiale er gjort tidsbegrænsede med henblik på senere  

 gennemførelse af et generelt forbud herimod viser, at sygdomsrisikoen ved  

 arbejde med asbestholdige produkter selv ved iagttagelse af foreskrevne  

 sikkerhedsforskrifter er erkendt.« Det er rigtigt, at  

 arbejdstagerorganisationerne har deltaget i forhandlinger om regler for  

 arbejde med asbest og asbestholdige materialer, men de er under disse  

 forhandlinger kun gået med til, at sådant arbejde udføres i tiden indtil den  

 1. april 1987.
De indklagede har videre anført, at Tømrerforbundet og dets afdeling 43  

 ikke har haft nogen pligt til at pålægge medlemmerne at udføre det omhandlede  

 arbejde, som frembød fare for deres liv eller velfærd.
Organisationerne har  

 ikke forbudt medlemmerne at udføre arbejdet, men har kun vejledet og rådgivet  

 medlemmerne ved at oplyse om farerne ved arbejdet, og det er ikke  

 overenskomststridigt.
 Arbejdsretten skal udtale:
Ifølge Arbejdsmiljølovens § 72 har Arbejdstilsynet bl.a. til opgave at  

 vejlede om arbejdsmiljømæssige spørgsmål, at holde sig orienteret om den  

 tekniske og sociale udvikling med henblik på forbedring af arbejdet for  

 sikkerhed og sundhed i arbejdsmiljøet og at påse, at loven og de forskrifter,  

 der gives med hjemmel i loven, overholdes.
Efter lovens § 77 kan  

 Arbejdstilsynet, hvis det skønner det nødvendigt for at afværge en  

 overhængende, betydelig fare for de ansattes eller andres sikkerhed eller  

 sundhed, påbyde, at faren straks imødegås, herunder eventuelt standse  

 arbejdet.
Ved bedømmelsen af, om en arbejdsopgave frembyder en sådan risiko  

 for arbejdernes liv eller velfærd, at de i henhold til Normens § 5, stk. 2,  

 kan nægte at udføre den, må der i almindelighed tillægges Arbejdstilsynets  

 godkendelse af arbejdsforholdene afgørende betydning.
Ved bekendtgørelse nr. 468 af 13. november 1979 om anvendelse af asbest  

 blev det forbudt at fremstille, importere eller anvende asbestholdigt  

 materiale under nogen form.
Det var dog tilladt i tiden indtil den 1. januar  

 1985 at fremstille, importere og anvende asbestcementprodukter med maksimalt  

 20 vægtprocent asbest til tagbeklædning og facadebeklædning.
Ved  

 bekendtgørelse nr. 161 af 26. marts 1984 blev fristen ændret til den 1.  

 januar 1990. Ved bekendtgørelse nr. 660 af 24. september 1986 blev  

 undtagelsesbestemmelsen på ny ændret, således at det indtil den 31. december  

 1987 var tilladt at importere asbestcementprodukter til udvendig brug (med  

 maksimalt 10 vægtprocent asbest), herunder bølgeplader B9. Anvendelse af  

 disse materialer er tilladt indtil den 30. juni 1988.
Som der fremgår af disse bekendtgørelser er sundhedsrisikoen ved at  

 arbejde med asbestprodukter klart erkendt af miljømyndighederne, og det er nu  

 helt forbudt at oplægge asbestholdige B9 bølgeplader fra den 30. juni 1988. I  

 en sådan situation findes arbejderne i medfør af Normens § 5, stk. 2, at have  

 været berettiget til at nægte at oplægge de asbestholdige plader.
Arbejdernes  

 organisationer har herefter ikke haft nogen pligt til at pålægge medlemmerne  

 at udføre arbejdet.
Det er ikke bevist, at organisationerne har forbudt  

 arbejderne at udføre arbejdet under iagttagelse af de foreskrevne  

 sikkerhedsforholdsregler.
Afdelingens skrivelse af 11. januar 1988 kan ikke  

 tillægges betydning i denne henseende, fordi den er afsendt på et tidspunkt,  

 hvor Arbejdstilsynet havde standset arbejdet.
Organisationernes adfærd kan  

 kun betragtes som en vejledning og rådgivning til medlemmerne, der ikke er  

 overenskomststridig.
 De indklagedes frifindelsespåstand tages derfor til følge.
 Sagens omkostninger 2.000 kr., skal betales af klagerne.
 T h i k e n d e s f o r r e t :
 Landsorganisationen i Danmark for Snedker- og Tømrerforbundet i Danmark og  

 for forbundets afdeling 43 frifindes i denne sag.
 I sagsomkostninger skal klagerne betale 2.000 kr. til Arbejdsretten inden  

 14 dage efter denne doms afsigelse.
