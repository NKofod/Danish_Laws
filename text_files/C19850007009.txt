A.
Indledende bemærkninger 1. Alle fuldt skattepligtige personer, der ikke er  

 fyldt 67 år, skal i 1985 indbetale en bunden opsparing.
Den bundne opsparing  

 beregnes på grundlag af den skattepligtige indkomst i 1984. De bundne beløb  

 tilbagebetales i årene 1990, 1991 og 1992. I særlige tilfælde tilbagebetales  

 beløbene tidligere.
2. Reglerne om bunden opsparing fremgår af lov nr. 137  

 af 6. april 1985 om bunden opsparing.
Reglerne er nærmere beskrevet i dette  

 cirkulære.
Cirkulæret har følgende afsnit:
A.
Indledende bemærkninger (punkt 1-2).
B.
Opsparingspligt (punkt 3-4).
C.
Beregningsgrundlag (punkt 5-11).
D.
Indbetaling af bunden opsparing (punkt 12-14).
E.
Tilbagebetaling af bunden opsparing (punkt 15-16).
F.
Dispensationsadgang (punkt 17-18).
G.
Klageadgang og inddrivelse (punkt 19-20).
B.
Opsparingspligt 3. Opsparingspligten påhviler efter lovens § 1 kun  

 personer, der var fuldt skattepligtige efter kildeskattelovens § 1 ved  

 udløbet af indkomståret 1984.
 Opsparingspligten påhviler således dels personer, der betaler skat efter  

 kildeskatteloven, og dels personer, der er omfattet af den særlige  

 sømandsskatteordning.
 Opsparingspligten påhviler dog ikke personer, der var fyldt 67 år inden 1.  

 januar 1985.
 Opsparingspligten bortfalder, hvis den fulde skattepligt er ophørt inden  

 1. september 1985.
 Begrænset skattepligtige personer samt dødsboer, selskaber og lignende er  

 ikke opsparingspligtige.
 4. De nævnte regler indebærer, at der ikke skal  

 foretages bunden opsparing for personer, der er afgået ved døden inden den  

 første indbetalingsdato den 1. september 1985. Hvis en opsparingspligtig  

 afgår ved døden den 1. september 1985 eller senere, tilbagebetales den bundne  

 opsparing, jfr. nedenfor i punkt 16.
 Opsparingspligten bortfalder endvidere ved ophør af fuld skattepligt som  

 følge af flytning fra Danmark inden 1. september 1985. Ved skattepligtsophør  

 efter denne dato som følge af fraflytning til udlandet, tilbagebetales den  

 bundne opsparing, jfr. nedenfor i punkt 16.
C.
Beregningsgrundlaget 5. Den bundne opsparing beregnes efter lovens § 2,  

 stk. 1, på grundlag af den skattepligtige indkomst for 1984. Ved beregningen  

 foretages der et bundfradrag på 150.000 kr.
Personer med en skattepligtig  

 indkomst på 150.000 kr. eller derunder i 1984 skal således ikke betale bunden  

 opsparing, jfr. dog nedenfor punkt 6 om ægtefællers fordeling af den bundne  

 opsparing.
Der skal betales 8 pct. i bunden opsparing af den del af den  

 skattepligtige indkomst, der overstiger 150.000 kr.
Den skattepligtige  

 indkomst afrundes nedad til nærmeste kronebeløb, der kan deles med 100, før  

 den bundne opsparing beregnes.
 Beregningsmetoden er vist i nedenstående eksempel:
6. For ægtefæller beregnes den bundne opsparing efter  

 lovens § 2, stk. 2, på en særlig måde.
Disse særlige regler gælder kun  

 ægtefæller, der har været skattemæssigt samlevende i hele indkomståret 1984,  

 medens opsparingen for andre ægtefæller beregnes som nævnt i pkt. 5. De  

 særlige regler gælder således også for ægtefæller, der har ophævet samlivet i  

 1984 uden at være blevet skilt eller separeret.
Reglerne bygger på  

 bestemmelserne i kildeskattelovens § 26 om opdeling af den skattepligtige  

 indkomst i arbejdsindkomst og formueindkomst.
 Arbejdsindkomsten opgøres for hver ægtefælle for sig.
Herefter opgøres ægtefællernes samlede nettoformueindkomst.
Ved  

 nettoformueindkomst forstås, at de negative formueindkomster (renteudgifter  

 m.v.) trækkes fra de positive formueindkomster (renteindtægter m.v.). Hvis  

 den samlede nettoformueindkomst er positiv, tillægges den ved opgørelsen af  

 beregningsgrundlaget den laveste arbejdsindkomst.
Hvis den samlede  

 nettoformueindkomst derimod er negativ, fradrages den i den højeste  

 arbejdsindkomst.
Hvis tillægget af en positiv nettoformueindkomst medfører, at ægtefællen  

 med den laveste arbejdsindkomst får et beregningsgrundlag, der overstiger  

 bundfradraget på 150.000 kr., skal det overskydende beløb i stedet tillægges  

 den anden ægtefælles arbejdsindkomst.
På tilsvarende måde sker der en  

 overførsel af formueindkomst, hvis fradraget af en negativ formueindkomst  

 medfører, at ægtefællen med den højeste arbejdsindkomst får et  

 beregningsgrundlag, der er mindre end 150.000 kr.
Hvis begge ægtefæller har  

 arbejdsindkomst på over 150.000 kr., tillægges hele den positive  

 formueindkomst hos den ægtefælle, der har den laveste arbejdsindkomst.
Hvis  

 begge ægtefæller har lige store arbejdsindkomster, fordeles  

 nettoformueindkomsten ligeligt imellem dem.
 Hvis en ægtefælle har negativ arbejdsindkomst eller negativ særlig  

 indkomst, der er overført til fradrag i positiv almindelig indkomst,  

 fradrages den i nettoformueindkomsten, som beskrevet ovenfor, jfr.  

 kildeskattelovens § 26, stk. 2. Hvis en ægtefælle har overført et underskud i  

 den skattepligtige indkomst til den anden ægtefælle, eller hvis en ægtefælle  

 har overført et underskud fra et tidligere indkomstår til indkomståret 1984  

 efter ligningslovens § 15, skal disse underskud ligeledes, jfr.  

 kildeskattelovens § 26, stk. 2, fradrages i nettoformueindkomsten.
 Beregningsgrundlaget for hver ægtefælle består således af  

 arbejdsindkomsten reguleret som nævnt med ægtefællernes positive eller  

 negative nettoformueindkomst og nedsat med det nævnte bundfradrag på 150.000  

 kr.
 Herefter beregnes ægtefællernes samlede opsparingsbeløb med 8 pct. af  

 ægtefællernes samlede beregningsgrundlag efter bundfradrag.
 Når ægtefællernes samlede bundne opsparing er beregnet, fordeles beløbet  

 mellem dem efter forholdet mellem deres skattepligtige indkomster for 1984  

 nedsat med 150.000 kr. for hver ægtefælle.
Den nævnte fordeling af nettoformueindkomst mellem ægtefællerne foretages  

 også, selv om en af ægtefællerne er over 67 år og derfor er fritaget for at  

 betale bunden opsparing.
Den bundne opsparing, der fordeles til ægtefællen  

 over 67 år, skal blot ikke indbetales.
 Det samme gælder, hvis en af ægtefællerne er afgået ved døden i 1985, og  

 de to ægtefæller var samlevende i hele indkomståret 1984. Dette gælder også,  

 hvis en af ægtefællernes fulde skattepligt er ophørt i 1985.
Hvis begge ægtefæller har en skattepligtig indkomst på 150.000 kr. eller  

 derunder, skal en beregnet bunden opsparing efter § 1 i bekendtgørelse om  

 bunden opsparing indbetales af den ægtefælle, der har den højeste  

 skattepligtige indkomst.
Denne situation kan forekomme som følge af den  

 særlige regel for fordeling af ægtefællers formueindkomst, jfr. ovenfor.
 7. De særlige ægtefælleregler illustreres i  

 nedenstående eksempler:
 Eksempel 1:
 8. Hvis en ægtefælle er afgået ved døden i 1984, og  

 den anden ægtefælle beskattes efter reglerne i kildeskattelovens § 13 om  

 uskiftet bo m.v., beregnes den bundne opsparing kun på grundlag af den  

 ansættelse, der indeholder den længstlevende ægtefælles indkomst.
 9. Ved beregning af den bundne opsparing gives der  

 efter lovens § 2, stk. 3-4, et fradrag i beregningsgrundlaget på 6.000 kr.  

 for hvert barn, der ikke var fyldt 16 år inden den 1. januar 1985. Der gives  

 kun fradrag for børn, der er født inden 1. januar 1985.
Fradraget gives til den af forældrene, som havde forældremyndigheden over  

 barnet den 1. januar 1985, og som havde barnet hos sig.
Begge betingelser  

 skal være opfyldt.
 Hvis ingen af forældrene opfylder begge betingelser, gives fradraget til  

 den af dem, som havde barnet hos sig den 1. januar 1985.
 Betingelsen om at have barnet hos sig indebærer, at den pågældende skal  

 have haft barnet i sit hjem, således at det også må anses for barnets hjem.  

 Midlertidigt fravær fra hjemmet, f.eks. som følge af ophold på kostskole  

 eller sygehus er ikke til hinder for, at fradraget gives.
 Hvis begge forældre opfylder betingelserne om at have såvel  

 forældremyndigheden over barnet som barnet hos sig, fordeles fradraget  

 forholdsmæssigt mellem forældrene efter deres beregningsgrundlag, jfr.  

 ovenfor punkt 5-6.
 Reglen om fradrag for børn er illustreret i nedenstående eksempel:
 Eksempel:
10. Hvis indkomståret 1984 for en skattepligtig udgør  

 en kortere periode end et år, omregnes den skattepligtige indkomst efter  

 lovens § 2, stk. 5, således, at den kommer til at svare til et helt års  

 indkomst, jfr. reglerne i kildeskattelovens § 22, stk. 2, og § 35, stk. 3.  

 Den bundne opsparing beregnes herefter på dette omregnede grundlag.
Den  

 skattepligtige skal dog kun indbetale en bunden opsparing svarende til  

 forholdet mellem den faktiske indkomst og den beregnede helårsindkomst.
Denne  

 regel tager sigte på personer, som er blevet fuldt skattepligtige i løbet af  

 indkomståret 1984.
11. Hvis der foretages ændringer i en skattepligtigs  

 ansættelse, ændres beregningsgrundlaget for den bundne opsparing tilsvarende.  

 Der kan være tale om såvel forhøjelser som nedsættelser (eventuelt bortfald)  

 af den bundne opsparing.
Forhøjelser af den bundne opsparing opkræves efter §  

 3 i bekendtgørelse om bunden opsparing i en rate, der tidligst har  

 forfaldsdato den 1. januar 1986. Den bundne opsparing opkræves efter  

 bekendtgørelsens § 2 ikke, hvis en forhøjelse af en ansættelse medfører et  

 opsparingsbeløb, der er mindre end 200 kr.
Hvis en ansættelse nedsættes,  

 efter at den bundne opsparing er helt eller delvist indbetalt, tilbagebetales  

 den i overensstemmelse hermed.
D.
Indbetaling af bunden opsparing 12. Efter lovens § 3 skal den bundne opsparing  

 indbetales til statsskattedirektoratet.
Statsskattedirektoratet udsender  

 opkrævninger til de opsparingspligtige.
Hvis den samlede bundne opsparing er  

 under 200 kr., opkræves den dog ikke. Ørebeløb opkræves heller ikke.
13. Opsparingen skal foretages i fire lige store  

 rater, der forfalder den 1. i hver af månederne september, oktober, november  

 og december 1985. Sidste rettidige indbetalingsdag er henholdsvis 20.  

 september, 21. oktober, 20. november og 20. december.
Hvis beløbene  

 indbetales for sent, skal den opsparingspligtige betale en rente på 1 pct.  

 pr. påbegyndt måned regnet fra den nævnte forfaldsdag.
Disse renter tilfalder  

 statskassen og kan ikke fradrages ved opgørelsen af den skattepligtige  

 indkomst.
14. Efter lovens § 5 kan den opsparingspligtige ikke  

 råde over de bundne beløb i bindingsperioden.
De bundne beløb kan ikke gøres  

 til genstand for udlæg, og den opsparingspligtige kan ikke kræve beløbene  

 udbetalt.
De bundne beløb skal i bindingsperioden ikke medregnes til den  

 skattepligtige formue.
Den bundne opsparing forrentes ikke.
E.
Tilbagebetaling af bunden opsparing 15. Efter lovens § 4, stk. 1, tilbagebetales den  

 bundne opsparing i tre rater den 1. juli i hvert af årene 1990, 1991 og 1992.  

 Den bundne opsparing tilbagebetales i tre lige store rater.
Hvis der ved en  

 udbetalingstermin kun er 500 kr. eller derunder tilbage af en  

 opsparingspligtigs bundne opsparing, tilbagebetales hele restbeløbet.
16. Tilbagebetaling før tiden kan kun ske, hvis den  

 opsparingspligtiges skattepligt efter kildeskattelovens § 1 ophører, ved den  

 opsparingspligtiges konkurs eller, hvis den opsparingspligtige fylder 67 år.  

 Hvis den opsparingspligtige fylder 67 år før 1. september 1986, kan den  

 bundne opsparing dog først udbetales på denne dato.
Der kan ikke ske  

 tilbagebetaling af bunden opsparing som følge af gældssanering efter  

 konkurslovens afsnit IV.
Hvis skattepligtsophør skyldes dødsfald, tilbagebetales den bundne  

 opsparing til boet efter den pågældende opsparingspligtige.
Tilbagebetalingen  

 sker til ægtefællen, hvis denne overtager den afdødes bo til hensidden i  

 uskiftet bo.
Ved konkurs sker tilbagebetalingen til konkursboet.
Tilbagebetalingen til de opsparingspligtige, der fylder 67 år i  

 bindingsperioden, sker automatisk.
I de øvrige tilfælde skal der ske  

 henvendelse til amtsskatteinspektoratet, i Københavns og Frederiksberg  

 kommuner dog de pågældende skattedirektorater.
Hvis der er opkrævet for meget bunden opsparing, tilbagebetales det  

 overskydende beløb.
Ved tilbagebetalinger efter den 1. juni 1986 forrentes  

 beløbet efter § 4 i bekendtgørelse om bunden opsparing fra og med denne dato  

 med 1 pct. pr. påbegyndt måned.
Disse renter er ikke indkomstskattepligtige.  

 Rentebeløb på 50 kr. og derunder udbetales dog ikke.
 Der er ikke herudover hjemmel til at tilbagebetale den bundne opsparing  

 før tiden.
F.
Dispensationsadgang 17. Efter lovens § 6 kan en opsparingspligtig helt  

 eller delvist fritages for at foretage bunden opsparing, når en væsentlig  

 indtægtsnedgang eller andre særlige omstændigheder taler derfor.
Det må bero på en konkret vurdering, i hvilke tilfælde lempelse kan  

 bevilges.
Som almindeligt princip kan lempelse kun forventes, når betalingen  

 af den bundne opsparing vil bringe den opsparingspligtiges og dennes  

 husstands økonomi i alvorlig fare.
 Dette vil navnlig være tilfældet, når der er sket væsentlig  

 indtægtsnedgang i særlige tilfælde som f.eks. erhvervsophør på grund af alder  

 eller invaliditet, overgang til efterløn samt væsentlig indtægtsnedgang på  

 grund af sygdom, arbejdsløshed og aftjening af værnepligt m.v.
 Den skattepligtige indkomst i 1984 kan være uforholdsmæssig høj p.g.a. en  

 engangsindtægt, medens den skattepligtige indkomst i 1985 er modsvarende lav.
 Det forhold, at en skattepligtig har svingende indkomst eller  

 engangsindtægter i 1984, kan dog ikke i sig selv give anledning til  

 dispensation.
 Det vil være en betingelse for at opnå lempelse, at den løbende indtægt i  

 1985 ikke levner plads til at foretage den bundne opsparing.
Det vil også være en forudsætning for lempelse, at der ikke foreligger  

 formue, som gør det muligt at opfylde opsparingspligten.
Der kan dog ses bort  

 fra formuegenstande, der hverken kan sælges eller belånes.
Der kan efter dispensationsbestemmelsen også ydes henstand med betaling af  

 en bunden opsparing.
Selv om der er ydet henstand, skal der betales  

 morarenter af beløbet.
Det er en betingelse for at yde henstand, at der er økonomisk trang hos  

 den opsparingspligtige.
Ved afgørelsen tager man særlig hensyn til den  

 pågældendes likviditet.
18. Ansøgning om hel eller delvis fritagelse for at  

 foretage bunden opsparing skal sendes til amtsskatteinspektoratet.
I  

 Københavns og Frederiksberg kommuner skal ansøgningen dog sendes til  

 skattedirektoratet.
Det er ikke tanken, at amtsskatteinspektoratet i  

 almindelighed skal indhente udtalelse over ansøgningen fra kommunen.
Dispensationsansøgninger kan behandles allerede før, den bundne opsparing  

 er beregnet eller opkrævet.
Denne adgang til fremrykket sagsbehandling gælder  

 kun ved ansøgning om dispensation fra bunden opsparing.
Amtsskatteinspektoraternes og skattedirektoraternes afgørelser kan  

 påklages til statsskattedirektoratet inden fire uger efter, at den  

 skattepligtige har modtaget meddelelse om afgørelsen.
Statsskattedirektoratet  

 kan dog behandle en klage, selv om den er indkommet senere, hvis det skønnes,  

 at der foreligger undskyldende omstændigheder.
 Det er ikke herudover muligt at indbringe afgørelser efter lovens § 6 for  

 andre administrative myndigheder.
G.
Klageadgang og inddrivelse 19. Efter lovens § 7 kan den skattepligtige klage til  

 skatterådet over beregningen af den bundne opsparing.
Klager kan omfatte den talmæssige opgørelse af den bundne opsparing og  

 eventuelt manglende fradrag for børn i beregningsgrundlaget.
Klager over  

 indkomstansættelsen for 1984, som danner grundlag for beregningen af den  

 bundne opsparing, følger derimod skattestyrelseslovens almindelige regler om  

 klager over indkomstansættelsen.
 Skatterådenes afgørelser om beregning af bunden opsparing kan påklages til  

 landsskatteretten og derfra videre til domstolene efter samme regler som for  

 klage over indkomstansættelserne.
 20. Hvis en bunden opsparing ikke indbetales  

 rettidigt, kan den efter lovens § 8 inddrives ved udlæg af de kommunale  

 pantefogeder.
En ægtefælle hæfter efter lovens § 8, stk. 2, subsidiært for bunden  

 opsparing.
Det er dog en betingelse for denne hæftelse, at ægtefællerne var  

 samlevende i hele indkomståret 1984.
