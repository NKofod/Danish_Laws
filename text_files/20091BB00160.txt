Fremsat den 23. marts 2010 af Ida Auken (SF), Pia Olsen Dyhr (SF) og Ole Sohn (SF) Forslag til folketingsbeslutning om fuld dækning af udgifter i kommunerne til oprydning efter olieforurening fra olietanke Folketinget pålægger regeringen at tage initiativ til at ændre love og forskrifter, således at alle omkostninger til fuldstændig oprensning efter forurening fra olietanke dækkes af Oliebranchens Miljøpulje.
Bemærkninger til forslaget Det foreslås, at kommunerne holdes skadesløse for udgifter til oprensning af olieforurening.
I dag skal kommunerne betale for omkostninger, der overstiger 1,6 mio. kr. (2 mio. kr. inkl. moms). Oliebranchens Miljøpulje betaler de første 1,6 mio. kr., og kommunerne er forpligtet til at betale alle beløb derover.
Det foreslås, at Oliebranchens Miljøpulje betaler hele oprensningen, og at forsikringspræmien pr. liter olie hæves.
En forhøjelse af det præmiebeløb, olieselskaberne skal betale pr. husstand fra 200 kr. til ca. 230 kr. eller 240 kr., vil betyde, at Oliebranchens Miljøpulje kan dække hele beløbet, og kommunernes økonomi vil ikke blive belastet.
 Samtidig foreslås som en konsekvens heraf, at beløbsgrænsen på 2 mio. kr. i forsikringsordningen ophæves.
En opgørelse foretaget af de kommunale miljøchefer i Region Sjælland i 2009 dokumenterer, at kommunerne har en betragtelig økonomi i klemme.
Opgørelsen viser, at kommunerne i Region Sjælland set som et øjebliksbillede i efteråret 2008 hænger på udgifter i størrelsesordenen 27 mio. kr.
Er billedet fra Region Sjælland repræsentativt for situationen på landsplan, er der tale om et væsentligt beløb.
Udgifter, som ikke var kendte, da loven blev vedtaget, og som kommunerne ikke kompenseres for over den statslige udligning.
 Ifølge § 49 i lov om forurenet jord, jf. lovbekendtgørelse nr. 1427 af 4. december 2009, har ejere af olietanke, der kan meddeles påbud efter lovens § 48, stk. 1, pligt til at være omfattet af en forsikring, der dækker udgifterne til miljømyndighedernes krav om undersøgelser og oprydning efter bestemmelsen i § 48.
Den 1. marts 2000 oprettede olieselskaberne i Danmark og Topdanmark Forsikring A/S i fællesskab en forsikringsordning til dækning af oliekunders forsikringsforpligtelse i henhold til lov om forurenet jord, jf. § 48 og § 49. Denne lov medførte en tvungen pligt til at være forsikret mod forurening ved et eventuelt olieudslip fra en utæt olietank.
Forsikringsordningen dækker maksimalt 2 mio. kr. inkl. moms for en enkelt sag.
Beløbsgrænsen blev fastsat i jordforureningsloven, men da beløbet blev fastlagt, kendte man ikke til sager, hvor den samlede oprydningsudgift oversteg dette beløb.
Udviklingen i sagerne har overhalet både loven og den faste beløbsgrænse, som ikke er pristalsreguleret siden lovens vedtagelse.
 Udviklingen har den konsekvens, at kommunerne pålægges store udgifter, som er uforudsete, og som skal dækkes ind ved at skære i andre områder.
Skriftlig fremsættelse Ida Auken (SF):
 Forslag til folketingsbeslutning om fuld dækning af udgifter i kommunerne til oprydning efter olieforurening fra olietanke.
(Beslutningsforslag nr.
B 160).
