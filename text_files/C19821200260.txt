Ved lov nr. 215 af 13. maj 1981 er der gennemført forskellige ændringer i  

 lov om ferie.
Loven er med ændringer optrykt i arbejdsministeriets  

 bekendtgørelse nr. 352 af 2. juli 1981.
 Om de herefter gældende ferieregler for ansatte i folkekirken skal man  

 bemærke følgende:
I.
Tjenestemænd .
 Ferielovens regler finder ikke anvendelse på de i folkekirken ansatte  

 tjenestemænd, jvf. lovens § 2, stk. 1, nr. 1.
 Ferieregler for disse tjenestemænd er fastsat i tjenestemandsaftale af 14.  

 maj 1980, således som ændret den 12. februar 1982, jfr. kirkeministeriets  

 cirkulærer af 30. maj 1980 og 22. marts 1982.
II.
Andre ansatte .
 For alle andre personalegrupper - herunder for ansatte på  

 tjenestemandslignende vilkår - gælder ferielovens regler, hvoraf  

 hovedreglerne refereres i det følgende.
1. Almindelige bestemmelser.
Feriens længde og placering A.
Feriens længde .
Ferie optjenes med 2 1/2 dag for hver måneds beskæftigelse.
Tilgodehavende  

 ferie beregnes på grundlag af den samlede beskæftigelse i folkekirken i det  

 forudgående kalenderår (»optjeningsåret«). Har den ansatte været  

 beskæftiget i folkekirken i hele optjeningsåret, udgør ferien 30 dage (5  

 uger).
 Har en lønmodtager ikke optjent ret til 30 dages ferie med  

 feriegodtgørelse eller løn, har lønmodtageren ret til at få antallet af  

 feriedage suppleret op til 30 dage, men således at der ikke i de dage,  

 hvormed ferien er suppleret op, ydes løn eller feriegodtgørelse (§ 6 a). En  

 lønmodtager kan dog højst kræve 12 dages ferie uden feriegodtgørelse eller  

 løn efter ferieperiodens udløb den 30. september.
B.
Feriens placering .
 Optjent ferie skal holdes i det efter optjeningsåret følgende år, der går  

 fra 2. maj til 1. maj (»ferieåret«) (§ 8).
Af ferien skal mindst 18 dage (3 uger) gives i sammenhæng i tiden mellem  

 2. maj og 30. september (»ferieperioden«). Resterende feriedage  

 skal også gives i sammenhæng, men kan lægges uden for ferieperioden (§ 9). Er  

 feriedagenes antal under 18, skal hele ferien gives i sammenhæng i  

 ferieperioden.Aftale om anden placering af ferien kan træffes med den  

 ansatte.
Dog skal i alle tilfælde mindst 12 dage (2 uger) af ferien gives i  

 sammenhæng i eller uden for ferieperioden.
 For ansatte med en 5-dages arbejdsuge tæller hver feriedag med 6/5.
Menighedsrådet fastsætter efter forhandling med de ansatte ved kirken og  

 kirkegården, hvornår disse skal have ferie.
Menighedsrådet skal imødekomme de  

 ansattes ønsker om feriens placering, såfremt dette er foreneligt med kirkens  

 tarv (§ 10). Menighedsrådet skal give de ansatte meddelelse om feriens  

 placering så tidligt som muligt og senest 1 måned før ferien begynder.
 Man henleder opmærksomheden på cirkulære af 12. maj 1981 om  

 medarbejdermøder ved folkekirkens kirker § 8, stk. 4, hvorefter  

 ferietilrettelæggelsen skal drøftes i et medarbejdermøde, forinden  

 menighedsrådet træffer beslutning herom.
 2. Ferie med løn.
A.
Berettigede til ferie med løn:
 Ansatte, der er antaget månedsvis eller for længere tid og således, at der  

 ikke sker fradrag i lønnen for søgnehelligdage, sygedage o.lign. er  

 berettiget til ferie med løn (§ 14).
 Ret til ferie med løn har herefter ansatte med tjenestemandslignende  

 ansættelsesvilkår og ansatte, der er omfattet af funktionærlovens regler.  

 Derimod er f.eks. medlemmer af kirkekor, rengøringspersonale samt medhjælp  

 for gravere ikke berettiget til ferie med løn.
 Kirkegårdsgartnere og kirkegårdsarbejdere, der lønnes efter  

 finansministeriets overenskomst af 13. januar 1982 med SID, er ifølge  

 protokollat til overenskomsten berettiget til ferie med løn.
 Ansatte, der er berettiget til ferie med løn, kan forud for et  

 optjeningsårs begyndelse kræve feriegodtgørelse af lønnen i dette  

 optjeningsår - i stedet for ferie med løn i det efterfølgende ferieår.  

 Feriegodtgørelse udbetales i sådanne tilfælde med 12%.
B.
Ferielønnen.Kontant ferietillæg .
Den løn, der udbetales under ferie, er den aktuelle løn.
En anset, der  

 f.eks.i optjeningsåret har været ansat med en beskæftigelsesgrad (lønkvota)  

 på 60%, men hvis lønkvota inden feriens afholdelse er forhøjet til 80%, er  

 (modsat tjenestemænd) berettiget til løn under ferien beregnet med en  

 lønkvota på 80%.
I forbindelse med ferie med løn udbetales der et (kontant) ferietillæg.  

 Ferietillægget udbetales til kirketjenere, kordegne, organister,  

 kirkegårdsledere, kirkegårdsassistenter og gravere, der er ansat på  

 tjenestemandslignende vilkår, med 1 1/2% af lønnen i det forudgående  

 optjeningsår.
Til alle andre udbetales det kontante ferietillæg med 1% af  

 lønnen i optjeningsåret.
Ved beregningen af ferietillægget medregnes kun indkomstskattepligtige  

 løndele og f.eks. ikke udbetalt kørselsgodtgørelse.
Der bortses fra løn,  

 udbetalt under ferie, og udbetalt ferietillæg.
C.
Retsstilling ved fratræden.
 Ved fratræden ydes der ansatte, der har været berettiget til ferie med  

 løn, en feriegodtgørelse for det løbende optjeningsår samt for den del af det  

 forudgående optjeningsår, for hvilken lønmodtageren ved sin fratræden endnu  

 ikke har holdt ferie (se om udbetalingsmåden nedenfor under pkt. 4).
Feriegodtgørelsen udbetales med 12 1/2% af udbetalte  

 indkomstskattepligtige løndele i perioden.
Der bortses fra udbetalt løn under  

 ferie og udbetalt ferietillæg.
3. Ikke-berettigede til ferie med løn.
Feriegodtgørelse.
 Der ydes ansatte, der ikke er berettiget til ferie med løn, jfr. foran  

 under pkt. 2 A, en feriegodtgørelse, der udgør 12 1/2% af lønnen (§ 12).  

 Feriegodtgørelsen udbetales kvartalsvis i løbet af optjeningsåret, jfr.  

 nærmere under pkt. 4.
Feriegodtgørelse ydes - uanset at der ikke udbetales løn under sygdom -  

 under lønmodtagerens fravær af mere end 3 dages varighed på grund af sygdom  

 eller tilskadekomst i tjenesten.
Feriegodtgørelsen beregnes på grundlag af  

 lønmodtagerens løn i de sidste 4 uger før fraværet.
Det er dog en  

 forudsætning, at lønmodtageren har været ansat i mindst 12 måneder i  

 folkekirken inden for de sidste 2 år.
Feriegodtgørelse under sygdom ydes  

 højst for sammenlagt 4 måneder inden for et optjeningsår og for højst 4  

 måneder på grund af samme sygdom eller tilskadekomst (§ 13).
Feriegodtgørelsen beregnes af samtlige indkomstskattepligtige løndele.
Der  

 bortses fra udbetalt feriegodtgørelse og udgiftsdækkende godtgørelser.
 4. Udbetaling af feriegodtgørelse.
 Feriegodtgørelse udbetales gennem feriegirosystemet.
a.
For lønmodtagere, der løbende optjener feriegodtgørelse, (jfr. pkt.  

 3), indbetaler menighedsrådet efter hvert kvartals udløb til FerieGiro den  

 optjente feriegodtgørelse efter fradrag af beregnet A-skat.
Indbetalingen  

 skal finde sted senest den 10. i måneden efter kvartalets udløb - dog for  

 december kvartal senest 17. januar.
Indbetaling sker ved benyttelse af de  

 særlige giroindbetalingskort, der tilsendes menighedsrådet fra FerieGiro.
 Samtidig med den kvartalsvise indbetaling af feriegodtgørelsen, skal  

 menighedsrådet på en særlig liste sende FerieGiro en redegørelse for den  

 indbetalte feriegodtgørelse med oplysning for hver lønmodtager om navn,  

 cpr.nr., antal optjente feriedage samt den for lønmodtageren indbetalte  

 feriegodtgørelse.
b.
For lønmodtagere, der er antaget månedsvis eller for længere tid, og  

 som får løn under ferie, indbetales ved fratræden feriegodtgørelse efter  

 fradrag af beregnet A-skat for det løbende optjeningsår samt for den del af  

 det forudgående optjeningsår, for hvilken lønmodtageren ved sin fratræden  

 endnu ikke har holdt ferie (jfr. pkt. 2 C). Indbetalingen sker ved benyttelse  

 af særligt giroindbetalingskort, der fås på postkontorer, senest den 10. i  

 måneden efter den pågældendes fratrædelse - dog senest 17. januar for  

 ansatte, der er fratrådt i december måned.
På bagsiden af indbetalingskortet  

 gives oplysning om lønmodtagerens navn og cpr.nr. samt om antallet af  

 optjente feriedage.
Såfremt en lønmodtager, der under sin hidtidige ansættelse i folkekirken  

 har været berettiget til ferie med løn, overgår til anden ansættelse i  

 folkekirken, under hvilken han eller hun ligeledes vil være berettiget til  

 ferie med løn, skal der ikke ske indbetaling af feriegodtgørelse vedrørende  

 den pågældende til FerieGiro.
Der skal heller ikke ske overførsel af et til  

 den optjente feriegodtgørelse svarende beløb fra det tidligere  

 ansættelsessted til det nye ansættelsessted.
c.
Ordninger vedrørende brug af feriekort, hvorved foranstående regler  

 fraviges, kan ikke godkendes.
 5. Forældelse.
 Krav på feriegodtgørelse, løn under ferie eller ferietillæg forældes, hvis  

 det ikke af kirkefunktionæren er rejst over for menighedsrådet inden den 1.  

 april i det ferieår, i hvilket ferien skal holdes (§ 21). Krav på  

 feriegodtgørelse, som er optjent i 1980, forældes således, hvis det ikke er  

 gjort gældende inden 1. april 1982.
Nærværende vejledning træder i stedet for den af ministeriet den 20. maj  

 1980 udsendte vejledning om kirke- og kirkegårdsfunktionærers  

 ferierettigheder.
Vedledningen bedes omdelt til menighedsråd og  

 provstiudvalg.
Kirkeministeriet, den 30. marts 1982 P.M.V.
 E.B.
