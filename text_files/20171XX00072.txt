Skriftlig fremsættelse (4. oktober 2017) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af offshoresikkerhedsloven og lov om kontinentalsoklen (Sikkerhedszoner, nye anlægstyper og præciseringer i forhold til offshoresikkerhedsdirektivet) (Lovforslag nr.
L 20) Formålet med lovforslaget er at samle al sikkerhedsmæssig regulering af offshore olie- og gasaktiviteter.
Dette foreslås opnået ved at flytte reguleringen af sikkerhedszoner omkring offshoreanlæg fra energi-, forsynings- og klimaministeren til beskæftigelsesministeren, således at al sikkerhedsmæssig regulering af offshore olie- og gasaktiviteter er samlet hos beskæftigelsesministeren og udøves af Arbejdstilsynet.
Som konsekvens heraf foreslås det, at reguleringen af sikkerhedszoner flyttes fra kontinentalsokkelloven til offshoresikkerhedsloven, som i forvejen regulerer sikkerheds- og sundhedsmæssige forhold i forbindelse med offshore olie- og gasaktiviteter.
Kravet om sikkerhedszoner har til formål at reducere risici for kollision mellem fartøjer og anlæg, der anvendes til offshore olie- og gasaktiviteter, og at sikre, at eventuelle fangstredskaber ikke kommer i kontakt med undersøiske indretninger.
Kravet har derved et sikkerhedsmæssigt sigte.
 Der er desuden behov for, at enkelte bestemmelser gøres mere fleksible, tydeliggøres og præciseres bl.a. i forhold til Europa-Parlamentets og Rådets direktiv 2013/30/EU af 12. juni 2013 om sikkerheden i forbindelse med offshore olie- og gasaktiviteter og om ændring af direktiv 2004/35/EF (offshoresikkerhedsdirektivet). Det gælder bl.a. offshoresikkerhedslovens anvendelsesområde og definitioner, sprogligt konsistente tilretninger og enkelte direktivbestemmelser, som mere udtrykkeligt gengives i enkelte bestemmelser.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
