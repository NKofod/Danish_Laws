Kapitel 1   Ordningens formål og indhold Kapitel 2   Administration Kapitel 3   Tilskudsberettigede projekter Kapitel 4   Betingelser for tilskud Kapitel 5   Tilskudsberettigede udgifter Kapitel 6   Beregning af tilskud Kapitel 7   Ændring af projektet og indtræden i tilsagn Kapitel 8   Udbetaling af tilskud Kapitel 9   Underretningspligt Kapitel 10   Bortfald og tilbagebetaling af tilskud Kapitel 11   Force majeure Kapitel 12   Klageadgang Kapitel 13   Ikrafttræden Bekendtgørelse om tilskud til fælles initiativer inden for fiskeri- og akvakultursektoren I medfør af § 3, jf. § 2, stk. 1, nr. 3, litra a, d og e, § 4, stk. 2, § 5, § 7, stk. 4, § 11, stk. 4, og § 13, stk. 1, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes efter bemyndigelse:
Kapitel 1 Ordningens formål og indhold § 1. Ordningens formål er at fremme bæredygtighed og værditilvækst inden for fiskeri- og akvakultursektoren på lang sigt.
Ordningen skal sikre, at der igangsættes og gennemføres aktiviteter med højt potentiale for formålet, i et omfang der står i forhold til den ramme, der er afsat.
§ 2. FødevareErhverv kan inden for de afsatte rammer give tilsagn om tilskud til projekter af fælles interesse og med et bredere anvendelsesområde end foranstaltninger, som private virksomheder og organisationer normalt gennemfører.
Projekterne skal vedrøre 1) udvikling af nye markeder og forbrugerkampagner, 2) kollektive foranstaltninger eller 3) pilotprojekter, der er relevante for ordningens formål.
 Stk. 2. Tilsagn om tilskud kan gives til erhvervsdrivende, offentlige eller private institutioner, myndigheder samt organisationer inden for fiskeri- og akvakultursektoren, medmindre andet fremgår af bestemmelserne i kapitel 3.
 Stk. 3. FødevareErhverv kan anvende de afsatte rammer i én ansøgningsperiode eller fordele dem på flere ansøgningsperioder.
Kapitel 2 Administration Myndigheder og kontrol § 3. FødevareErhverv træffer afgørelse efter denne bekendtgørelse.
 Stk. 2. FødevareErhverv foretager kontrol i forbindelse med administrationen efter denne bekendtgørelse.
 Stk. 3. FødevareErhverv forestår den fysiske kontrol og den efterfølgende regnskabskontrol.
 Stk. 4. Efter bemyndigelse kan en anden myndighed under Ministeriet for Fødevarer, Landbrug og Fiskeri forestå den fysiske kontrol og den efterfølgende regnskabskontrol.
 Stk. 5. De i stk. 2-4 nævnte kontrolmyndigheder kan til brug for kontrollen indhente oplysninger fra andre myndigheder i fornødent omfang i overensstemmelse med fiskeriudviklingslovens § 12.
Ansøgning om tilsagn om tilskud § 4. Ansøgning om tilsagn om tilskud indsendes til FødevareErhverv på et særligt ansøgningsskema, der fås ved henvendelse til FødevareErhverv eller via FødevareErhvervs hjemmeside.
Stk. 2. Ansøgning kan indgives fra den 1. februar og skal være modtaget i FødevareErhverv senest den 1. juni i ansøgningsåret.
I 2010 kan ansøgning dog indgives fra den 15. april og skal være modtaget i FødevareErhverv senest den 1. juni 2010. FødevareErhverv kan fastsætte yderligere ansøgningsperioder, der offentliggøres på FødevareErhvervs hjemmeside senest 4 uger før ansøgningsfristens udløb.
I tilfælde, hvor sidste dag af ansøgningsfristen er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 3. FødevareErhverv kan efter høring af Fiskeriudviklingsudvalget i særlige tilfælde træffe beslutning om fastsættelse af særlige ansøgningsperioder i et ansøgningsår for et eller flere indsatsområder.
 Stk. 4. FødevareErhverv kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 5. FødevareErhverv udmelder forud for en ansøgningsperiode et eller flere indsatsområder, der kan ligge inden for et eller flere af følgende emneområder:
 1) Forsøg med og udvikling af bæredygtige fiskerimetoder og bæredygtig forvaltning af fiskeriet.
 2) Udvikling, omstrukturering og forbedring af bæredygtig akvakultur.
 3) Omsætning, forarbejdning og kvalitet af fiskeri- og akvakulturprodukter.
 4) Samarbejdsprojekter på tværs af fiskeri- og akvakultursektoren, eventuelt med inddragelse af andre parter, med henblik på optimering af værdikæden eller understøttelse af viden deling.
 5) Afsætningsfremme og kampagner for fiskeri- og akvakulturprodukter, herunder med sigte på bedre ernæring, kvalitetsforbedring, fremme af miljøvenlige metoder og forbedring af fiskeri- og akvakultursektorens image.
 6) Forbedring af sikkerhed og arbejdsmiljø i fiskeri- og akvakultursektoren.
 7) Rådgivning og formidling af viden indenfor primært erhvervsfiskeri, akvakultur samt forarbejdning af fisk, fiskerivarer og akvakulturprodukter.
 Stk. 2. Efter drøftelse i Fiskeriudviklingsudvalget kan FødevareErhverv fastlægge andre emneområder end de, der er fastlagt i stk. 1.
 Stk. 3. FødevareErhverv kan efter høring af Fiskeriudviklingsudvalget i særlige tilfælde træffe beslutning om ændringer i indsatsområderne og fristen for udmelding af indsatsområder.
§ 6. FødevareErhverv meddeler tilsagn for ansøgninger, som er modtaget inden ansøgningsfristens udløb, og som opfylder betingelserne for tilskud, jf. kapitel 1 og 3, efter en prioritering.
Prioriteringen sker på grundlag af de udmeldte indsatsområder og ved anvendelse af et pointsystem, der fastlægges nærmere af FødevareErhverv.
 Stk. 2. Uanset stk. 1 kan FødevareErhverv prioritere ansøgninger vedrørende projekter, der vurderes at være af væsentlig strategisk betydning for opfyldelsen af fiskeriudviklingsprogrammets mål, som vurderes at indebære et væsentligt bidrag til gennemførelsen af den fælles fiskeripolitiks målsætninger, og som ligger inden for ordningens formål, forud for andre ansøgninger.
 Stk. 3. Til brug for vurderingen af ansøgninger om tilskud til kollektive foranstaltninger, jf. § 2, stk. 1, nr. 2, som er af nyskabende karakter, og ansøgninger om tilskud til pilotprojekter, jf. § 2, stk. 1, nr. 3, kan FødevareErhverv indhente faglige vurderinger af ansøgningerne, fra den i henhold til lov om Grønt Udviklings- og Demonstrationsprogram(GUDP) nedsatte bestyrelse for GUDP.
 § 7. FødevareErhverv kan fastlægge en eller flere tilsagnsrammer for de enkelte indsatsområder, jf. dog stk. 2. FødevareErhverv kan i den forbindelse fastlægge dels en tilsagnsramme, hvor finansieringen hidrører fra Fødevareministeriets finanslovsbevilling og fra EU-medfinansiering fra Den Europæiske Fiskerifond, dels en tilsagnsramme for midler fra Den Europæiske Fiskerifond til projekter, der medfinansieres med andre offentlige midler end midler fra Fødevareministeriets Finanslovsbevilling.
 Stk. 2. Uanset stk. 1 fastsætter FødevareErhverv hvert år tilsagnsrammer til aktiviteter omfattet af § 10, stk. 3. FødevareErhverv fastsætter dels en tilsagnsramme, hvor finansieringen hidrører fra Fødevareministeriets finanslovsbevilling og fra EU-medfinansiering fra Den Europæiske Fiskeri-fond, dels en tilsagnsramme for midler fra Den Europæiske Fiskerifond til projekter, der medfinansieres med andre offentlige midler end midler fra Fødevareministeriets Finanslovsbevilling.
 § 8. Hvis ansøgningen kan imødekommes, giver FødevareErhverv tilsagn om tilskud.
Stk. 2. FødevareErhverv kan give helt eller delvis afslag på ansøgninger med henvisning til en prioritering af de tilsagnsrammer, der er afsat for det enkelte indsatsområde for den pågældende ansøgningsperiode.
FødevareErhverv kan endvidere give afslag på ansøgninger, når FødevareErhverv vurderer, at effekten af det ansøgte projekt ikke i tilstrækkeligt omfang bidrager til ordningens formål.
Kapitel 3 Tilskudsberettigede projekter § 9. Tilsagn om tilskud til projekter vedrørende udvikling af nye markeder og forbrugerkampagner, jf. § 2, stk. 1, nr. 1, kan gives til foranstaltninger med henblik på at føre en kvalitets- og forædlingspolitik, at udvikle nye markeder eller at gennemføre forbrugerkampagner for fiskerivarer og akvakulturprodukter, herunder vedrørende:
 1) Certificering og mærkning af produkter.
 2) Markeds- og forbrugerundersøgelser.
 3) Afsætnings- og informationskampagner, herunder regionale, nationale eller tværnationale salgsfremstød for fisk og akvakulturprodukter.
 4) Kampagner til forbedring af fiskerivarers, akvakulturprodukters eller fiskeri- og akvakultursektorens image.
 5) Fremme af produkter, der er blevet til ved hjælp af miljøvenlige metoder.
 6) Forsyning af markedet med arter, der er overskud af, eller som er underudnyttede og som normalt genudsættes eller ikke er af erhvervsmæssig interesse.
 Stk. 2. Et projekt omfattet af stk. 1 må ikke referere til enkeltvirksomheders handelsmærke eller til et bestemt land eller andet geografisk område.
 Stk. 3. Et projekt omfattet af stk. 1 kan kun gennemføres af organisationer inden for fiskeri- og akvakultursektoren eller af offentlige institutioner.
 § 10. Tilsagn om tilskud til kollektive foranstaltninger, jf. § 2, stk. 1, nr. 2, kan gives til projekter, der gennemføres med aktiv deltagelse af erhvervsdrivende, organisationer inden for fiskeri- og akvakultursektoren, eller andre organisationer som er anerkendt af Ministeriet for Fødevarer, Landbrug og Fiskeri.
 Stk. 2. Tilsagn om tilskud til projekter omfattet af stk. 1, der vedrører etablering og omstrukturering afproducentorganisationer samt producentorganisationers gennemførelse af kvalitetsplaner, kan kun gives til producentorganisationer, der er anerkendt i medfør af den fælles markedsordning for fiskerivarer og akvakulturprodukter.
Stk. 3. Tilsagn om tilskud til projekter omfattet af stk. 1, der vedrører erhvervsrettede rådgivningsaktiviteter, skal vedrøre rådgivning inden for 1) lovgivning vedrørende fiskeri- og akvakultur, fiskeriregulering, økologisk produktion, energi, miljø, økonomi, kvalitet, uddannelse, innovation og arbejdsmiljø målrettet erhvervsfiskere og akvakulturproducenter under hensyn til lokale rådgivningsbehov, eller 2) innovation i forbindelse med forberedelse af ansøgninger om tilskud til projekter i medfør af bekendtgørelse om tilskud til innovative projekter vedrørende forarbejdning og afsætning af fisk, fiskerivarer og akvakulturprodukter.
 Stk. 4. Projekter omfattet af stk. 3 kan kun gennemføres af organisationer inden for det primære erhvervsfiskeri, akvakultursektoren samt sektoren for forarbejdning af fisk og fiskerivarer, og som repræsenterer en betydelig del af de erhvervsdrivende indenfor den pågældende kategori eller inden for et geografisk område.
 § 11. Tilsagn om tilskud til pilotprojekter efter § 2, stk. 1, nr. 3, kan omfatte afprøvning af nyskabende teknologi, afprøvning af forvaltningsplaner mv. for fiskeriet, udvikling og afprøvning af metoder til selektivt og skånsomt fiskeri, herunder undersøgelse af de biologiske og økonomiske konsekvenser.
 Stk. 2. Projekter omfattet af stk. 1 skal sigte mod at tilvejebringe brugbare resultater og skal inkludere videnskabelig opfølgning.
Stk. 3. Projekter omfattet af stk. 1 kan kun gennemføres af en eller flere erhvervsdrivende eller organisationer inden for fiskeri- og akvakultursektoren i partnerskab med et videnskabeligt eller teknisk organ.
FødevareErhverv kan udpege andre organer, der kan gennemføre pilotprojekter.
 § 12. Uanset §§ 9-11, kan der kun gives tilsagn om tilskud til projekter, som er omfattet af et udmeldt indsatsområde jf. § 5.
Kapitel 4 Betingelser for tilskud § 13. Det er en betingelse for tilskud til et projekt, 1) at ansøger afgiver de oplysninger, FødevareErhverv anmoder om til brug for sagsbehandlingen, 2) at projektet afsluttes senestpå det tidspunkt, der er anført i ansøgningen, dog senest 18 måneder efter tilsagnsdatoen, medmindre FødevareErhverv meddeler dispensation herfra, jf. dog stk. 3, 3) at tilsagnshaver indsender afsluttende udbetalingsanmodning og projektrapport rettidigt, jf. § 19, stk. 4, 4) at projektet og de investeringer, hvortil der er ydet tilskud, såfremt det er relevant i forhold til projektets indhold og formål, opretholdes af tilsagnshaver i en periode på mindst fem år fra datoen for tilsagn om tilskud, og 5) at udbetalingsanmodning og originale regnskabsbilag holdes tilgængeligt indtil 31. december 2021.
Stk. 2. For tilsagn om tilskud til pilotprojekter jf. § 2, stk. 1, nr. 3, gælder endvidere følgende betingelser for tilskud 1) at tilsagnshaver i forbindelse med indsendelse af udbetalingsanmodninger oplyser om eventuelle indtægter, som er opnået ved gennemførelsen af projektet, og 2) at der udarbejdes en teknisk rapport om projekterne.
Rapporten indsendes til FødevareErhverv senest samtidig med indsendelse af anmodning om slutudbetaling.
 Stk. 3. Uanset stk. 1, nr. 2, fastsættes det seneste tidspunkt for afslutning af projekter omfattet af § 10, stk. 2, i tilsagnsbrevet.
 Stk. 4. FødevareErhverv fastsætter i tilsagnet nærmere betingelser om tilsagnshavers forpligtigelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
Stk. 5. Tilsagnshaver er forpligtet til at indsende en rapport om projektets effekter 2 og 5 år efter afsluttende udbetaling af tilskud.
Fødevareerhverv fastsætter hvilke oplysninger, der skal gives i rapporterne.
 Stk. 6. FødevareErhverv kan i tilsagnet fastsætte yderligere betingelser for tilskud.
 Stk. 7. FødevareErhverv offentliggør de i stk. 1, nr. 3, og stk. 2, nr. 2, nævnte rapporter på FødevareErhvervs hjemmeside.
Kapitel 5 Tilskudsberettigede udgifter § 14. Tilskud kan ydes til faktiske udgifter, som afholdes af de organisationer eller virksomheder, der deltager i projektet, og som er nødvendige for gennemførelsen af projektet, herunder også intern løn til ansatte i en organisation eller virksomhed, som deltager i projektet.
Udgifter til eksterne leverandører skal være baseret på indhentede tilbud eller åbent udbud.
Indirekte udgifter er støtteberettigede udgifter, hvis de er baseret på faktiske omkostninger ved gennemførelsen af projektet og fordeles i forhold til de direkte udgifter efter en behørigt velbegrundet, fair og rimelig metode.
 Stk. 2. Indirekte udgifter kan medtages med op til 40 pct. af de direkte lønudgifter, dog kan der ikke ydes støtte til indirekte udgifter i projekter omfattet af § 10, stk. 2, eller § 10, stk. 3.
Stk. 3. De tilskudsberettigede udgifter kan endvidere omfatte 1) udgifter til revisorattestation af betalte udgifter, 2) udgifter til projektrapportering og 3) andre udgifter, som FødevareErhverv vurderer, er nødvendige for at gennemføre projektet.
§ 15. De tilskudsberettigede udgifter kan ikke omfatte 1) udgifter, hvortil der ydes andre EU-tilskud, 2) udgifter, som tilsagnshaver har afholdt inden FødevareErhverv har givet tilladelse til at iværksætte projektet, jf. § 4, stk. 4, 3) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 4) udgifter til køb af grunde og bygninger og omkostninger forbundet hermed, 5) udgifter til køb af brugt eller renoveret udstyr, 6) finansierings-, revisions-, advokat- og pengeinstitutomkostninger, medmindre disse skyldes krav fra tilsagnsgivende myndighed, 7) udgifter til investeringer vedrørende kontor og kantine, 8) udgifter til køb af køretøjer til ekstern transport og 9) moms, medmindre denne endeligt bæres af tilsagnshaver.
 Stk. 2. Uanset stk.1, nr. 2, kan ansøger, for ansøgninger der indgives i 2010 indenfor den i § 4, stk. 2, 2. punktum fastsatte ansøgningsperiode, få godkendt tilskudsberettigede udgifter, der er afholdt den 1. januar 2010 eller senere.
Kapitel 6 Beregning af tilskud § 16. Tilskud efter denne bekendtgørelse kan ydes med op til 100 pct. af de tilskudsberettigede udgifter, medmindre andet fremgår af stk. 3-6, eller FødevareErhverv fastsætter andre tilskudssatser i henhold til stk. 7.
 Stk. 2. En del af tilskuddet kan erstattes af andre offentlige midler.
 Stk. 3. Ved etablering eller omstrukturering af anerkendte producentorganisationer kan tilskud til de i § 10, stk. 2, nævnte projekter ydes i højst tre år efter datoen for anerkendelsen eller datoen for afgørelsen om omstrukturering med beløb svarende til:
1) 3 pct. i det første år, 2 pct. i det andet år og 1 pct. i det tredje år af værdien af den gennem producentorganisationen markedsførte produktion, eller 2) 60 pct. i det første år, 40 pct. i det andet år og 20 pct. i det tredje år af producentorganisationens administrationsomkostninger.
 Stk. 4. Ved gennemførelse af planer for forbedring af kvaliteten af producentorganisationernes produktion kan tilskud til de i § 10, stk. 2, nævnte projekter ydes med 60 pct. det første år, 50 pct. det andet år og 40 pct. det tredje år af de omkostninger, organisationen afholder i forbindelse med planens gennemførelse.
 Stk. 5. Ved gennemførelse af rådgivningsaktiviteter jf. § 10, stk. 3, kan tilskud ydes med op til 50 pct. af de tilskudsberettigede udgifter.
 Stk. 6. Ved gennemførelse af aktiviteter vedrørende udvikling af nye markeder og forbrugerkampagner jf. § 9, kan tilskuddet fra FødevareErhverv udgøre op til 80 % af de tilskudsberettigede udgifter.
Stk. 7. FødevareErhverv kan, i forbindelse med udmelding af indsatsområder vedrørende projekter, der ikke er omfattet af stk. 3-6, fastsætte tilskudssatser, jf. dog stk. 8, der er mindre end 100 pct. på grundlag af følgende hensyn 1) kollektive i forhold til individuelle interesser, 2) kollektive i forhold til individuelle modtagere, 3) offentlig adgang til resultaterne af aktiviteten i forhold til privat ejerskab og kontrol og 4) finansiel deltagelse af kollektive organer og forskningsinstitutioner.
 Stk. 8. Uanset stk. 7 kan FødevareErhverv i særlige tilfælde og efter høring af Fiskeriudviklingsudvalget træffe beslutning om ændring af de af stk. 7 omfattede tilskudssatser efter udmelding af disse.
Kapitel 7 Ændring af projektet og indtræden i tilsagn § 17. FødevareErhverv kan give tilladelse til ændring af et projekt, hvis FødevareErhverv vurderer, at ændringen er i overensstemmelse med projektets formål.
Ansøgning om ændring af et projekt skal godkendes af FødevareErhverv, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
Stk. 3. Anmodning om ændring af projektet skal være modtaget i FødevareErhverv, senest to måneder før projektet ifølge tilsagnet senest skal være afsluttet.
FødevareErhverv kan i særlige tilfælde dispensere herfra.
§ 18. FødevareErhverv kan efter ansøgning tillade, at en anden, der ifølge § 2, stk. 2, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 8 Udbetaling af tilskud § 19. Udbetaling af tilskud sker på grundlag af tilsagnshavers opgørelse over betalte tilskudsberettigede projektudgifter, der skal kunne dokumenteres.
Anmodning om udbetaling af tilskud skal ske på et særligt skema og vedlægges en revisorerklæring fra en registreret eller statsautoriseret revisor.
Skemaer og formular til revisorerklæring fås ved henvendelse til FødevareErhverv eller via FødevareErhvervs hjemmeside.
 Stk. 2. Anmodning om udbetaling af tilskud skal indsendes til FødevareErhverv.
Stk. 3. Tilskud kan udbetales i indtil 3 rater.
De enkelte rater skal udgøre mindst 20 pct. af det totale tilsagnsbeløb.
FødevareErhverv kan i særlige tilfælde dispensere herfra.
Stk. 4. Anmodning om slutudbetaling skal være modtaget i direktoratet senest tre måneder efter, at projektet er afsluttet.
FødevareErhverv kan i særlige tilfælde meddele dispensation fra denne frist.
Afsluttende udbetalingsanmodning skal være vedlagt en projektrapport.
 Stk. 5. Tilskuddet overføres til tilsagnshavers NemKonto.
Kapitel 9 Underretningspligt § 20. Tilsagnshaver skal i hele perioden, hvor betingelserne for tilskud skal opfyldes, på forlangende afgive erklæring til FødevareErhverv om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold at give FødevareErhverv meddelelse om forhold, der kan medføre bortfald af tilsagn eller tilbagebetaling af tilskud efter § 21.
Kapitel 10 Bortfald og tilbagebetaling af tilskud § 21. Tilsagn om tilskudbortfalder, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter fiskeriudviklingslovens § 11, stk. 2, 3) tilsagnshaver ikke opfylder sin underretningspligt efter § 20, 4) projektet ikke gennemføres i overensstemmelse med den godkendte ansøgning, eller 5) betingelserne for tilskud ikke er opfyldt.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 11 Force majeure § 22. FødevareErhverv anerkender en alvorlig naturkatastrofe, der i væsentlig grad berører tilsagnshavers projekt, som force majeure.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. FødevareErhverv kan i ganske særlige tilfælde anerkende andre begivenheder som force majeure end det, der er nævnt i stk. 1.
§ 23. Hvis tilsagnshaver ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 12 Klageadgang § 24. Afgørelser truffet af FødevareErhverv i medfør af denne bekendtgørelse kan påklages til ministeren for fødevarer, landbrug og fiskeri.
Stk. 2. Klagen skal indgives gennem FødevareErhverv.
Klagen skal være FødevareErhverv i hænde senest 4 uger efter modtagelsen af den afgørelse, klagen vedrører.
 Stk. 3. FødevareErhverv kan genoptage en sag, efter at der er indgivet en klage.
Kapitel 13 Ikrafttræden § 25. Bekendtgørelse træder i kraft den 27. marts 2010.
Stk. 2. Bekendtgørelse nr. 923 af 11. december 1998 om tilskud til fiskerikonsulentvirksomhed ophæves.
Bekendtgørelsen finder dog fortsat anvendelse for tilsagn om tilskud, der er meddelt inden 27. marts 2010.
