Skriftlig fremsættelse (31. oktober  

 2002) Finansministeren Herved tillader jeg mig for Folketinget at  

 fremsætte:
 Forslag til lov om ændring af lov om bemyndigelse  

 til  optagelse af statslån, lov om arbejdsløshedsforsikring m.v.  

 og lov om indkomstbeskatning af aktieselskaber m.v. (Etablering  af én  

 afregningskonto samt ny måde for afregning af overskydende  

 selskabsskat).
(Lovforslag nr.
L 44).
Lovforslaget har til formål at styrke styringen af  

 likviditeten i staten og af statens mellemværender med kommuner,  

 amtskommuner, a-kasser m.fl.
Med lovforslaget følger regeringen  

 udviklingen i erhvervslivet, hvor der er stigende fokus på "cash  

 management".
 Styrkelsen af styringen sker gennem etablering af  

 afregningskonti, begrænsning af krydsende betalinger, større  

 grad af modregning samt øget digitalisering af administrationen.
 Det foreslås, dels at afregne 12-delsraten og social  

 refusion, dels at modregne forfaldne A-skatter og AM-bidrag over en  

 nyoprettet afregningskonto ejet af den enkelte kommune og amtskommune.  

 Kontoen placeres på platformen OffentligBetalingsService (OBS) i SKB  

 (StatensKoncernBetalinger). Administrationen af kontosystemet er udliciteret  

 til Jyske Bank.
Det foreslås ligeledes at oprette en afregningskonto  

 for hver a-kasse, hvortil a-kassen overfører statslige medlemsbidrag  

 m.v. umiddelbart efter modtagelse fra medlemmerne.
Kontoen i  OBS ejes af den  

 enkelte a-kasse og vil være forrentet.
Den overskydende selskabsskat - der i dag udbetales mellem  

 den 1. og den 20. november - foreslås modregnet i den ordinære  

 selskabsskat med forfald den 20. november eller udbetalt omtrent samtidigt  

 til selskaberne.
Endvidere hæves godtgørelsen for overskydende  

 selskabsskat fra 4,0 til 4,2 pct. point og hermed kompenseres selskaberne  

 fuldt ud.
Samlet set bidrager forslagene til et mere jævnt  

 træk på statens konto i Nationalbanken.
Det gennemsnitlige  

 indestående på statens konto kan reduceres med i  

 størrelsesordenen 10 mia. kr.
 Den samlede statsfinansielle virkning er på op til  

 ca. 110 mio. kr. i 2003 og herefter op til 150 mio. kr. årligt, men med  

 svingninger fra år til år afhængigt af renteforholdene.  

 Lovforslaget vurderes at være kommunaløkonomisk neutralt.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
