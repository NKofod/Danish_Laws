 Privat henvendelse om tilslutning til hybridnettet, betaling for  

 programforsyning og forslag op opkrævning af afgifter til hybridnettet via  

 DR's licensopkrævning, samt hvorvidt husstande, som ikke har fjernsyn, kan  

 undlade at betale for udgifter til fællesantenneanlæg og sådanne anlægs  

 tilslutning til hybridnettet.
Generaldirektoratet udtaler i den forbindelse, at beslutninger om  

 fællesantenneanlægs tilslutning til hybridnettet træffes af den eller dem,  

 der ejer det pågældende anlæg.
M.h.t. betaling oplyses, at der ikke finder  

 nogen regulering sted.
Dette gør sig ligeledes gældende m.h.t. spørgsmålet om  

 betaling fra personer, som ikke har fjernsyn.
Forslaget om opkrævning af  

 afgifter til hybridnettet via Danmarks Radios licenskontor afvises med  

 henvisning til manglende mulighed for gennemførelse i praksis.
 GENERALDIREKTORATETS AFGØRELSE:
 Ved brev af 17. december 1988 har De i anledning af, at den ejendom, hvor  

 De bor, er blevet tilsluttet hybridnettet, stillet nogle spørgsmål.
Ministeriet kan i den forbindelse oplyse, at beslutninger om  

 fællesantenneanlægs tilslutning til hybridnettet træffes af den eller dem,  

 der ejer det pågældende anlæg.
Der er således ikke i lovgrundlaget for  

 hybridnettet fastsat særlige lovregler for dette.
Heller ikke fordelingen af udgifterne til etablering og drift af  

 fællesantenneanlæg på de tilsluttede husstande er omfattet af det  

 lovgrundlag, som administreres af Trafik- og Kommunikationsministeriet.
Det  

 samme gælder fordelingen af udgifter som følge af tilslutning af  

 fællesantenneanlæg til hybridnettet.
Når en sådan regulering ikke er foretaget i lovgivningen skyldes det først  

 og fremmest, at det politisk ikke har være ønsket at fastsætte for  

 detaljerede regler for, hvordan beslutninger af økonomisk karakter bliver  

 truffet i antenneforeninger m.v.
Indførelsen af hybridnettet har ikke ændret  

 ved dette forhold.
 Som det fremgår af det brev, De har modtaget fra Boligstyrelsen om sagen,  

 kan den del af betalingen for tilslutning til hybridnettet, der ikke er af  

 licenslignende art, indregnes i huslejen som pligtig ydelse i lejeforhold,  

 uanset om man har fjernsyn eller ej.
Med hensyn til licenslignende afgifter gælder, at der heller ikke i dette  

 tilfælde i lovgrundlaget for hybridnettet m.v. er fastsat nærmere om sådanne  

 udgifters fordeling på de enkelte husstande.
Det samme gælder for  

 boliglovgivningens vedkommende.
 Licenslignende afgifter kan opkræves af televirksomhederne og af andre.  

 For televirksomhederne gælder, at sådanne afgifter skal specificeres på de  

 opkrævninger, som tilsendes ejerne af tilsluttede fællesantenneanlæg til  

 hybridnettet.
 Hvorvidt husstande, som ikke har fjernsyn, kan undlade at betale for  

 udgifter til fællesantenneanlæg og sådanne anlægs tilslutning til  

 hybridnettet er - bortset fra de situationer, som er omfattet af  

 boliglovgivningen - derfor i princippet udelukkende et mellemværende mellem  

 på den ene side den/de pågældende husstande og på den anden side anlæggets  

 ejer i overensstemmelse med de regler (vedtægter og lignende), som er fastsat  

 for etablering og drift af det pågældende fællesantenneanlæg.
 Deres konkrete foreslag, om at lade Danmarks Radios licenskontor  

 administrere opkrævningerne for tilslutningen til hybridnettet, anses af  

 myndighederne ikke for gennemførligt i praksis, bl.a. fordi aftalerne om  

 programforsyning skal indgås mellem den regionale televirksomhed og ejeren af  

 det enkelte fællesantenneanlæg, jf. § 8 i vedlagte bekendtgørelse af 23.  

 oktober 1987 om etablering af hybridnettet m.v.
