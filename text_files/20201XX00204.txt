Skriftlig fremsættelse (12. november 2020) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om ændring af udlændingeloven (Styrket kontrol af udenlandsk arbejdskraft m.v.) (Lovforslag nr.
L 92) Danske virksomheder skal kunne klare sig i den internationale konkurrence, og det skal derfor være nemt og ubureaukratisk for de danske virksomheder at rekruttere højtkvalificerede og dygtige udenlandske medarbejdere.
Samtidig er det vigtigt, at erhvervsordningerne er balancerede i forhold til at sikre ordentlige vilkår for udenlandske arbejdstagere i Danmark.
Det er helt uacceptabelt, at virksomheder og udlændinge omgår reglerne.
Fusk og snyd underminerer arbejdsmarkedets fælles spilleregler, og regeringen ønsker derfor med lovforslaget at gennemføre en række kontrolinitiativer med henblik på at styrke Styrelsen for International Rekruttering og Integrations (SIRI) kontrolmuligheder.
Lovforslaget indeholder på den baggrund forslag om indførelsen af et formodningsafslag på erhvervsområdet, således at SIRI fremadrettet skal kunne meddele afslag på opholdstilladelse med henblik på beskæftigelse hos en stedfæstet arbejdsgiver, allerede hvis der er en vis formodning for, at der ikke er tale om et reelt ansættelsestilbud, eller at formålet er at skaffe ansøger et ophold, som udlændingen ellers ikke ville kunne opnå.
Ligeledes indeholder lovforslaget forslag om indførelsen af et formodningsafslag på praktikantområdet med henblik på at sikre, at praktikantordningen bruges med et reelt uddannelsesmæssigt sigte og ikke misbruges til social dumping eller til at opnå en lempeligere adgang til det danske arbejdsmarked, end de gældende erhvervsordninger giver mulighed for.
Herudover indeholder lovforslaget forslag om, at medfølgende familiemedlemmer til udenlandske arbejdstagere i visse situationer skal have arbejdstilladelse.
Ligeledes indeholder lovforslaget forslag om, at udbetaling af løn skal ske til en dansk bankkonto.
Lovforslaget indeholder også forslag om, at SIRI skal kunne foretage selvstændige udgående kontrolaktioner.
Lovforslaget indeholder endvidere forslag om, at SIRI skal kunne pålægge virksomheder at føre logbog.
Ligeledes indeholder lovforslaget forslag om faste kontrolattachéer på danske repræsentationer i udlandet med henblik på at styrke kontrollen allerede i ansøgningsperioden.
Endelig indeholder lovforslaget forslag om, at SIRI skal have adgang at indhente oplysninger fra SafeSeaNet med henblik på at kontrol af besætningsmedlemmer på danske lastskibe i international trafik.
 Det foreslås, at lovforslaget træder i kraft den 1. januar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
