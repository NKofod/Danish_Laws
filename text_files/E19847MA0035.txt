 En guldsmed klagede over, at han var anset for afgiftspligtig af  

 indkøbsværdien for nogle sølvvarer, som han havde udtaget af virksomheden til  

 formål, som ikke vedrørte omsætningen af varer og afgiftspligtige ydelser.
Det var oplyst, at han - efter annoncering i dagspressen fra private  

 opkøbte gammelt guld og sølv til omsmeltning i virksomheden samt foretog  

 reparationer af bestik mv. for guld- og sølvsmedeforretninger.
I  

 overensstemmelse med de for branchen gældende bestemmelser førte han købs- og  

 salgsbog over de fra private indkøbte genstande.
I et kortere tidsrum havde  

 han i købs- og salgsbogen indført ca 50 indkøb, som blev angivet at være  

 foretaget til ham selv.
Han oplyste herom, at der var tale om indkøb til  

 investeringsformål (økonomisk sikring efter erhvervsophør) for private  

 midler, som ikke vedrørte virksomhedens drift.
 Ministeriet for skatter og afgifter traf afgørelse om, at korpusvarerne  

 efter det oplyste måtte anses for at være varer, der var indkøbt af den  

 registrerede virksomhed og udtaget til privat brug, og som derfor efter  

 lovens § 11, stk. 1, jf. § 8, stk. 1, skal afgiftsberigtiges på grundlag af  

 indkøbsprisen.
