Skriftlig fremsættelse (14. marts  

 2001) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om vurdering af udenlandske  

 uddannelseskvalifikationer.
(Lovforslag nr.
L 181).
Formålet med lovforslaget er først og  

 fremmest at sikre personer med udenlandske uddannelseskvalifikationer,  

 herunder flygtninge og indvandrere, adgang til inden for en rimelig frist at  

 få deres kvalifikationer vurderet efter en ensartet og gennemskuelig  

 procedure.
Regeringen finder, at adgangen til at få foretaget en  

 vurdering er vigtig for, at personer med udenlandske  

 uddannelseskvalifikationer kan få lettere adgang til det danske  

 arbejdsmarked og/eller til videreuddannelse i det danske uddannelsessystem.  

 Lovforslaget skal således også ses som et konkret initiativ til  

 opfyldelse af overordnede målsætninger om, at indvandrere og  

 flygtninge deltager i arbejds- og uddannelseslivet på lige fod med  

 andre borgere, som det er kommet til udtryk i Regeringens handlingsplan for  

 integration, februar 2000.
Lovforslaget fremmer vurderingen og anerkendelsen af  

 udenlandske uddannelseskvalifikationer i Danmark og etablerer faste rammer  

 for den vurderingsopgave, som Center for Vurdering af Udenlandske Uddannelser  

 har haft siden centrets etablering 1. januar 2000.  Efter lovforslaget skal  

 Center for Vurdering af Udenlandske Uddannelser løse vurderingsopgaven  

 uden at røre ved eksisterende faglige kompetencer på vurderings-  

 og anerkendelsesområdet.
Det er således fortsat den enkelte  

 uddannelsesinstitution, det enkelte faglige udvalg, den enkelte arbejdsgiver  

 m.fl., der træffer den endelige afgørelse om anerkendelse af  

 udenlandske kvalifikationer.
Centret skal dog have kompetence til at  

 pålægge uddannelsesinstitutioner at tage afgørelser om  

 optagelse af og merit for personer med udenlandske uddannelseskvalifikationer  

 op til fornyet behandling.
Center for Vurdering af Udenlandske Uddannelser skal  

 desuden fungere som centralt informations- og videnscenter for vurdering og  

 anerkendelse af udenlandske uddannelseskvalifikationer bruge disse erfaringer til løbende fornyelse af egen  

 virksomhed, herunder udvikle en række forskellige  

 vurderingsværktøjer, der kan anvendes varieret, og informere offentligheden om sin aktivitet og føre  

 løbende dialog med interessenter, der på forskellig måde  

 beskæftiger sig med vurdering og anerkendelse af udenlandske  

 uddannelseskvalifikationer.
 Med etableringen af Center for Vurdering af Udenlandske  

 Uddannelser er der etableret en instans, der entydigt har til opgave at  

 fremme vurdering og anerkendelse af udenlandske uddannelseskvalifikationer.
Center for Vurdering af Udenlandske Uddannelser  

 planlægger en målrettet informationsindsats om  centrets  

 virksomhed og kompetencer.
Informationsindsatsen, som vil blive  

 iværksat i forbindelse med vedtagelsen af lovforslaget, vil blive  

 rettet mod arbejdsmarkedets parter, indvandrerorganisationer, myndigheder,  

 uddannelsesinstitutioner og andre interessenter, der på forskellig  

 måde beskæftiger sig med vurdering og anerkendelse af udenlandske  

 uddannelseskvalifikationer.
Driftsudgifterne fastsættes årligt på  

 finansloven og afholdes af Undervisningsministeriet.
På finansloven for  

 2001 er der for 2001 og BO-årene afsat en årlig bevilling  

 på 10,8 mio. kr. til vurdering af udenlandske  

 uddannelseskvalifikationer.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
