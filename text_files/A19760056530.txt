 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
§ 1.  Handelsministeren bemyndiges til inden for et  

 beløb af 60 mill. kr. at yde garanti af statskassen for forpligtelser indgået  

 af finansieringsinstitutter, der er eller bliver oprettet af landsomfattende  

 sammenslutninger inden for håndværket og den mindre industri, handelen,  

 vognmandserhvervet og andre serviceerhverv med det formål at yde bistand ved  

 etablering, sammenlægning, overdragelse, ombygning og modernisering af  

 virksomheder inden for disse erhverv.
Denne bistand skal fortrinsvis tage  

 sigte på investeringer, som er af særlig betydning for effektiviteten inden  

 for de pågældende erhverv.
Et institut skal endvidere kunne yde bistand i  

 tilfælde, hvor det efter en konkret vurdering skønnes forsvarligt for at  

 imødegå tab på løbende engagementer.
 § 2.  En garanti af statskassen må ikke overstige det  

 beløb, der i øvrigt er tilvejebragt som ansvarlig kapital for det pågældende  

 finansieringsinstitut.
 Stk. 2.  Når særlige forhold taler derfor, kan garantien  

 dog ydes med et beløb på indtil 150 pct. af den i øvrigt tilvejebragte  

 kapital.
 Stk. 3.  Statens garanti kan kun gøres gældende i det  

 omfang, instituttets kapital i øvrigt ikke kan dække dets forpligtelser.
 § 3.  Det er en betingelse for ydelse af statsgaranti,  

 at finansieringsinstituttets vedtægter er godkendt af handelsministeren.
 Stk. 2.  Så længe en statsgaranti er i kraft, skal  

 finansieringsinstituttet underkaste sig det regnskabsmæssige tilsyn, som  

 handelsministeren foreskriver.
 § 4.  Der nedsættes et tilsynsråd på tre medlemmer med  

 den opgave at give indstilling om ydelse af statsgaranti og at rådgive  

 handelsministeren i spørgsmål om finansieringsinstitutternes virksomhed.
Stk. 2.  Rådets formand og dets to andre medlemmer  

 beskikkes af handelsministeren for tre år ad gangen.
Medlemmerne skal have  

 henholdsvis økonomisk, administrativ og bankmæssig indsigt.
 Stk. 3.  Handelsministeren fastsætter rådets  

 forretningsorden.
 § 5.  Garantier ydes på 20 år.
 Stk. 2.  Garantier skal nedbringes inden for løbetiden.  

 Begyndelsestidspunktet for en garantis nedbringelse kan udskydes i indtil 10  

 år fra garantiens ikrafttræden.
 § 6.  Loven gælder ikke for Færøerne og Grønland.
 Givet på Christiansborg slot, den 1.  

 december 1976.
 Under Vor Kongelige Hånd og Segl.
 MARGRETHE R.
----------- P.
Hækkerup.
