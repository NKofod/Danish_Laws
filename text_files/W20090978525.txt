Pressenævnets kendelse i sag nr. 2009-6-0877 [K] har klaget til Pressenævnet over en artikel i Ude og Hjemme nr. 30 den 22. juli 2009, idet hun mener, at god presseskik er tilsidesat.
1 Sagsfremstilling Ude og Hjemme bragte i nr. 22 den 27. maj 2009 på forsiden et billede af søstrene [A] og [B] over overskriften Svigtet af plejeforældre: INGEN VI HA OS.
Inde i bladet beskrev Ude og Hjemme under overskriften [A] og [B] svigtet af deres plejeforældre: EFTERLADT I BØRNEHAVEN, hvordan søskendeparret som helt små var blevet fjernet fra deres forældre.
Pigerne havde været anbragt på flere institutioner, inden de var kommet i pleje hos en familie.
Plejeforældrene havde ikke hentet pigerne i børnehave, og de var herefter blevet anbragt på døgninstitutionen Grenen.
Den biologiske mor (klager) udtaler bl.a. i artiklen, at forældreparret kæmper for at få børnene hjem, men at forældrene af kommunen har fået at vide, at de ikke kan tage vare på børnene.
Ude og Hjemme bragte på forsiden af nr. 30 den 22. juli 2009 et billede af [A] og [B] under overskriften Retten har talt: Kommer aldrig hjem til mor.
I samme nummer bragte Ude og Hjemme inde i bladet en artikel under overskriften Søstre kommer ikke hjem til mor og far: INGEN MÅ FÅ [A] OG [B], hvoraf følgende fremgår:
 [A], 5, og hendes lillesøster, [B], 4, kommer aldrig hjem til mor og far.
 Det er kendsgerningen, efter at de to charmerende småpiger i årevis har været hovedpersoner i et bittert slagsmål mellem myndighederne og pigernes forældre, [C] og [K], Ålborg.
Kommunens medarbejdere har afvist forældrenes krav om at få børnene hjem.
Det samme resultat nåede retten i Ålborg frem til.
I sidste uge kom resultatet af en ny undersøgelse om [C] og [K]s evner som forældre.
Den var heller ikke opløftende for parret.
 - Vi må se i øjnene, at vi ikke får pigerne hjem. [C] og jeg dur åbenbart ikke som forældre, siger [K], 24.
I maj fortalte Ude og Hjemme den hjerteskærende historie om søskendeparret [A] og [B].
Som helt små levede pigerne en omtumlet tilværelse på diverse institutioner, fordi deres forældre ifølge kommunen ikke var i stand til at tage vare på deres døtre.
Til sidst blev børnene anbragt i familiepleje i Nørre Halne.
Men torsdag den 7. maj fik [A] og [B] endnu et knæk.
Klokken 14 stod de som sædvanlig parate i børnehaven til at blive hentet af deres plejeforældre.
Men der kom ingen efter [A] og [B].
Plejeforældrene stod foran en skilsmisse, og midt i opløsningen af familien efterlod de pigerne i børnehaven.
Søstrene blev herefter anbragt på døgninstitutionen Grenen i Vodskov i Nordjylland.
Her skal de blive på ubestemt tid.
I en periode, hvor børnene er blevet groft svigtet og har brug for at føle sig elsket og holdt af, har kommunen endnu en gang afvist at sende børnene hjem til deres far og mor.
Der er heller ikke fundet en anden plejefamilie.
Opgiver håbet - Vi har samkvem med [A] og [B] én gang om ugen.
Det er frygteligt at skulle aflevere dem.
Når vi siger til pigerne, at vi elsker dem og vil gøre alt for dem, kikker [A] på mig og spørger: Hvorfor må vi så ikke komme hjem til jer? Hvorfor vil ingen have os? Det vakte medfølelse over alt, da Ude og Hjemme bragte historien om de to små piger, der ikke blev hentet i børnehaven.
Hvilken fremtid ventede pigerne, efter at de så groft var blevet svigtet af deres plejeforældre? - Pigerne er anbragt på Grenen, og her skal de være det næste år.
Hvad der derefter skal ske, aner vi intet om.
Men vi har opgivet håbet om at få dem hjem, siger [K], 24.
Én gang om ugen mødes [C] og [K] med deres børn.
Den ene uge sker det med et to timers besøg på institutionen Grenen.
Den anden uge får forældrene pigerne hjem til Ålborg til et fire timers overvåget samvær.
 - Pigerne er forvirrede og forstår ikke, at ingen vil have dem, siger ægteparret.
- Vi er kasseret som forældre, men derfor har vi alligevel følelser og ønsker for vores børn.
Vi troede, at kommunen havde anbragt børnene i familiepleje hos mennesker, der ville tage sig godt af pigerne.
 [A] og [B] blev fjernet fra deres far og mor som helt små. Årsagen var, at forældrene efter kommunens opfattelse ikke har overskud til børnene, og at de ikke er i stand til at tilgodese børnenes behov.
Ifølge [K] er det ugentlige samkvem på institutionen og i hjemmet præget af pigernes omtumlede tilværelse. [A] er ofte sur og vred, mens lillesøster [B] lukker sig inde i sig selv. 2 Parternes synspunkter 2.1 [K]s synspunkter [K] har anført, at hun hverken havde kendskab til eller havde godkendt artiklen i Ude og Hjemme den 22. juli 2009. Aftalen var, at klager skulle tale med bladet efter sommerferien for at se, om der var sket noget nyt i sagen.
Indholdet af artiklen stemmer i øvrigt ikke overens med en samtale, klager havde med bladets journalist.
Den omtalte forælderevneundersøgelse var meget positiv og uddyber, at hun og hendes mand kan være gode forældre, men at støtte vil være en fordel for, at de kan udvikle sig endnu mere.
Parret får ikke pigerne hjem lige nu, da sagen er verserende, men håbet om at få dem hjem, opgiver parret ikke. [K] har udtrykt bekymring for, at chancerne for at få døtrene hjem er forringet efter offentliggørelsen af artiklen, fordi hun der fremstilles som en dårlig mor.
2.2 Ude og Hjemmes synspunkter Ude og Hjemme har anført, at artiklen den 27. maj 2009 affødte stor læserreaktion.
I den forbindelse spurgte [K] telefonisk, om bladet ville skrive en opfølgende artikel.
Bladets journalist meddelte, at det krævede, der skete noget nyt i sagen.
Nogle få uger senere afgjorde Retten i Aalborg, at parret ikke var egnet til at få børnene hjem på permanent ophold.
De skulle blive på institutionen Grenen, hvor de stadig opholder sig.
I den forbindelse strammede [K] sin udtalelse fra den første artikel: Vi har ikke store forventninger til at få børnene hjem.
Hun sagde nu opgivende: Nu får vi aldrig børnene hjem.
Ude og Hjemme har citeret klager korrekt og citeret fair fra de officielle rapporter fra myndighederne, som ægteparret har fremlagt for os.
Bladet har ikke på noget tidspunkt stemplet klager som en dårlig mor.
Klager har ikke fået artiklen af 22. juli 2009 til gennemsyn, fordi hun ikke har bedt om det.
Hun har været fuldt ud klar over og har selv bedt om, at den blev bragt.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Thomas Rørdam, Palle Weis, Lene Sarup og Marianne Druedahl.
 Det følger af de vejledende regler for god presseskik, at meddelelser, der kan krænke privatlivets fred, skal undgås, medmindre klar almen interesse kræver offentlig omtale, Det enkelte menneske har krav på beskyttelse af sin personlige anseelse, jf. punkt B.1.
Ude og Hjemme offentliggjorde den 27. maj 2009 billeder af [A] og [B] og af klager og hendes ægtefælle, [C].
Artiklen beskrev anbringelsessagen.
Da sagen således tidligere med klagers medvirken har været omtalt og da den opfølgende artikel af 22. juli 2009 blev bragt efter klagers anmodning, udtaler nævnet ikke kritik af Ude og Hjemme for på ny at omtale sagen.
Som sagen foreligger oplyst har nævnet endvidere ikke grundlag for at fastslå, at Ude og Hjemme har bragt forkerte eller misvisende oplysninger om anbringelsessagen og forælderevneundersøgelsen.
Nævnet udtaler derfor heller ikke på dette punkt kritik af bladet.
