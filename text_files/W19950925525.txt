Ankestyrelsens principafgørelse O-4-95 om privat familiepleje - afslag på hjemtagelse - genbehandlingsfrist Resume:
 Ankestyrelsen har behandlet en sag om et Børn og unge-udvalgs afslag på hjemtagelse fra privat familiepleje.
 Ankestyrelsen fandt, at der ikke i forbindelse med en beslutning efter bistandslovens § 65 stk. 4 skal fastsættes en frist for genbehandling af sagen, da beslutningen ikke ændrer ved, at der fortsat er tale om et privat familieplejeforhold.
 Ankestyrelsen tilføjede, at formålet med en beslutning efter bistandslovens § 65 stk. 4 bl.a. er, at kommunen får mulighed for at overveje, om der er behov for at iværksætte hjælpeforanstaltninger, eventuelt i form af anbringelse uden for hjemmet i formidlet familiepleje.
 Kassation:
Principafgørelsen har ikke længere vejledningsværdi Kassationsdato:
08-06-2009 Love:
Lov om social bistand - lovbekendtgørelse nr. 829 af 1. oktober 1992 - § 65, stk. 4 Vejledninger:
Socialministeriets vejledning nr. 218 af 15. december 1992 om bistandslovens bestemmelser om særlig støtte til børn og unge - pkt. 190, pkt. 191, pkt. 192 Sagsfremstilling:
Børn og unge-udvalget i en kommune traf beslutning om, at et barn, der havde ophold i privat familiepleje, ikke måtte hjemtages.
Beslutningen blev truffet for en 1-årig periode.
 Afgørelse:
 Ankestyrelsen tiltrådte Børn og unge-udvalgets afgørelse, hvorefter barnet ikke måtte hjemtages fra den private familiepleje, jf. bistandslovens § 65 stk. 4.
 Ankestyrelsen ophævede derimod Børn og unge-udvalgets afgørelse om, at beslutningen var gældende for et år.
 Ankestyrelsen lagde vedrørende ophævelse af fristen for genbehandling vægt på, at der ikke i forbindelse med beslutninger efter bistandslovens § 65 stk. 4 skal fastsættes en frist, idet beslutningen ikke ændrer ved, at der fortsat er tale om et privat familie plejeforhold.
 Ankestyrelsen tilføjede, at formålet med en beslutning efter § 65 stk. 4 bl.a. er, at kommunen får mulighed for at overveje, om der er behov for at iværksætte hjælpeforanstaltninger, eventuelt i form af anbringelse uden for hjemmet i formidlet familiepleje.
