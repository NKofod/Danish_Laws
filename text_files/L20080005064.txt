Bekendtgørelse af aftale af 5. april 2002 med Finland, Island, Norge og Sverige om ændring af overenskomst af 12. juni 1975 om Nordisk Kulturfond Den 5. april 2002 undertegnedes i København en aftale mellem Danmark, Finland, Island, Norge og Sverige om ændring af overenskomst af 12. juni 1975 om Nordisk Kulturfond, jf.
Udenrigsministeriets bekendtgørelse nr. 120 af 22. december 1976, nr. 78 af 8. august 1991 og nr. 14 af 12. juni 2003, Lovtidende C.
 Aftalens ordlyd er som følger:
 Aftale mellem Danmark, Finland, Island, Norge og Sverige om ændring af overenskomst af 12. juni 1975 om Nordisk Kulturfond.
 Danmarks, Finlands, Islands, Norges og Sveriges regeringer, der ønsker at tydeliggøre Nordisk Kulturfonds særlige status, er blevet enige om følgende:
I I overenskomst af 12. juni 1975, som ændret ved aftaler af 3. december 1990 og 31. oktober 2001, foretages følgende ændringer:
 Artikel 1 får følgende nye ordlyd:
»Nordisk Kulturfond har til formål at fremme det kulturelle samarbejde mellem Danmark, Finland, Island, Norge og Sverige samt de selvstyrende områder Færøerne, Grønland og Åland.« Artikel 2 får følgende nye ordlyd:
»Fondens virksomhedsområde omfatter det nordiske kultursamarbejde i hele dets udstrækning inden for og uden for Norden.
Bidrag fra fonden kan således ydes til formål inden for forskning, undervisning og almen kulturel virksomhed i vid forstand.
Der kan også ydes støtte til informationsvirksomhed inden for og udenfor Norden vedrørende nordisk kulturelt samarbejde og de nordiske landes kulturliv.« Artikel 6 får følgende nye ordlyd:
»Nordisk Kulturfond er en nordisk fond med den særlige tilknytning til Nordisk Råd og Nordisk Ministerråd, som fremgår af denne overenskomst.
Fonden er et selvstændigt retssubjekt.
 Fonden tegnes af styrelsen eller dem, som styrelsen bemyndiger.
»Fonden kan erhverve ejendom gennem gave eller testamente under forudsætning af, at der ikke dermed er forbundet noget vilkår, som er uforeneligt med fondens formål.« Bestemmelsen i artikel 9 ophæves.
Der indføjes en ny artikel 9 med følgende ordlyd:
»Styrelsen kan fastsætte honorar til sine medlemmer.« Artikel 10 får følgende nye ordlyd:
»Fondens sekretariatsarbejde samt dens personale- og økonomiforvaltning varetages på en måde, styrelsen beslutter.
Der kan indgås en forvaltningsaftale mellem fonden og Nordisk Ministerråd, Nordisk Råd eller en anden juridisk person om sekretariatsarbejdet samt personale- og økonomiforvaltningen.
En forvaltningsaftale mellem fonden og Nordisk Råd forudsætter, at Rådet har egen personale- og økonomiadministration.« Artikel 11 får følgende nye ordlyd:
»Af fondens midler afholdes honorarer, rejsegodtgørelse, dagpenge, sekretariats- og forvaltningsomkostninger samt øvrige omkostninger i forbindelse med fondens virksomhed.
Der kan endvidere afholdes udgifter til særlig sagkyndig bistand.« Artikel 12 får følgende nye ordlyd:
»Fonden har sit sæde i det land, hvori fondens sekretariat er beliggende.« I artikel 16 ændres datoen 1. oktober til 1. september.
II Originalteksten til denne aftale deponeres i det danske udenrigsministerium, der tilstiller de øvrige parter bekræftede genparter heraf.
III Denne aftale træder i kraft 30 dage efter den dag, da samtlige parter har givet det danske udenrigsministerium meddelelse om deres godkendelse af aftalen.
Depositaren underretter de øvrige parter om tidspunktet for modtagelsen af disse meddelelser.
 Denne aftale er gældende, sålænge overenskomsten af 12. juni 1975 som tidligere ændret ved aftaler af 3. december 1990 og 31. oktober 2001 er i kraft.
 Til bekræftelse heraf har undertegnede, som er behørigt befuldmægtigede, undertegnet denne aftale.
 Udfærdiget i København den 5. april 2002 i ét eksemplar på dansk, finsk, islandsk, norsk og svensk, hvilke tekster alle har samme gyldighed.
 Aftalen trådte i medfør af artikel 3 i kraft den 5. marts 2004.
