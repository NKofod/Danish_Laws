Nr BSF 134 Forslag til folketingsbeslutning om afskaffelse af ventelister på  

 sygehusene Fremsat af Poulsgaard (FP) Dohrmann (FP) Ove Jensen (FP) Pia Kjærsgaard  

 (FP) den 10. februar 1987 Folketinget opfordrer regeringen til at sikre, at enhver, som har stået på venteliste til behandling på offentlige danske sygehuse i de seneste 3 måneder, ved henvendelse til sygehusforvaltningen kan kræve, at vedkommendes behandling iværksættes inden 14 dage.
BEMÆRKNINGER TIL FORSLAGET Fremskridtspartiets praksis og teori er at sætte patienternes helbred i højsædet, selv om det så skal koste weekend- og natteåbning af hospitalsafdelinger, som nu kun fungerer måske 30 ud af ugens 168 timer.
Kapaciteten må tilpasses behovet.
Har man f.eks. ved det nuværende sløseri rodet sig ud i 7-9 måneders ventetid, vil det jo sige, at man stort set hver måned opererer een måneds tilgang, men at det bliver i oktober, sygehuset behandler dem, som er blevet meldt til i februar.
Engangskraftanstrengelser kan derfor i vidt omfang fjerne puklen, så ventetiden bliver måske 5-13 uger.
Der vil således stort set ikke opstå problemer med den i beslutningsforslaget nævnte 3-måneders frist.
Kapaciteten tilvejebringes først og fremmest på længere sigt ved, at staten sørger for uddannelse af flere sygeplejersker og læger.
Det er forargeligt, at det offentlige bruger penge på prestigeprojekter som f.eks. statsfinansieret Storebæltsbro og hybridnet, så længe man af økonomiske grunde ikke har råd til at klare det, der er lægevidenskabeligt muligt.
Så længe det er aldeles umuligt at klare 3-måneders fristen på et område, må det offentlige danske sundhedsvæsen leje sig ind på privatklinikker eller på udenlandske sygehuse, så behandlingen kan ske rettidigt.
Det er patientens pligt at kunne bevise, hvornår han har fremsat krav i henhold til den foreslåede ordning.
Det kan ske ved, at han sender et anbefalet brev, eller ved, at han får en dateret kvittering ved egen eller befuldmægtiget persons henvendelse til sygehusadministrationen.
Udgifterne ved den foreslåede ordning er minimale.
Dels vil den samfundsøkonomiske gevinst være klart overbevisende derved, at patienterne ikke skal have forlænget deres lidelser unødigt.
Dels er der her tale om offentlige udgifter, som efter Fremskridtspartiets opfattelse skal prioriteres meget højt.
Alle andre offentlige udgifter må vige, for at folk, der kan helbredes ved operation af den kategori, som forslagsstillerne først og fremmest tænker på, f.eks. operation for ødelagte hofter, brok og øjensygdomme, også bliver helbredt fagligt kompetent uden unødigt ophold.
Velfærden/velfærdssamfundet for den almindelige dansker beror hovedsageligt på eet eneste forhold, nemlig hvor stor den samlede danske produktion er.
Man skal derfor ikke øge de offentlige udgifter, men anvende de midler, som landet har til rådighed, på den mest hensigtsmæssige måde.
Og her er høj sundhedstilstand hos befolkningen nummer eet ifølge Fremskridtspartiets opfattelse.
