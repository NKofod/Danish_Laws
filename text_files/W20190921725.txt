Pressenævnets kendelse i sag nr. 2018-80-0179 Børsen får ikke kritik for omtale af hotelportals rabatangivelser En hotelportal klagede til Pressenævnet over Børsens omtale af portalens rabatangivelser.
Hotelportalen klagede navnlig over, at Børsens omtale, herunder artiklens overskrift Hotelportal lokker med falske rabatter, gav indtryk af, at portalen bevidst oplyser forkerte rabatter, som kan opnås ved at booke hoteller via denne fremfor andre hotelportaler.
I forbindelse med omtalen havde Børsen foretaget en prisundersøgelse, som havde konstateret i hvert fald to fejlagtige rabatangivelser på hotelportalens hjemmeside.
På den baggrund, og fordi hotelportalen i artiklen havde fået lejlighed til at redegøre for de fundne fejl, fandt Pressenævnet efter en samlet vurdering ikke anledning til at udtale kritik af Børsens omtale.
 [Person 1] har på vegne af [Klager] klaget til Pressenævnet over artiklen Jeg er ikke længere trist på samme måde, som blev bragt i Berlingske den 23. juli 2018, idet hun mener, at god presseskik er tilsidesat.
 [Klager] er mor til [Person 2], der udtaler sig i artiklen. [Klager] har klaget over, at artiklen er en krænkelse af privatlivets fred samt over, at Berlingske har bragt ukorrekte og krænkende oplysninger uden forinden at forelægge de skadelige oplysninger for hende.
1 Sagsfremstilling Berlingske bragte den 23. juli 2018 artiklen Jeg er ikke længere trist på samme måde med underrubrikken:
17 procent svarer i en ny Gallup-undersøgelse, at de har gået til psykolog for at tale om svære familieforhold.
En af dem er [Person 2].
For hende blev et psykologforløb afgørende for, at hun brød kontakten til sine forældre og selv fik det bedre.  Af artiklen fremgik følgende:
En ting, [Person 2] husker fra sin barndom, er, at hun ofte var ude hos sine veninder.
Det var svært at være derhjemme.
 Jeg lagde som lille mærke til, at stemningen ikke var god, og jeg søgte tilflugt hos mine veninder, siger [Person 2].
 Hun voksede op i en familie, hvor hun oplevede, at forældrene havde svært ved at rumme hele familien.
 Da hun var i sine tidlige voksenår, gik det op for hende, at hendes familieforhold var så dysfunktionelt, at hun frygtede at få varige mén af det.
 Jeg følte, at jeg gennem det meste af min barndom skulle være den voksne i relationen til min mor, siger [Person 2].
 Da lillesøsteren efter længere tids sygdom gik bort, gik det op hende, hvor vanskelig relationen til forældrene egentlig var.
 Hun opsøgte derfor en psykolog, som hjalp hende med at få styr på de mange tanker og ubehagelige kropslige fornemmelser, som var opstået i løbet af en opvækst med en konstant følelse af at være forkert.
[Person 2] er ikke alene.
Ifølge en måling, som Kantar Gallup har lavet for Berlingske, har 17 procent af danskerne gået til psykolog på grund af problematiske familieforhold.
Flere, end man tror [Psykolog 1] har været psykolog i over 16 år, og hun oplever, hvordan flere tager kontakt for at få hjælp.
Og at det ikke er så tabubelagt som tidligere.
Det er altid svært at erkende, at man ikke har gode familiebånd, men det er også min erfaring, at når de pårørende først begynder at åbne op om det, så er de ikke alene om det.
Der er faktisk flere, end man tror, som har vanskeligheder i familien, og hvor man ikke ser en forælder eller en søskende, siger hun.
 Berlingske har tidligere beskrevet, at en ny Gallup-undersøgelse viser, at 30 procent af danskerne har et så svært forhold til et nært familiemedlem, at de enten har brudt med vedkommende eller overvejet at gøre det.
 [Psykolog 1] oplever, at folk strækker sig langt for at undgå et brud med deres nære familiemedlemmer.
Det er ret traumatisk at sige farvel til sin familie.
Det er ikke noget, man gør, medmindre der er voldsomme problemer, og det er også derfor, man søger hjælp, fordi det er en vanskelig situation at være i ikke at have en god relation til sin familie.
De betyder meget, de familiære bånd, siger hun.
[Person 2] håbede længe, at hendes forhold til forældrene ville ændre sig.
Men hun blev tiltagende nedtrykt, og til sidst brød hun med støtte fra sin psykolog kontakten til sine forældre.
Det er ensomt at have brudt kontakten med sine forældre, men det bedste ved at gå til psykolog er, at jeg ikke er trist på samme måde længere.
Jeg har ikke kun brudt med mine forældre, jeg er blevet mere bevidst om relationer, og hvilke der er sunde for mig, og hvilke der ikke er, siger [Person 2].
 Derfor har hendes psykologforløb også betydet, at hun har afbrudt kontakten med veninder og lavet ændringer i sit arbejdsliv.
Brud bliver et sprog [Psykolog 2] er psykolog og forfatter til bøgerne Familiefred med dine forældre og Familiefred med dine voksne børn, der sætter fokus på de problemer, der kan ligge til grund for konflikter mellem forældre og deres voksne børn.
Det kendetegner familierne, at det er familier, der aldrig har været særligt gode til at tale om, hvordan de har det, og sætte ord på følelser.
Der er nogle voksne børn, der har øvet sig i at sætte nogle ord på følelser, men hvis forældrene ikke er i stand til det, og der ikke er hul igennem, kan det føles som den eneste valgmulighed at bryde forbindelsen, siger hun.
Det genkender [Person 2].
Hun inviterede sin mor med til en konsultation hos sin psykolog, men i stedet for en forløsende oplevelse endte initiativet med at være den udløsende faktor for, at de to ikke længere ser hinanden.
Det var ikke meningen, at der var noget, der skulle brydes, men at hun skulle lytte til, hvad jeg havde at sige, for så kunne det være, at vi kunne få et nogenlunde forhold.
Men hun kunne ikke forstå, at jeg følte mig svigtet.
Hun bebrejdede mig, hvordan jeg kunne tillade mig at gøre hende ked af det, siger [Person 2].
 [Person 2] har det i dag godt, men forholdet til hendes forældre har haft konsekvenser.
Jeg synes, at jeg klarer mig meget godt, men jeg kan stadig godt have det svært med relationer.
Jeg er vant til at klare alting selv; min far kom ikke og borede huller i min væg, da jeg var flyttet hjemmefra.
Det har også givet mig en kæmpe styrke i min selvstændighed.
De mere negative konsekvenser kan være, at jeg sommetider kan føle mig ensom - for det kan jo blive ensomt ikke at have kontakt til sine forældre.
 I artiklen var følgende citat fremhævet:
Jeg følte, at jeg gennem det meste af min barndom skulle være den voksne i relationen til min mor.  Til artiklen var øverst indsat et billede af [Person 2], der ses siddende på en altan.
Til billedet var der indsat følgende billedtekst:
 Jeg følte, at jeg gennem det meste af min barndom skulle være den voksne i relationen til min mor.
 [Klager]s klage er modtaget i Pressenævnet den 9. september 2018.
2 Parternes synspunkter 2.1 [Klager]s synspunkter God Presseskik [Klager] har anført, at Berlingske i den påklagede artikel ikke har overholdt de vejledende regler om god presseskik.
- Privatlivets fred, korrekt information og forelæggelse [Klager] har anført, at Berlingske ved at bringe den påklagede artikel har påført hende en sådan ærekrænkende beskyldning, at den bør påtales for såvel Berlingske, som de to journalister, idet der er tale en overtrædelse af Berlingske etiske regelsæt såvel som de vejledende regler om god presseskik.
Berlingske har undladt at efterprøve de oplysninger den interviewede [Person 2] fremkom med i artiklen, hvor [Klager] synes hun offentligt er blevet hængt ud som en dårlig mor.
Efternavnet  som kun fire personer i Danmark bærer  burde ikke være angivet, hvilket er noget Berlingske ellers er diskrete med, når der er tale om kriminelle.
 Berlingske kunne være gået to veje: Enten kunne de, uden at have efterprøvet udsagnene, have skrevet, som man gjorde, hvis den interviewede alene var blevet omtalt som [Person 2].  Beskyldningerne ville ganske vist ikke have været korrekte, men i så fald ville man ikke kunne identificere, hvem der er moderen til den interviewede.
Alternativt kunne Berlingske have efterprøvet sandhedsværdien af udsagnene, før de blev bragt.
I en sag som denne, hvor der er tale om mennesker og følelse ville det gøre mere skade end gavn at henvende sig til den nære familie.
Man ville formentlig få to modstridende udsagn ud af det.
En smule diskretion havde været tilstrækkeligt.
 [Klager] har desuden henvist til [Person 1]s henvendelse af 5. september 2018 til Berlingskes chefredaktion, hvoraf det blandt andet fremgår, at:
[] Jeg betragter artiklen som et så eklatant brud på alle skrevne og uskrevne etiske regler, at man ikke kan sidde den overhørig.
Den bør få konsekvenser for såvel journalisterne som Berlingske i form af en påtale.
Jeg er klar over, at det kun bliver på den indre front, for selv om jeg agter at videregive min klage til Pressenævnet, hvor den efter min mening hører hjemme, kommer det jo næppe til at betyde en offentliggørelse i Berlingske af nævnets kendelse, såfremt man derved er nødt til at nævne det materielle og ikke blot det formelle.  2.2 Berlingskes synspunkter God Presseskik - Privatlivets fred, korrekt information og forelæggelse Berlingske har oplyst, at de ikke har modtaget nogen klage eller andet fra [Person 2]s mor eller øvrige familie, men at [Person 1], som har klaget til Pressenævnet på vegne af [Klager], har rettet henvendelse til Berlingske.
Af svaret til [Person 1], fremgik følgende:
Kære [Person 1], Jeg har nu haft mulighed for at tale med de to tidligere medarbejdere herinde, som stod bag den pågældende artikel.
Og nej, de har ikke i deres arbejde med artiklen tænkt på, at de skulle kontakte [Person 2]s familie og forelægge hendes version af historien om bruddet med familien.
Og ja, det burde vi have gjort.
Det er en fejl fra vores side, som jeg kun kan beklage.
De to medarbejderes artikel burde også i redigeringen af den have været mødt med spørgsmålet om, hvorfor man ikke have kontaktet hendes familie.
Så der er alt i alt sket flere fejl i forløbet, hvilket jeg kun kan beklage.
Vi skulle have gjort vores arbejde bedre.
Jeg kan oplyse dig om, at dette eksempel er blevet brugt til at indskærpe over for alle medarbejdere på avisen, at vi fremover skal være langt mere opmærksomme på at forlægge kritik og udlægninger af ting over for de mennesker, som måtte være genstand for kritik eller del af en historie, hvad end de er det frivilligt eller ej.
Du er meget velkommen til at kontakte mig på [Telefonnummer], hvis du vil vende sagen yderligere, ligesom du meget gerne må skrive retur på denne mail.  Berlingske har oplyst, at artiklen var skrevet af to praktikanter, men at dette ikke skal undskylde, at Berlingskes interne processer har svigtet i dette tilfælde.
Interviewet med [Person 2] var tænkt som et erfaringsinterview, hvor hun fortalte om sit liv og sine erfaringer med svære spørgsmål.
Netop i denne type interviews skal man være meget opmærksom på, i hvilket omfang og i hvilken form tredjepart eventuelt inddrages.
Om det for eksempel sker på en måde, der gør at tredjepart på den ene eller anden måde angribes, beklikkes eller udstilles.
Det har Berlingske i dette tilfælde ikke i fornødent omfang sørget for.
Det kunne være sket på forskellig vis, for eksempel ved at have kontakte [Person 2]s mor og øvrige familie og forholde dem hendes udsagn, ved at anonymisere [Person 2] i fornødent omfang eller ved at genoverveje hvor konkret og i hvilket omfang, familien skulle omtales i artiklen.
 Afslutningsvis har Berlingske beklaget, at ovenstående ikke er sket.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jens Kruse Mikkelsen, Jørn Mikkelsen, Ulrik Holmstrup og Marlene Borst Hansen.
Kompetence Pressenævnet bemærker indledningsvis, at det falder uden for nævnets kompetence at tage stilling til, om Berlingskes etiske regelsæt er overholdt.
Dette forhold behandles derfor ikke.
Pressenævnet bemærker desuden, at det følger af medieansvarslovens § 34, at massemediernes indhold og handlemåde skal være i overensstemmelse med god presseskik.
Det er således mediet og ikke den enkelte journalist, som er part i Pressenævnets sag, ligesom det er redaktøren, der eventuelt pålægges at offentliggøre en kendelse fra Pressenævnet efter medieansvarslovens § 49.
Retlig interesse Det er en betingelse for, at Pressenævnet kan behandle en klage, at klageren har retlig inte-resse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
 Klagen angår artiklen Jeg er ikke længere trist på samme måde, hvori [Klager] ikke er omtalt ved navn. [Klager] er imidlertid mor til [Person 2], der i artiklen udtaler sig om sin barndom, herunder særligt forholdet til sin mor. [Klager] er således indirekte nævnt og kan identificeres via artiklens oplysninger som moderen til [Person 2]. [Klager] har derfor retlig interesse i, at klagen realitetsbehandles for så vidt angår hendes forhold.
God presseskik - Privatlivets fred [Klager] har klaget over, at hendes datters, [Person 2]s, fulde navn fremgår af artiklen, da der er tale om et familienavn, der udelukkende bæres af fire personer i Danmark.
I artiklen udtaler [Person 2] sig om sin barndom, herunder forholdet til sine forældre.
Det følger af de vejledende regler for god presseskik, at meddelelser, der kan krænke privatli-vets fred, skal undgås, medmindre klar almen interesse kræver offentlig omtale.
Det enkelte menneske har krav på beskyttelse af sin personlige anseelse, jf. punkt B. 1.
Pressenævnet finder, at skildringer af folks opvækst og brud med nære familiemedlemmer har almen interesse, og at det derfor var berettiget at omtale [Person 2]s historie.
Nævnet finder ikke tilstrækkeligt grundlag for at kritisere Berlingske for at gengive [Person 2]s fulde navn, der gjorde det muligt at sætte [Klager] i forbindelse med historien.
Nævnet bemærker imidlertid, at det havde været bedst i overensstemmelse med god presseskik  og i øvrigt uden betydning for artiklens fortælling  at have udeladt [Person 2]s efternavn.
- Korrekt information og forelæggelse [Klager] har klaget over, at Berlingske har bragt ukorrekte og skadelige oplysninger uden forinden at forelægge oplysningerne for hende.
Det følger af de vejledende regler for god presseskik, at det bør kontrolleres, om de oplysnin-ger, der gives eller gengives, er korrekte, og at kritik bør udvises over for nyhedskilderne, i særdeleshed når disses udsagn kan være farvet af personlig interesse eller skadevoldende hensigt.
Oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende, ligeledes bør angreb og svar, hvor det er rimeligt, bringes i sammenhæng og på samme måde.
Dette gælder i særlig grad krænkende eller skadelige udsagn, jf. punkt A. 1, A. 2, A. 3 og A. 4.
 Af artiklen Jeg er ikke længere trist på samme måde, der blev bragt i den trykte udgave af Berlingske den 23. juli 2018, fremgår det blandt andet, at:
 Jeg lagde som lille mærke til, at stemningen ikke var god, og jeg søgte tilflugt hos mine veninder, siger [Person 2].
 Hun voksede op i en familie, hvor hun oplevede, at forældrene havde svært ved at rumme hele familien.
 Da hun var i sine tidlige voksenår, gik det op for hende, at hendes familieforhold var så dysfunktionelt, at hun frygtede at få varige mén af det.
Jeg følte, at jeg gennem det meste af min barndom skulle være den voksne i relationen til min mor, siger [Person 2].  Og:
Det genkender [Person 2].
Hun inviterede sin mor med til en konsultation hos sin psykolog, men i stedet for en forløsende oplevelse endte initiativet med at være den udløsende faktor for, at de to ikke længere ser hinanden.
Det var ikke meningen, at der var noget, der skulle brydes, men at hun skulle lytte til, hvad jeg havde at sige, for så kunne det være, at vi kunne få et nogenlunde forhold.
Men hun kunne ikke forstå, at jeg følte mig svigtet.
Hun bebrejdede mig, hvordan jeg kunne tillade mig at gøre hende ked af det, siger [Person 2].
[Person 2] har det i dag godt, men forholdet til hendes forældre har haft konsekvenser.  Som et fremhævet citat fremgår det desuden, at:
Jeg følte, at jeg gennem det meste af min barndom skulle være den voksne i relationen til min mor.  Pressenævnet finder, at Berlingske på tilstrækkelig vis har gjort det klart for læseren, hvem der udtaler sig, og at udtalelserne i artiklen, der vedrører [Klager], fremstår som kilden, [Person 2]s subjektive vurdering.
Pressenævnet finder imidlertid, at flere af [Person 2]s udsagn kan være skadelige, krænkende eller virker agtelsesforringende for [Klager].
Udsagnene burde derfor have været forelagt [Klager] forud for artiklens offentliggørelse den 23. juli 2018, således at hun havde mulighed for at besvare beskyldningerne i sammenhæng med, at de blev fremsat.
Pressenævnet udtaler på den baggrund kritik af Berlingske.
Det forhold, at moderen, [Klager]s, navn ikke fremgår af artiklen, kan ikke føre til andet resultat, da det er muligt at identificere hende ud fra oplysningerne om [Person 2].
Offentliggørelse af Pressenævnets kendelse I medfør af medieansvarslovens § 49 pålægger Pressenævnet herefter den ansvarshavende redaktør af Berlingske at offentliggøre følgende til Pressenævnets logo som illustration:
[rubrik] Pressenævnet udtaler kritik af Berlingske [underrubrik] Berlingske får kritik for manglende forelæggelse [brødtekst] Berlingske bragte i juli 2018 artiklen Jeg er ikke længere trist på samme måde, der indeholdt en række udtalelser fra en ung kvinde om hendes opvækst samt brud med nære familiemedlemmer.
En del af udtalelserne havde karakter af beskyldninger.
 En af de omtalte personer har klaget til Pressenævnet.
Pressenævnet finder, at oplysningerne kan være skadelige, krænkende eller virke agtelsesforringende for klager.
Oplysningerne burde derfor have været forelagt for klager, så klager havde mulighed for at komme med sine bemærkninger til beskyldningerne.
Nævnet udtaler derfor kritik af den manglende forelæggelse.
Pressenævnet har pålagt os at bringe ovennævnte meddelelse.
Hele kendelsen fra Pressenævnet kan læses på pressenaevnet.dk.  Offentliggørelse af nævnets kendelse i den trykte udgave af Berlingske skal ske snarest i den første eller en af de første udgaver, der offentliggøres efter nævnets kendelse.
Offentliggørelse skal ske på det sted i mediet, hvor mediet har oplyst at ville offentliggøre kritik fra Pressenævnet (Berlingske har oplyst at ville offentliggøre kritik fra Pressenævnet øverst i førstkommende indlandsnotespalte i 1. sektion) Har mediet ikke en fast rettelsesspalte, skal offentliggørelse ske på det sted i mediet, der svarer til placeringen af den kritiserede artikel.
 Skrifttype og layout bør svare til den opsætning, der i øvrigt anvendes i mediet.
