Ikke fradrag for tab ved banksalg af aktiebeholdningen i en anden bank Ligningsrådet blev anmodet om forhåndsbesked om følgende:
Kan NN bank fradrage tab ved afståelse af dens aktiebeholdning i en anden  

 bank efter § 3 i lov om beskatning af fortjeneste ved afståelse af aktier? De nærmere omstændigheder var følgende:
En bank indgik i efteråret 1989 aftale om erhvervelse af en koncern  

 bestående af et holdingselskab med 2 datterselskaber, der var organiseret som  

 henholdsvis bankaktieselskab og børsmæglerselskab.
Bankdatteraktieselskabet  

 erhvervedes i november 1989 og holdingselskabet incl. det helejede  

 børsmæglerdatterselskab erhvervedes i december 1989. Ved købet var det  

 hensigten at fortsætte aktiviteten i børsmæglerselskabet og afvikle  

 aktieposten i bankdatterselskabet, således at banklicensen kunne inddrages og  

 selskabet videresælges.
Vedtægterne i bankdatterselskabet, der havde en aktiekapital på 75 mio.  

 kr., blev i januar 1990 ændret således, at banken blev omdannet til  

 finansieringsselskab.
Samtidig blev aktiekapitalen nedsat til nom. 300.000  

 kr. og kapitalnedsættelsen anvendtes til udlodning til NN bank.
Det var  

 herefter hensigten at videresælge aktiebeholdningen i finansieringsselskabet  

 i 1990, hvilket ville indebære, at det modtagne udbytte incl.  

 skattegodtgørelse hidrørende fra kapitalnedsættelsen blev skattepligtig.
Det  

 skattepligtige udbytte agtedes reduceret efter aktieavancebeskatningslovens §  

 3 med et påregnet tab ved salget af aktierne nom. 300.000 kr., i  

 finansieringsselskabet (det tidligere datterbankaktieselskab).
 Ligningsrådet svarede følgende:
 Ligningsrådet konstaterer, at selve aktietransaktionen, dvs. købet af  

 aktieposten og det senere salg af denne efter kapitalnedskrivningen, når  

 anskaffelsessummen, afståelsessummen og det udloddede beløb tages i  

 betragtning, er tilrettelagt således, at der ikke fremkommer en fortjeneste.  

 Under disse omstændigheder og ud fra en samlet bedømmelse af de foreliggende  

 forhold ved erhvervelsen af holdingselskabet og de 2 datterselskaber finder  

 Ligningsrådet, at et tab ved salget af aktierne i det erhvervede  

 bankaktieselskab ikke kan fradrages i medfør af aktieavancebeskatningslovens  

 § 3.
 (* 1) offentliggjort i skat nr. 10, 1990.
