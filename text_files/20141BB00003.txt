Fremsat den 8. oktober 2014 af Christian Juhl (EL), Stine Brix (EL), Johanne Schmidt-Nielsen (EL) og Finn Sørensen (EL) Forslag til folketingsbeslutning om halvering af genoptjeningsperioden for arbejdsløshedsdagpenge Folketinget pålægger regeringen at fremsætte lovforslag om forkortelse af genoptjeningsperioden for dagpenge ved arbejdsløshed til 6 måneder (26 uger) i de kommende 2 år.
Merudgifterne finansieres af finanslovens § 35.11.14, Reserve til finansloven for 2015.
Bemærkninger til forslaget Da dagpengeperioden i 2010 blev forkortet til 2 år og arbejdskravet for genoptjening blev fordoblet, forudsatte den daværende regering, at 2.000-4.000 personer ville blive ramt af ændringerne.
I bemærkningerne til lovforslaget om optjeningsperioden, L 224 (2009-10), forudsatte regeringen, at 2.200 personer ville blive ramt.
Der henvises endvidere til L 222 (2009-10)  svar på spørgsmål 2.
Dette tal er pr. 1. juni 2014 opgjort til 41.028 personer, jf. jobindsats.dk.
Heraf har kun 3 pct. eller 1.101 personer været i stand til at genoptjene dagpengeretten.
AK-Samvirke har udarbejdet en prognose, der siger, at 1.200 personer vil miste dagpengeretten hver måned de kommende år svarende til ca. 14.000 personer årligt.
Der henvises til faktaark om dagpenge fra AK-Samvirke den 3. september 2014, der er baseret på tal fra jobindsats.dk http://www.ak-samvirke.dk/sites/ak-samvirke.omega.oitudv.dk/files/dokumenter/artikler/faktaark_dp_0. pdf Når forudsætningerne for lovgivningen i den grad har vist sig forkerte, er der al mulig grund til, at Folketinget ændrer lovgivningen.
 Dette beslutningsforslag sigter mod at halvere genoptjeningskravet frem til det kommende udspil om dagpengeregler fra den af regeringen nedsatte dagpengekommission, hvilket vil gøre det væsentlig lettere for forsikrede ledige at genoptjene retten til dagpenge.
Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om halvering af genoptjeningsperioden for arbejdsløshedsdagpenge.
(Beslutningsforslag nr.
B 3) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
