 (Til politidirektøren i København og samtlige politimestre).
Ved justitsministeriets bekendtgørelse nr. 361 af 23. august 1967, der  

 træder i kraft den 1. januar 1968, er der i medfør af dyreværnslovens § 6,  

 stk. 3, givet bestemmelser om zoologiske haver, dyreparker og lignende.  

 Opmærksomheden henledes endvidere på, at der efter politivedtægternes regler  

 om offentlige forlystelser kræves politiets tilladelse til åbning af sådanne  

 virksomheder for publikum.
Bekendtgørelsen og politivedtægterne vil eventuelt  

 også kunne omfatte indretning af f.eks. restaurationsvirksomheders haver til  

 offentlig forevisning af dyr.
 Det bemærkes, at der i forbindelse med tilladelserne bør stilles krav om,  

 at der for virksomheden skal foreligge en ansvarsforsikring, der dækker  

 virksomhedens erstatningsansvar over for besøgende, der lider skade ved  

 dyrenes adfærd.
 I tilslutning til bestemmelserne om vilkårene for tilladelserne m.v. skal  

 man meddele, at direktør Svend Andersen, Zoologisk have, Roskildevej 36,  

 København F., har erklæret sig villig til efter anmodning vederlagsfrit at  

 yde politi og kredsdyrlæger råd og vejledning i sager af denne art.
 Vedrørende overgangsreglen i bekendtgørelsens § 10 bemærkes, at der for  

 hver enkelt virksomhed vil kunne fastsættes forskellige tidsfrister for  

 afhjælpning af eventuelle mangler, afhængig af forholdene og under  

 hensyntagen til sikkerhedskravene og dyrenes leveforhold.
 Opmærksomheden henledes i øvrigt på reglerne i sundhedslovgivningen,  

 herunder sundhedsvedtægten og lovgivningen om sygdomme hos dyr, i det omfang  

 disse regler finder anvendelse på zoologiske haver, dyreparker og lignende.  

 Endelig henledes opmærksomheden på reglerne i dyreværnslovens §§ 13-15, der  

 bl.a. vil kunne finde anvendelse i tilfælde,hvor indehaveren af virksomheden  

 af økonomiske eller andre grunde bliver ude af stand til at sikre dyrene  

 forsvarlig pleje.
 Justitsministeriet, den 29. august 1967.
K.
Axel Nielsen.
 /Ringgård.
