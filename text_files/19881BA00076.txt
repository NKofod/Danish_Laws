Nr BSF 76 Forslag til folketingsbeslutning om nedsættelse af en kommissionsdomstol  

 vedrørende administration af udlændingeloven Fremsat af Ole Espersen (S) Pia Gjellerup (S) Torben Lund (S) Ebba Strange  

 (SF) Leif Hermann (SF) Margrete Auken (SF) den 12. april 1989 Med udgangspunkt i Folketingets Ombudsmands skrivelse af 1. marts 1989 om Justitsministeriets og Direktoratet for Udlændinges administration af Udlændingeloven for så vidt angår bestemmelserne om ret til familiesammenføring for flygtninge i Danmark, pålægger Folketinget regeringen at drage omsorg for nedsættelsen af en kommissionsdomstol med den opgave at vurdere, om ansvaret for den stedfundne behandling i hele sagsforløbet  

 kan placeres på bestemte personer, det være sig på medlemmer af regeringen,  

 embedsmænd i administrationen eller andre, at såfremt anledning dertil gives, udtale sig om, hvorvidt andre end den  

 eller de for administrationen ansvarlige må antages at have været vidende om  

 og have et medansvar for karakteren af den nedprioritering af  

 familiesammenføringssager, der var tale om, og at udtale sig om, hvorvidt et retligt ansvar for fejl eller forsømmelser,  

 herunder for eventuelle beslutninger i strid med gældende lov, vil kunne  

 gøres gældende mod nogen.
Bemærkninger til forslaget Forslagsstillerne ser med stor alvor på indholdet af og konklusionerne i  

 Folketingets Ombudsmands skrivelse af 1. marts 1989 om Justitsministeriets og  

 Direktoratet for Udlændinges behandling af ansøgninger om familiesammenføring  

 i forhold til flygtninge i Danmark.
Ombudsmanden udtaler i ovennævnte skrivelse bl.a., at ægtefæller og mindreårige børn til her i landet fastboende personer har  

 et retskrav på at få meddelt opholdstilladelse, såfremt betingelserne herfor  

 (f.eks. gyldigt pas og dokumentation af familierelationen) i øvrigt er  

 opfyldt, at den gennemsnitlige sagsbehandlingstid af ansøgninger om  

 familiesammenføring ifølge Direktoratet for Udlændinge er ca. 4 måneder efter  

 direktoratets modtagelse af ansøgningen, mens en gennemgang af  

 sagsbehandlingstiden for ansøgninger fra tamilske flygtninge har vist en  

 meget væsentlig overskridelse af denne sagsbehandlingstid, at en nødvendig prioritering af en myndigheds opgaver skal opfylde visse  

 betingelser for at kunne betragtes som forsvarlig og lovlig, at det er uforståeligt, at Justitsministeriet og Direktoratet for  

 Udlændinge i betydeligt omfang har ment at kunne henvise til FN's  

 Flygtningehøjkommissariats udtalelser om og vurderinger af udsigterne til  

 repatriering af tamilske flygtninge i Europa som grundlag for beslutningen om  

 at nedprioritere de tamilske familiesammenføringssager, at sagerne næppe kan anses for særlig ressourcekrævende, og at der er  

 anvendt flere ressourcer til henholdende ekspeditioner i anledning af  

 nedprioriteringen, end der ville være medgået til at træffe afgørelse i  

 sagerne, at den nærmere udformning af nedprioriteringen ikke opfylder de  

 grundlæggende krav, der må stilles hertil, for at prioriteringen skal kunne  

 betragtes som forsvarlig og lovlig, og at undladelsen af at færdigbehandle ansøgninger om familiesammenføring  

 vedrørende tamilske flygtninge inden for en rimelig tid er overordentlig  

 kritisabel.
 Ombudsmanden tilføjer, at det for myndighederne måtte stå klart som en  

 nærliggende mulighed, at adskillige flygtninge ville vende hjem uanset  

 risikoen herved.
Forslagsstillerne finder, at en så alvorlig kritik af sagsbehandlingen i  

 et ministerium ikke blot kan tages til efterretning, men at det bør  

 klarlægges, hvor ansvaret for den stedfundne sagsbehandling kan placeres,  

 herunder hvorvidt de politisk ansvarlige har modtaget rådgivning, der  

 argumenterede for eller mod lovligheden af den fulgte praksis.
Det bør  

 endvidere klarlægges, om de til Folketinget givne oplysninger opfylder  

 lovgivningens krav med hensyn til indhold og fuldstændighed.
Det findes på denne baggrund ønskeligt at etablere et undersøgelsesorgan,  

 der er uafhængigt i forhold til Folketing, regering og administrative  

 myndigheder.
Domstolen vil kunne foretage enhver undersøgelse, herunder  

 afhøringer af relevante personer, som skønnes hensigtsmæssig med henblik på  

 undersøgelsens gennemførelse.
Nedsættelsen af en kommissionsdomstol og dennes gennemførelse af et  

 undersøgelsesarbejde i forlængelse af ombudsmandens undersøgelse og  

 konklusioner vil på tilfredsstillende måde kunne imødekomme disse ønsker.
Det  

 understreges, at en kommissionsdomstol ikke har nogen dømmende myndighed, men  

 udelukkende har den opgave at skabe grundlaget for de afgørelser, der  

 eventuelt skal træffes af andre, herunder en eventuel afsluttende  

 stillingtagen fra Folketingets side.
Bilag FOLKETINGETS OMBUDSMAND København, den 1. marts 1989.
Justitsministeriet Slotsholmsgade 10 1216 København K I skrivelse af 6. september 1988 anmodede jeg i medfør af  

 ombudsmandslovens § 6, stk. 5, Justitsministeriet om en nærmere redegørelse  

 for ministeriets og Direktoratet for Udlændinges behandling af  

 familiesammenføringssager.
Jeg anmodede i den forbindelse om oplysning om  

 antallet af ansøgninger om familiesammenføring, som direktoratet havde  

 modtaget i 1986, 1987 og 1988, og om, hvor mange af disse ansøgninger  

 direktoratet endnu ikke havde færdigbehandlet, samt om oplysninger om  

 Justitsministeriets og direktoratets gennemsnitlige sagsbehandlingstider  

 generelt i familiesammenføringssager.
Baggrunden for min anmodning var, at jeg havde modtaget et forholdsmæssigt  

 stort antal henvendelser, hovedsagelig fra herboende tamilske flygtninge, der  

 klagede over Direktoratet for Udlændinges sagsbehandlingstid i  

 familiesammenføringssager.
Hovedparten af disse konkrete klager havde jeg - i  

 overensstemmelse med ombudsmandsembedets hidtidige praksis - oversendt til  

 Justitsministeriet til videre foranstaltning.
Samtidig havde jeg anmodet  

 klagerne om at afvente ministeriets afgørelse, før de tog stilling til, om  

 der var grundlag for at klage til mig.
 Af henvendelserne fremgik det, at Direktoratet for Udlændinge kunne være  

 mere end 9 måneder om at behandle en ansøgning fra et familiemedlem til en  

 tamilsk flygtning om familiesammenføring.
 Den 29. november 1988 fandt jeg, at jeg - på grund af et samråd mellem  

 justitsministeren og Folketingets Retsudvalg bl.a. om Justitsministeriets og  

 Direktoratet for Udlændinges behandling af familiesammenføringssager  

 vedrørende tamilske flygtninge - var afskåret fra at gå videre med sagen.
I skrivelse af 6. december 1988 meddelte Folketingets Retsudvalg mig, at  

 udvalget ved samrådet ikke havde bedømt eller på anden måde taget stilling  

 til de i sagen rejste spørgsmål.
På baggrund heraf, og efter at der  

 yderligere havde været afholdt et møde mellem Folketingets Retsudvalg og mig,  

 besluttede jeg den 8. december 1988 at genoptage den behandling af sagen, som  

 jeg havde iværksat forud for samrådet.
Dette meddelte jeg Justitsministeriet  

 i skrivelse af 9. december 1988.
I skrivelse af 28. december 1988 afgav Justitsministeriet en redegørelse  

 om sagen.
Ministeriet vedlagde samtidig en udtalelse af 13. december 1988 fra  

 Direktoratet for Udlændinge samt Justitsministeriets besvarelse af nogle  

 spørgsmål, som Folketingets Retsudvalg havde stillet vedrørende behandlingen  

 af de pågældende sager, herunder ministeriets besvarelse af 27. september  

 1988 af Folketingets Retsudvalgs spørgsmål nr. 1 af 9. juni 1988.
 I udtalelsen af 13. december 1988 anførte Direktoratet for Udlændinge  

 følgende:
 ». . .
 Direktoratet har ingen statistik over antallet af modtagne ansøgninger om  

 familiesammenføring med anerkendte flygtninge.
Direktoratets statistikker giver alene oplysninger om antallet af afgjorte  

 familiesammenføringssager og om antallet af verserende sager.
De nedenfor  

 nævnte tal er alle opgjort på personer.
 I 1986 blev der meddelt ca. 500 tilladelser til familiesammenføring med  

 anerkendte flygtninge.
 Antallet af afslag i 1986 er ikke statistikført.
 I 1987 blev der meddelt ca. 1.600 tilladelser og ca. 150 afslag.
 I 1988 er der på nuværende tidspunkt meddelt ca. 700 tilladelser og ca.  

 160 afslag.
 Antallet af verserende familiesammenføringssager med anerkendte flygtninge  

 er på nuværende tidspunkt på ca. 1.000, hvortil kommer ca. 360 sager, hvor  

 Dansk Flygtningehjælp har underrettet direktoratet om, at der vil blive  

 indgivet ansøgning om familiesammenføring.
 Direktoratet kan ikke, uden en gennemgang af alle verserende sager,  

 oplyse, hvornår ansøgningen i de enkelte sager er indgivet, men bortset fra  

 ganske få sager vedrører de verserende sager ansøgninger indgivet i efteråret  

 1987 og i 1988.
Direktoratet har ingen statistik over den gennemsnitlige  

 sagsbehandlingstid i familiesammenføringssager med anerkendte flygtninge.
Det  

 kan imidlertid oplyses, at de ukomplicerede sager, der tages under  

 behandling, gennemsnitligt bliver afgjort ca. 4 måneder efter modtagelsen i  

 direktoratet af ansøgningen indgivet via en dansk repræsentation i udlandet.
Det skal dog bemærkes, at sagsbehandlingstiden varierer betydeligt fra sag  

 til sag afhængig af de nærmere omstændigheder i den enkelte sag med hensyn  

 til for eksempel dokumentation for ægteskab m.v.
I denne forbindelse skal  

 opmærksomheden henledes på, at familiesammenføringssager med anerkendte  

 flygtninge er blevet vanskeligere at behandle inden for det sidste års tid  

 navnlig på grund af problemer med at få familieforholdene godtgjort m.v.
 Der er på baggrund af direktoratets nuværende personaleressourcer grund  

 til at pege på, at familiesammenføringssager med anerkendte flygtninge  

 nødvendigvis dels må undergives en prioritering som sådan, dels må indgå i  

 prioriteringen af direktoratets, herunder det pågældende kontors, samlede  

 andre opgaver og i den forbindelse ikke mindst ønsket om at behandle  

 spontanasylsagerne så hurtigt som muligt.
At en prioritering overhovedet er nødvendig, må ses i lyset af den løbende  

 nedjustering af Direktoratet for Udlændinges ressourcer, der er sket og  

 fortsat sker.
Det bemærkes herved, at direktoratets personale trods en  

 mærkbar stigning i det samlede sagsantal siden 1987 er blevet reduceret med  

 ca. 11 pct.
 Som det fremgår af tallene, verserer der i øjeblikket ca. 1.000  

 ansøgninger om familiesammenføring med anerkendte flygtninge, hvoraf ca. 300  

 vedrører tamiler.
Direktoratet er fuldt ud klar over, at det kan være en betydelig  

 belastning for de umiddelbart involverede at skulle vente på svar på en  

 ansøgning om opholdstilladelse.
Det gælder generelt og ikke mindst de  

 asylansøgere, der sidder og venter i Røde Kors Centrene eller i et tredje  

 land, og de mange nære pårørende til herboende flygtninge, hvis eneste  

 alternativ til adskillelsen er en familieforening i Danmark.
Det gælder  

 naturligvis også de tamilske familier, men netop de har hidtil haft udsigt  

 til i nærmere fremtid at få den alternative mulighed, at de, hvis de ønsker  

 det, kan forenes i hjemlandet takket være de der igangværende bestræbelser,  

 som ikke mindst UNHCR er gået aktivt i spidsen for.
Naturligvis ville direktoratet helst ekspedere alle sager så hurtigt, som  

 det på nogen måde er forsvarligt.
Det er imidlertid beklageligvis ikke  

 muligt.
Direktoratet må nødvendigvis prioritere.
I denne situation har  

 direktoratet, som bekendt, i nært samråd med Justitsministeriet fundet, at  

 det formentlig er mindst uforsvarligt at nedprioritere behandlingen af de  

 tamilske familiesammenføringssager på et tidspunkt, hvor situationen på Sri  

 Lanka efter fredsaftalen har været i udvikling mod det bedre.
Noget  

 tilsvarende kan man desværre ikke sige om de fleste andre lande, som  

 flygtningene i Danmark er kommet fra.
Viser det sig imidlertid, at de  

 internationale bestræbelser i relation til Sri Lanka lider skibbrud, må  

 prioriteringen tages op til fornyet overvejelse.« I redegørelsen af 28. december 1988 til mig anførte Justitsministeriet  

 følgende om behandlingen af familiesammenføringssager:
 ». . .
Det er i hvert enkelt tilfælde nødvendigt at iværksætte en indgående  

 administrativ sagsbehandling for at kunne konstatere, om udlændingelovens  

 betingelser for familiesammenføring er opfyldt.
Sagsbehandlingen tager  

 således blandt andet sigte på at kontrollere, om der foreligger et ægteskab,  

 der anerkendes efter dansk ret, om slægtskabet (forældre/børn) er godtgjort,  

 og om børnene er under 18 år.
I den forbindelse er der konstateret en  

 væsentlig stigning i antallet af ansøgninger, hvor der foreligger et  

 utilfredsstillende dokumentationsgrundlag.
Justitsministeriet finder, at det påhviler enhver moderne  

 forvaltningsmyndighed - herunder Direktoratet for Udlændinge - inden for de  

 givne rammer at foretage en prioritering af de opgaver, den skal varetage.  

 Dette gælder, uanset om myndigheden beskæftiger sig med faktisk  

 forvaltningsvirksomhed, eller om myndigheden træffer afgørelser, der i vidt  

 omfang eller kun i begrænset omfang beror på et skøn.
Pligten til at foretage  

 en prioritering af forvaltningens opgaver må forekomme særlig åbenbar i de  

 tilfælde - der efter Justitsministeriets opfattelse må antages at ville  

 forekomme i stigende omfang - hvor en forvaltningsmyndighed underkastes et  

 stigende arbejdspres, mens der ikke findes mulighed for en tilsvarende  

 forøgelse af forvaltningens mulighed for at varetage disse opgaver.
 En sådan prioritering kan i sagens natur indebære, at ikke alle opgaver  

 varetages med samme intensitet og hurtighed.
 I det omfang, prioriteringen foretages ud fra saglige kriterier, finder  

 Justitsministeriet imidlertid, at prioriteringen er såvel forsvarlig som  

 nødvendig for en effektiv og fleksibel varetagelse af forvaltningens opgaver.
. . .« Til Direktoratet for Udlændinges ovennævnte statistiske oplysninger  

 anførte Justitsministeriet i redegørelsen følgende:
 ». . .
De nævnte tal for behandlingen af familiesammenføringssager i 1988 skal  

 blandt andet ses på baggrund af, at der i 1987 blev indgivet ca. 7.600  

 asylansøgninger.
Over 2.700 af disse blev indgivet her i landet.
I 1988 er  

 der indtil 1. december 1988 indgivet ca. 10.500 asylansøgninger, heraf ca.  

 4.100 her i landet.
. . .« Justitsministeriet tilføjede, at der heller ikke i ministeriet føres  

 særskilt statistik over sagsbehandlingstiden i familiesammenføringssager,  

 ligesom ministeriet ikke fører en særskilt statistik vedrørende klager over  

 sagsbehandingstiden i Direktoratet for Udlændinge.
 Ministeriet anslog, at den gennemsnitlige sagsbehandlingstid for en  

 sagsbehandlingsklage i Justitsministeriet »er 1-2 måneder fra  

 modtagelsen af Direktoratet for Udlændinges udtalelse i sagen«.
 I redegørelsen udtalte Justitsministeriet endvidere følgende:
 ». . .
For så vidt angår den prioritering af de mange familiesammenføringssager,  

 der omtales i svaret til Folketingets Retsudvalg den 27. september 1988 og i  

 Direktoratet for Udlændinges udtalelse, kan oplyses, at Direktoratet for  

 Udlændinge efter drøftelse med Justitsministeriet i lyset af udviklingen i  

 Sri Lanka siden fredsaftalen i sommeren 1987 og på baggrund af, at FN's  

 Højkommissariat for Flygtninge har iværksat et repatrieringsprogram for  

 tamiler fra Indien til Sri Lanka, har fundet at måtte prioritere behandlingen  

 af familiesammenføringssager således, at der blev taget hensyn til, at  

 tamiler hidtil har haft udsigt til inden for en kortere periode og under FN's  

 auspicier at kunne repatriere til Sri Lanka og dermed vende hjem til  

 familien.
Det samme gør sig ikke gældende for de fleste andre  

 flygtningegrupper i Danmark.
 Prioriteringen af andre familiesammenføringssager forud for tamilsagerne  

 bliver imidlertid praktiseret således, at hvor der foreligger ganske særlige  

 forhold i den enkelte sag, behandles sagen.
 Situationen på Sri Lanka følges nøje, ikke mindst af FN's Højkommissariat  

 for Flygtninge, der i lyset af den øjeblikkelige situation har standset  

 repatrieringen af tamiler fra Indien til Sri Lanka.
Højkommissariatet har imidlertid givet udtryk for, at situationen vil  

 blive taget op til fornyet vurdering, når blandt andet præsidentvalget på Sri  

 Lanka er overstået.
Af samme grund har Flygtningenævnet truffet beslutning om  

 indtil videre at udsætte behandlingen af en række sager, hvor Direktoratet  

 for Udlændinge har meddelt afslag på asyl til tamiler fra Sri Lanka.
 På denne baggrund vil Direktoratet for Udlændinge og Justitsministeriet  

 tage spørgsmålet om prioriteringen af familiesammenføringssagerne vedrørende  

 tamiler op til vurdering, når FN's Højkommissariat for Flygtninge har haft  

 lejlighed til på ny at vurdere situationen i Sri Lanka.
 . . .
 Justitsministeriet finder fortsat, at den prioritering, som Direktoratet  

 for Udlændinge efter drøftelser med Justitsministeriet har foretaget, og som  

 Folketingets Retsudvalg har været bekendt med, af sager om  

 familiesammenføring med tamiler fra Sri Lanka er sagligt velbegrundet og  

 forsvarlig, når henses til de foreliggende oplysninger om forholdene i Sri  

 Lanka, til udviklingen i antallet af sager om asyl og familiesammenføring,  

 som er indgået til Direktoratet for Udlændinge, og til de bestræbelser  

 vedrørende repatriering af flygtninge, som regeringen har iværksat.
. . .« I svaret af 27. september 1988 til Folketingets Retsudvalg havde  

 justitsministeren bl.a. udtalt følgende:
 ». . .
 Samtidig har FN's flygtningehøjkommissariat og Udenrigsministeriet oplyst,  

 at forholdene i Sri Lanka efter fredsslutningen er blevet væsentligt sikrere  

 og tryggere - også for tamilerne.
Højkommissariatet har således allerede iværksat et større program, hvor  

 titusinder af tamiler, der befinder sig i Indien, frivilligt er vendt tilbage  

 til Sri Lanka.
Højkommissariatet har givet udtryk for, at der arbejdes på at  

 få skabt mulighed for, at også tamiler i Europa kan vende tilbage til Sri  

 Lanka.
 I øjeblikket overvejer en række vesteuropæiske lande muligheden for at  

 genbosætte tamilerne i Sri Lanka.
Direktoratet har på denne baggrund nedprioriteret behandlingen af  

 familiesammenføringssager fra Sri Lanka, således at familiesammenføringssager  

 fra andre lande, hvor de pågældende familiemedlemmer ofte befinder sig i en  

 reel faresituation, behandles i første række.
Dette er imidlertid ikke  

 ensbetydende med, at der ikke meddeles familiesammenføringstilladelse til  

 tamilske flygtninge.
Direktoratet vil selvsagt fortsat kunne behandle sager,  

 hvor særlige forhold, f.eks. af helbredsmæssig art, gør sig gældende,  

 forlods.
 Jeg er enig i den prioritering, som direktoratet har foretaget i disse  

 sager, blandt andet under hensyn til de oplysninger om forholdene i Sri  

 Lanka, der er nævnt ovenfor.
Jeg er på den anden side fuldt ud klar over, at det kan være en betydelig  

 belastning for de umiddelbart involverede at skulle vente på svar på en  

 ansøgning om opholdstilladelse.
Det gælder efter min opfattelse generelt -  

 ikke mindst for de asylansøgere, der sidder og venter i vore centre eller i  

 et tredjeland, og de mange nære pårørende til herboende flygtninge, hvis  

 eneste alternativ til adskillelsen er en familieforening i Danmark.
Men  

 netop de tamilske familier har dog den mulighed, at de, hvis de ønsker det,  

 kan forenes i hjemlandet takket være de igangværende bestræbelser, som ikke  

 mindst UNHCR er gået aktivt i spidsen for (min fremhævning).« I skrivelse af 6. januar 1989 anmodede jeg til brug for min videre  

 undersøgelse af sagen Justitsministeriet om udlån af Justitsministeriets og  

 Direktoratet for Udlændinges familiesammenføringssager vedrørende 37 tamilske  

 flygtning, der alle havde rettet henvendelse til mig om direktoratets  

 sagsbehandlingstid i deres konkrete sager.
 I skrivelse af 19. januar 1989 anmmodede jeg endvidere United Nations'  

 High Commissioner for Refugees (UNHCR) om en udtalelse om, »hvorledes  

 mulighederne for repatriering af herboende tamilske flygtninge bedømmes af  

 UNHCR og er blevet bedømt i perioden 1987-88 samt om disse forholds  

 eventuelle betydning for gennemførelsen af familiesammenføring mellem  

 herboende tamilske flygtninge og deres familiemedlemmer i Sri Lanka«.
 I skrivelsen til UNHCR refererede jeg til bl.a. citater fra  

 justitsministerens ovennævnte besvarelse af 27. september 1988 til  

 Folketingets Retsudvalg og fra Justitsministeriets redegørelse af 28.  

 december 1988 til mig.
Med skrivelse af 23. januar 1989 modtog jeg fra Justitsministeriet akterne  

 i de 37 familiesammenføringssager vedrørende tamilske flygtninge.
Ministeriet  

 anførte, at Direktoratet for Udlændinge havde oplyst, at der i 1988 var  

 meddelt 204 tilladelser til familiesammenføring med herboende tamilske  

 flygtninge, og at antallet af verserende tamilske familiesammenføringssager  

 ved udgangen af 1988 var ca. 123, omfattende skønsmæssigt ca. 300 personer.
Med skrivelse af 27. januar 1989 sendte Justitsministeriet mig til  

 orientering en kopi af skrivelse af 25. januar 1989 til ministeriet fra  

 Direktoratet for Udlændinge.
Direktoratet meddelte i denne skrivelse, at  

 direktoratet på baggrund af karakteren af de foreliggende oplysninger om  

 situationen i Sri Lanka nu havde truffet beslutning om, at behandlingen af  

 familiesammenføringssager med herværende tamilske flygtninge nu generelt  

 skulle tillægges samme prioritet som andre familiesammenføringssager.
Dette  

 indebar bl.a., at direktoratet på samme måde som ved behandlingen af andre  

 familiesammenføringssager ville være særlig opmærksom på tilfælde, hvor  

 sagsbehandlingstiden har været længere end normalt.
 I skrivelse af 27. januar 1989 oplyste Justitsministeriet, at ministeriet  

 havde meddelt direktoratet, at ministeriet ikke havde indvendinger mod den  

 ændrede prioritering.
I skrivelse af 30. januar 1989 anmodede jeg Justitsministeriet og  

 Direktoratet for Udlændinge om supplerende udtalelser i sagen.
Skrivelsen var  

 vedlagt et skema med angivelse af nogle hovedpunkter i hver enkelt af de 37  

 sagers tidsmæssige forløb.
Skemaet er i anonymiseret form optaget som bilag 1  

 (ikke optrykt her) til nærværende skrivelse.
 I skrivelsen anførte jeg:
 1. Af de udlånte akter fremgik det, at direktoratet i 12 af de 37 sager  

 havde meddelt de ansøgte tilladelser, men at tilladelserne - bortset fra eet  

 tilfælde - var meddelt mellem 8 og 15 måneder efter, at direktoratet havde  

 modtaget fornøden dokumentation for familieforhold samt ansøgning via dansk  

 repræsentation i udlandet (rødt skema).
 Jeg bad ministeriet og direktoratet om en udtalelse om, hvorvidt der i de  

 elleve konkrete sager havde foreligget uafklarede spørgsmål (herunder  

 spørgsmål om opfyldelse af udlændingelovens betingelser for  

 familiesammenføring) eller andre ressourcekrævende forhold, som efter  

 Justitsministeriets opfattelse havde været til hinder for, at de ansøgte  

 tilladelser blev meddelt tidligere end sket.
 2. Af akterne i enogtyve af sagerne, som direktoratet endnu ikke havde  

 færdigbehandlet, fremgik det, at der til direktoratets behandling af sagerne  

 indtil da var gået mellem 7 og 16 måender, efter at direktoratet havde  

 modtaget den fornødne dokumentation af familieforhold samt ansøgning via  

 dansk repræsentation i udlandet (rødt skema).
Jeg bad Justitsministeriet og direktoratet om at udtale sig om, hvorvidt  

 der i de konkrete sager forelå uafklarede spørgsmål (herunder spørgsmål om  

 opfyldelse af udlændingelovens betingelser for familiesammenføring) eller  

 andre ressourcekrævende forhold, som efter ministeriets opfattelse var til  

 hinder for direktoratets færdigbehandling af sagerne.
I bekræftende fald bad  

 jeg endvidere om oplysninger om, hvilke initiativer direktoratet havde taget  

 med henblik på afklaring af spørgsmålene.
I skrivelse af 6. februar 1989 afgav UNHCR den udtalelse, som jeg havde  

 anmodet om; udtalelsen er gengivet som bilag 2 (ikke optrykt her) til  

 nærværende skrivelse.
Det fremgår bl.a. af udtalelsen, at  

 repatrieringsprogrammerne for tamilske flygtninge stedse har vedrørt  

 flygtninge i Indien.
Først den 29. juni 1988 gav UNHCR udtryk for muligheden  

 af, at også flygtninge i Europa muligvis (og i begrænset omfang) ville kunne  

 indgå i repatrieringsbestræbelserne.
 Ved et møde - hvori også danske myndigheder var til stede - den 26.  

 september 1988 oplyste UNHCR imidlertid, at repatrieringen af tamilske  

 flygtninge indtil videre måtte suspenderes af hensyn til de kommende valg i  

 Sri Lanka samt for at skabe ro omkring de allerede tilbagevendte flygtninge.  

 Advarsler vedrørende hjemsendelse af tamilske flygtninge eller asylsøgere  

 blev yderligere tilkendegivet af UNHCR over for danske myndigheder i oktober  

 og november 1988.
Vedrørende familiesammenføring henleder UNHCR opmærksomheden på en række  

 internationale anbefalinger m.v. om sikring af familiens enhed.
UNHCR finder  

 endvidere anledning til at understrege, at den omstændighed, at  

 repatrieringsprogrammer for visse medlemmer af en flygtningegruppe  

 iværksættes, ikke påvirker den ret til familiesammenføring, der tilkommer  

 andre medlemmer af den samme flygtningegruppe.
Bl.a. i lyset af UNHCR's oplysning den 26. september 1988 om suspension af  

 repatriering af tamilske flygtninge sammenholdt med den ovenfor (side 7)  

 citerede tilkendegivelse af 27. september 1988 over for Folketingets  

 Retsudvalg om, at »netop de tamilske familier . . . kan forenes i  

 hjemlandet«, fandt jeg det rettest at sende UNHCR's udtalelse til  

 Justitsministeriet, således at ministeriet kunne fremkomme med eventuelle  

 bemærkninger.
Oversendelsen til ministeriet skete med skrivelse af 9. februar  

 1989.
I skrivelse af 10. februar 1989 besvarede Justitsministeriet min skrivelse  

 af 30. januar 1989. Justitsministeriet henholdt sig til en udtalelse af 8.  

 februar 1989 fra Direktoratet for Udlændinge.
I udtalelsen, som ministeriet  

 vedlagde, anførte direktoratet bl.a. følgende:
». . . direktoratet (vil) ikke . . . bestride, at der for så vidt  

 kunne have været truffet en afgørelse i de under pkt. 1, 2 . . . nævnte sager  

 samt i øvrigt i et større antal sager om familiesammenføring med anerkendte  

 tamilske flygtninge på et tidligere tidspunkt end sket.
Når dette imidlertid  

 ikke er sket, hænger det sammen med den prioritering af  

 familiesammenføringssagerne, der tidligere er redegjort for over for  

 Folketingets Ombudsmand.
Direktoratet for Udlændinge kan tilføje, at der i lyset af de foreliggende  

 oplysninger om situationen i Sri Lanka er blevet truffet beslutning om, at  

 behandlingen af familiesammenføringssager med herværende tamilske flygtninge  

 nu generelt tillægges samme prioritet som andre familiesammenføringssager.  

 Dette indebærer blandt andet, at Direktoratet for Udlændinge på samme måde  

 som ved behandlingen af andre familiesammenføringssager vil være særlig  

 opmærksom på tilfælde, hvor sagsbehandlingstiden har været længere end  

 normalt i familiesammenføringssager.
Direktoratet kan i denne forbindelse  

 oplyse, at der nu blandt andet i samtlige de sager, der er nævnt under pkt. 2  

 i skrivelsen fra Folketingets Ombudsmand, er meddelt opholdstilladelse.
. . .« I skrivelse af 22. februar 1989 meddelte Justitsministeriet mig, at  

 skrivelsen fra UNHCR ikke gav Direktoratet for Udlændinge eller  

 Justitsministeriet anledning til yderligere bemærkninger.
 Jeg skal herefter udtale følgende:
 1. Udlændingelovens § 9, stk. 1, nr. 2 og 3, har følgende indhold:
 »Efter ansøgning gives der opholdstilladelse til:
 . . .
 2) En udlænding, som samlever på fælles bopæl i ægteskab eller i fast  

 samlivsforhold af længere varighed med en i Danmark fastboende person.
 3) Mindreårigt barn af en i Danmark fastboende person eller dennes  

 ægtefælle, når barnet bor hos forældremyndighedens indehaver.
. . .« Det følger af bestemmelserne i § 9, stk. 1, nr. 2 og 3, at der efter  

 ansøgning skal meddeles opholdstilladelse med henblik på familiesammenføring  

 i de tilfælde af kvalificerede familierelationer (ægtefælle og mindreårige  

 børn), som nærmere er opregnet i bestemmelserne.
De nævnte familiemedlemmer  

 til her i landet fastboende personer har således et retskrav på at få meddelt  

 opholdstilladelse, såfremt betingelserne herfor (f.eks. gyldigt pas og  

 dokumentation af familierelationen) i øvrigt er opfyldt.
 2. Som refereret ovenfor, føres der ikke i Direktoratet for Udlændinge  

 statistik over antallet af modtagne ansøgninger om familiesammenføring og ej  

 heller over direktoratets gennemsnitlige sagsbehandlingstid i disse sager.  

 Dog har Direktoratet for Udlændinge oplyst, at ukomplicerede sager  

 gennemsnitligt bliver afgjort på »ca. 4 måneder efter direktoratets  

 modtagelse af ansøgningen«.
Efter min gennemgang af de konkrete sager om klager over Direktoratet for  

 Udlændinges sagsbehandlingstid i familiesammenføringssager vedrørende  

 tamilske flygtninge (samt på baggrund af det anførte i Justitsministeriets og  

 Direktoratet for Udlændinges udtalelser) må jeg lægge til grund, at  

 direktoratets sagsbehandlingstid inden for det sidste halvandet år i den  

 sidstnævnte gruppe af sager har været af væsentlig længere varighed.
Jeg har  

 forstået, at årsagen hertil er, at Direktoratet for Udlændinge på grund af en  

 betydelig stigning i 1987-88 i antallet af asylansøgninger og ansøgninger om  

 familiesammenføring har set sig nødsaget til at foretage en prioritering af  

 direktoratets opgaver; direktoratet har herved valgt - efter drøftelse med  

 Justitsministeriet - at prioritere andre sager, herunder andre  

 familiesammenføringssager, forud for tamilsagerne.
3. Jeg er enig med Justitsministeriet i, at det påhviler enhver  

 forvaltningsmyndighed - herunder Direktoratet for Udlændinge - inden for de  

 givne rammer at foretage en prioritering af de opgaver, myndigheden skal  

 varetage.
Den nærmere udformning af en sådan prioritering må imidlertid  

 opfylde visse betingelser for at kunne betragtes som forsvarlig og lovlig.
I  

 forbindelse med de her omhandlede sager finder jeg anledning til at fremhæve  

 to sådanne betingelser:
a) Den foretagne prioritering må, sammenholdt med myndighedens begrænsede  

 ressourcer, ikke medføre, at sagsbehandlingstiden for de nedprioriterede  

 sager bliver af en længde, der væsentligt overskrider, hvad der under hensyn  

 til sagens karakter og i forhold til den enkelte ansøger kan anses for  

 rimeligt.
I Folketingets Ombudsmands Beretninger er således omtalt flere  

 sager, i hvilke ombudsmanden har kritiseret en myndigheds generelle  

 sagsbehandlingstid.
Ombudsmanden har efterfølgende i disse tilfælde nøje  

 fulgt, hvilke initiativer myndigheden har taget med henblik på nedbringelse  

 af behandlingstiden.
b) Den foretagne prioritering skal ske ud fra korrekte og saglige  

 kriterier.
Prioriteringen må således ikke medføre en usaglig  

 forskelsbehandling.
4. Justitsministeriet og Direktoratet for Udlændinge har som begrundelse  

 for direktoratets prioritering af andre sager forud for tamilsagerne henvist  

 til udviklingen af forholdene i Sri Lanka siden fredsaftalen i sommeren 1987  

 og til, at FN's Højkommissariat for Flygtninge har iværksat et  

 repatrieringsprogram for tamiler fra Indien til Sri Lanka.
Justitsministeriet  

 og Direktoratet for Udlændinge har således ifølge det oplyste ved  

 prioriteringen taget hensyn til, »at tamiler hidtil har haft udsigt til  

 inden for en kortere periode og under FN's auspicier at kunne repatriere til  

 Sri Lanka og dermed vende hjem til familien«.
Efter indholdet af UNHCR's udtalelse af 6. februar 1989 (bilag 2 (ikke  

 optrykt her)) synes der - bortset fra perioden 29. juni-26. september 1988 -  

 ikke at have været tilstrækkeligt belæg for denne antagelse fra  

 Justitsministeriets og Direktoratet for Udlændinges side.
I lyset af UNHCR's  

 udtalelse - såvel om udsigterne til repatriering af tamilske flygtninge i  

 Europa som vedrørende det almene spørgsmål om familiesammenføring - må jeg  

 stille mig uforstående over for, at Justitsministeriet og Direktoratet for  

 Udlændinge i betydeligt omfang har ment at kunne henvise til  

 Højkommissariatets udtalelser og vurderinger som grundlag for beslutningen om  

 at stille de tamilske familiesammenføringssager i bero/nedprioritere dem.
5. Min gennemgang af de konkrete sager har vist, at der i langt de fleste  

 af disse er tale om en meget væsentlig overskridelse af den normale  

 gennemsnitlige behandlingstid for familiesammenføringssager.
I 32 af sagerne  

 blev de ansøgte tilladelser således meddelt mellem 7 og 16 måneder efter, at  

 direktoratet havde modtaget den fornødne dokumentation af familieforhold samt  

 ansøgning via dansk repræsentation i udlandet (rødt skema). I et flertal af  

 disse sager var behandlingstiden nærmere de 16 end de 7 måneder.
På baggrund af det anførte i Justitsministeriets og Direktoratet for  

 Udlændinges supplerende udtalelser af henholdsvis 8. og 10. februar 1989 må  

 jeg lægge til grund, at de sagsbehandlingsskridt, der - efter direktoratets  

 modtagelse af ansøgning, dokumentation for familieforhold samt rødt skema -  

 har resteret med hensyn til direktoratets færdigbehandling af de konkrete  

 familiesammenføringssager, var yderst begrænsede.
De har bestået i en endelig  

 vurdering af den konkrete sag, herunder af sagens faktiske oplysninger  

 sammenholdt med betingelserne i udlændingelovens § 9, stk. 1, nr. 2 og 3,  

 samt udfærdigelse af en kort afsluttende skrivelse med meddelelse om,  

 hvorvidt opholdstilladelse kunne meddeles.
Jeg skal i den forbindelse  

 bemærke, at afgørelser efter bestemmelserne i udlændingelovens § 9, stk. 1,  

 nr. 2 og 3, er afgørelser, der i meget begrænset omfang beror på et skøn;  

 sagerne kan således næppe anses for særlig ressourcekrævende i henseende til  

 mere indgående overvejelser vedørende de enkelte sager og disses nærmere  

 afstemning med den praksis, der følges på området.
Direktoratet for Udlændinge har udskudt eller undladt af foretage disse  

 afsluttende sagsbehandlingsskridt i de konkrete sager under henvisning til,  

 at prioritering var nødvendig som følge af begrænsede ressourcer.
Heroverfor  

 står imidlertid, at direktoratet for stort set alle de omhandlede sagers  

 vedkommende har brugt relativt mange ressourcer dels til at besvare  

 rykkerskrivelser fra ansøgerne og deres repræsentanter, dels til at udfærdige  

 udtalelser til Justitsministeriet i anledning af konkrete klager over  

 direktoratets sagsbehandlingstid i de enkelte sager.
I en række af sagerne er  

 der således anvendt flere ressourcer til disse (henholdende) ekspeditioner,  

 end der ville være medgået til at træffe afgørelse i sagerne.
 6. På baggrund af det i pkt. 3-5 anførte er det min opfattelse, at  

 Justitsministeriet og Direktoratet for Udlændinge ikke med rette har kunnet  

 påberåbe sig begrænsede ressourcer og prioriteringshensyn som begrundelse for  

 at udskyde eller undlade at træffe afgørelse i de konkrete sager. - Selv om  

 Justitsministeriets og Direktoratet for Udlændinges udskydelse af sagerne i  

 øvrigt kunne anerkendes som udtryk for en ressourcebetinget prioritering,  

 opfylder fremgangsmåden ikke de grundlæggende krav, der (som anført ovenfor,  

 pkt. 3, a og b) må stilles til den nærmere udformning af sådanne  

 prioriteringer.
 I sin artikel »Forsinkelser i den offentlige Forvaltning«  

 (Juristen 1965, side 193-207) anfører professor Poul Andersen bl.a. følgende  

 (side 205):
»De typiske forsinkelser skyldes forsømmelse, manglende kontrol med  

 sagsbehandlingen, personalemangel og andre omstændigheder, som udelukker, at  

 forsinkelser kan anses for tilsigtede (simpel forsinkelse). Men det  

 forekommer, at forsinkelser er tilsigtede, idet forvaltningsmyndigheden  

 forfølger et bestemt formål med at trække tiden ud (kvalificeret  

 forsinkelse).« Jeg har fundet at burde overveje, om der i de foreliggende sager er tale  

 om »kvalificeret forsinkelse« i den forstand, at Direktoratet for  

 Udlændinge - efter samråd med Justitsministeriet - ved at undlade eller  

 udsætte sagernes afsluttende behandling har tilsigtet at øge muligheden for  

 at få herboende tamilske flygtninge til at vende tilbage til Sri Lanka.
Uanset det mangelfulde grundlag for Justitsministeriets og Direktoratet  

 for Udlændinges henvisninger til prioriteringshensyn og til tilkendegivelser  

 m.v. fra UNHCR, finder jeg dog ikke med tilstrækkelig sikkerhed at kunne  

 karakterisere forsinkelsen af sagsbehandlingen som udtryk for en sådan  

 hensigt.
Jeg må dog lægge til grund, at det for Justitsministeriet og  

 Direktoratet for Udlændinge måtte stå klart som en nærliggende mulighed, at  

 forsinkelsen af sagsbehandlingen kunne få adskillige af de herboende  

 flygtninge til at forsøge at vende tilbage til hjemlandet, uanset risikoen  

 herved.
Jeg har derfor også forståelse for, at forløbet i de enkelte sager  

 hos klagerne selv har kunnet efterlade det indtryk, at man derved søgte at få  

 dem til at vende tilbage til hjemlandet.
7. Jeg må - under henvisning til ovenstående - finde det overordentlig  

 kritisabelt, at Justitsministeriet og Direktoratet for Udlændinge har undladt  

 at færdigbehandle ansøgninger om familiesammenføring vedrørende tamilske  

 flygtninge inden for en rimelig tid.
Jeg skal i den forbindelse erindre om,  

 at det drejer sig om sager, hvor de pågældende har et retskrav på meddelelse  

 af opholdstilladelse.
Samtidig skal jeg påpege, at det er sager af meget  

 væsentlig betydning for de pågældendes familiemæssige situation, herunder  

 forholdet til deres mindreårige børn.
 Da Direktoratet for Udlændinge - efter min meddelelse den 9. december 1988  

 om, at jeg havde genoptaget behandlingen af sagen - har meddelt  

 opholdstilladelse i samtlige de ovennævnte (side 8, pkt. 2) 21 sager, og da  

 Direktoratet for Udlændinge har oplyst, at direktoratet ved den videre  

 behandling af tamilske familiesammenføringssager vil være særlig opmærksom på  

 tilfælde, hvor sagsbehandlingstiden har været længere end normalt, har jeg  

 ikke nu anledning til at foretage yderligere i sagen.
 Jeg har samtidig hermed gjort Folketingets Retsudvalg bekendt med denne  

 skrivelse.
 De udlånte akter vedlægges.
 Der henvises til Justitsministeriets sag j.nr. 2. k. 1988-3701-104.
Hans Gammeltoft-Hansen (Bilagene er ikke optrykt her).
