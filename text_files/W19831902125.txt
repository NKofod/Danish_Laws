Et barn var i marts 1971 på grund af moderens død umiddelbart efter  

 barnets fødsel udskrevet fra hospital til morforældrene med henblik på varigt  

 ophold hos disse.
Morforældrene boede i B kommune, og socialudvalget i B  

 kommune havde i april 1971 udstedt plejetilladelse.
I august 1971 blev barnet  

 indlagt på hospital, hvorfra det blev udskrevet til særforsorg.
Siden juli  

 1972 havde barnet haft ophold på institution.
Barnet fandtes at have  

 erhvervet selvstændig opholdskommune i B kommune, og betalingsforpligtelserne  

 påhvilede således B kommune.
 REDEGØRELSE FOR SAGEN:
Et gift par, der boede i A kommune, havde fået et barn i februar 1971.  

 Moderen døde umiddelbart efter fødslen, og efter aftale med faderen blev  

 barnet i marts 1971 udskrevet fra hospital til ophold hos morforældrene, der  

 boede i B kommune.
I slutningen af april 1971 udstedte socialudvalget i B  

 kommune plejetilladelse til morforældrene, uden at udvalget var i kontakt med  

 faderens daværende opholdskommune.
I august 1971 blev barnet indlagt på sygehus, hvorfra det i oktober 1971  

 blev udskrevet til særforsorg.
Siden juli 1972 havde barnet haft ophold på  

 institution, fra oktober 1977 på en institution beliggende i C kommune.
 Faderen havde kun haft lidt kontakt med barnet efter plejeanbringelsen.
 Det sociale udvalg i B kommune afslog over for institutionen i C kommune  

 at være betalingskommune for barnet, idet udvalget fandt, at barnet ikke  

 havde erhvervet selvstændig opholdskommune i den ca. 5 måneder, hvor barnet  

 opholdt sig hos morforældrene.
 AFGØRELSEN, DER KLAGES OVER:
 Amtsankenævnet fandt, at barnet havde fået selvstændig opholdskommune i B  

 kommune, da barnet efter sin fødsel blev udskrevet fra hospital til sine  

 morforældre med henblik på fast ophold i deres hjem i B kommune.  

 Betalingsforpligtelserne påhvilede således B kommune.
 LOVGRUNDLAG:
 Efter bistandslovens § 10, stk. 1, påhviler pligten til at yde bistand det  

 sociale udvalg i opholdskommunen.
Efter lovens § 10, stk. 3, anses et barn, der lever sammen med begge  

 forældre, at have opholdskommune, hvor forældrene bor.
Lever barnet kun  

 sammen med den ene af forældrene, har det opholdskommune, hvor denne bor.
Et  

 barn, der ikke lever sammen med nogen af forældrene, har selvstændig  

 opholdskommune.
 ANKESTYRELSENS AFGØRELSE:
Ankestyrelsen fandt, at morforældrenes hjemtagelse af barnet fra sygehuset  

 var sket med henblik på varigt ophold, hvilket understøttedes af, at  

 morforældrene fik plejetilladelse til barnet.
Ankestyrelsen tiltrådte  

 herefter, at barnet havde opnået selvstændig opholdskommune i B kommune, og  

 at betalingsforpligtelserne således påhvilede B kommune.
