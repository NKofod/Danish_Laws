Nr LSF 110 Forslag til Lov om ændring af ligningsloven Fremsat af Bente Juncker (CD) Mimi Jakobsen (CD) Svend Aage Jensen (CD)  

 Arne Melchior (CD) den 14. november 1991 § 1 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 776 af 20. november 1990, som  

 senest ændret ved lov nr. 398 af 6. juni 1991, foretages følgende ændring:
 I § 7 indsættes som litra å:
å) Tilskud til kantinedrift og til formålsbestemte  

 frokostværdicheck/-kuponer ydet til medarbejdere, og som ikke pr. medarbejder  

 overstiger en udgift på 20 kr. pr. måltid pr. arbejdsdag.
Beløbet reguleres i  

 overensstemmelse med reglerne i § 20 i lov om indkomstskat og formueskat for  

 personer m.v. (personskatteloven). De således regulerede beløb afrundes opad  

 til nærmeste kronebeløb.
§ 2 Loven træder i kraft dagen efter bekendtgørelsen i Lovtidende og har  

 virkning fra og med indkomståret 1992.
Bemærkninger til lovforslaget Almindelige bemærkninger Lovforslagets formål er at sikre, at der opnås fuld ligestilling mellem  

 beskatning af arbejdsgiveres tilskud til formålsbestemte  

 frokostværdicheck/-kuponsystemer og tilskud til virksomhedskantiner.
 På grundlag af en klage over den manglende ligestilling har  

 Konkurrencerådet undersøgt og behandlet klagen.
Konkurrencerådet konstaterer i et brev til Told- og Skattestyrelsen  

 dateret den 9. oktober 1991, at beskatningsreglerne virker  

 konkurrenceforvridende mellem udbydere af frokostkuponsystemer og  

 professionelle virksomhedskantiner.
Konkurrencerådets undersøgelse har vist,  

 at markedet for frokosttilbud i betydelig grad påvirkes af reglerne for  

 beskatning af arbejdsgivernes tilskud til frokostordninger.
 Konkurrencerådet har på denne baggrund måttet henstille til Told- og  

 Skattestyrelsen, at Told- og Skattestyrelsen medvirker til en ændring af  

 ligningsvejledningen, således at der i beskatningsmæssig henseende sker en  

 ligestilling mellem tilskud til frokostkuponsystemer og tilskud til  

 virksomhedskantiner.
Mange virksomheder har givet fuld tilslutning til frokostkuponideen, som  

 er meget udbredt i mange europæiske lande, men de har afstået fra at bruge  

 systemet på grund af den manglende skattemæssige ligestilling.
Det er årsagen  

 til, at der i dag ikke længere er en virksomhed, der udbyder en  

 frokostkupon/-checkordning i Danmark.
Hverken i princippet eller i praksis er der i dag noget loft over det  

 beløb virksomheder skattemæssigt kan fratrække som driftsudgifter til dækning  

 af faste omkostninger som husleje, personale, administrationsomkostninger til  

 professionelle kantinevirksomheder m.v. i forbindelse med drift af egen  

 kantine.
Især siden Folketinget vedtog at reducere fradraget til  

 repræsentation, er der sket en betydelig stigning i virksomhedernes udgifter  

 til kantinedrift.
Det skyldes, at mange virksomheder nu henlægger mere af  

 deres repræsentation til egne lokaler og kantiner.
 Ved lovgivningsmæssigt at vedtage at virksomhederne har mulighed for, uden  

 skattemæssige konsekvenser for virksomheden eller for medarbejderne, enten at  

 afsætte op til 20 kr. pr. medarbejder pr. arbejdsdag til et måltid i egen  

 kantine eller til et formålsbestemt frokostværdicheck/-kuponsystem, får  

 virksomhederne og medarbejderne reelle muligheder for selv at vælge mellem  

 flere alternativer.
 Ud over valgfriheden medfører lovforslaget en konkurrencemæssig  

 ligestilling mellem kantiner og restaurationer.
Nystartede og mindre virksomheder vil tillige blive bedre stillet.
De får  

 mulighed for at tilbyde deres medarbejdere et system, der udnytter  

 restaurationsbranchens kapacitet i stedet for selv at skulle foretage  

 betydelige investeringer i kantinedrift og til indretning af egnede  

 spiselokaler.
 I mange tilfælde vil den skattemæssige ligestilling og det foreslåede loft  

 medføre færre omkostninger for virksomhederne og større fleksibilitet, og det  

 vil samtidig få en positiv effekt på den danske restaurationsbranche.
Såfremt frokostkuponsystemer bliver lige så udbredt som i en række andre  

 lande, vil ligestillingen også medføre et rigere og mere varieret  

 restaurationsudbud.
Det er tillige vigtigt for Danmark som turistland.
 Ligestillingen mellem frokostkupon/-checksystemer og kantinedrift vil  

 desuden tilpasse dansk lovgivning på området til lovgivningen i de øvrige  

 EF-lande.
Bemærkninger til de enkelte bestemmelser Til § 1 Den foreslåede ændring medfører en skattemæssig ligestilling mellem  

 tilskud til frokostkuponsystemer og tilskud til virksomhedskantiner, jf.  

 Konkurrencerådets henstilling til Told- og Skattestyrelsen i et brev dateret  

 den 9. oktober 1991.
