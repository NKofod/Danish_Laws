I følge Turistvognmændenes Landsorganisations vedtægter skal ethvert  

 medlem, der beskæftiger fremmed medhjælp, for hvilken Turistvognmændenes  

 Arbejdsgiverforening har kollektiv overenskomst, være medlem også af  

 arbejdsgiverforeningen.
En turistvognmand havde indmeldt et interessentskab,  

 der bar hans eget navn i landsorganisationen, og meddelte samtidig at firmaet  

 ikke beskæftigede fremmed medhjælp.
Der rejstes herefter af  

 Specialarbejderforbundet i Danmark en sag om aflønningsforholdene hos  

 turistvognmanden.
Turistvognmanden udeblev fra et mæglingsmøde, og  

 repræsentanter for Specialarbejderforbundet i Danmark og Turistvognmændene  

 enedes om at vognmanden skulle betale i alt 16.000 kr. i for lidt betalt løn  

 m.v. inklusive en bod for brud på overenskomsten.
Specialarbejderforbundet i  

 Danmark søgte beløbet inddrevet ved fogedretten, der i medfør af  

 arbejdsretslovens § 20, stk. 3 henviste sagen til Arbejdsretten.
For  

 arbejdsretten gjorde Turistvognmanden gældende, at hans indmeldelse i  

 landsorganisationen alene vedrørte hans interessentskab og ikke hans øvrige  

 virksomhed.
Arbejdsretten forkastede denne indsigelse, og lagde endvidere til  

 grund, at turistvognmanden som vedtægtsmæssigt var forpligtet til at indmelde  

 sig i arbejdsgiverforeningen, var blevet omfattet af dennes overenskomst med  

 Specialarbejderforbundet i Danmark.
Derfor var afgørelsen på mæglingsmødet  

 bindende for ham.
Idømt bod på 25.000 kr.
for ikke at have efterlevet denne afgørelse.
Boden omfattede de 16.000  

 kr., der var fastsat på mæglingsmødet.
 Under denne sag har Landsorganisationen i Danmark for  

 Specialarbejderforbundet i Danmark indklaget turistvognmand Bent Thykjær for  

 Arbejdsretten for overenskomstbrud.
Det er i sagen oplyst, at turistvognmand Bent Thykjær den 22. marts 1982  

 underskrev en »Indmeldelsesbegæring«, hvorved han anmodede om, at  

 Bent Thykjærs Turistbusser I/S måtte blive optaget som medlem af  

 Turistvognmændenes Landsorganisation.
Det er i indmeldelsesbegæringen oplyst,  

 at der på firmaets navn var indregistreret en vogn, og at der ikke var  

 beskæftiget fremmed arbejdskraft Ved en skrivelse af 27. januar 1984 rejste Specialarbejderforbundet en sag  

 om aflønningsforholdene hos Bent Thykjær.
Sagen blev behandlet på et  

 mæglingsmøde den 12. marts 1984. Bent Thykjær gav ikke møde.
Han havde samme  

 dag kl. 08.55 meddelt forfald.
På mæglingsmødet blev sagen forhandlet, og  

 parterne enedes om at tilpligte arbejdsgiveren at indbetale 16.000 kr. til  

 Specialarbejderforbundet inden 15 dage.
Beløbet er opgjort således:
»Dokumenteret manglende timer for Lone Pedersen op til fuld tid 187 timer Mæglingsmødereferatet er underskrevet af repræsentanter for  

 Specialarbejderforbundet og dets Horsens C afdeling samt for  

 Turistvognmændene.
Da beløbet ikke blev betalt, begærede Specialarbejderforbundet udlæg  

 foretaget hos Bent Thykjær på grundlag af mæglingsmødeafgørelsen.
Ved en  

 kendelse af 22. oktober 1985 henviste fogedretten i Horsens  

 Specialarbejderforbundet til at indbringe afgørelsen for Arbejdsretten, jfr.  

 Arbejdsretslovens § 20, stk. 3. Ifølge kendelsen havde Bent Thykjær for  

 fogedretten forklaret, at Bent Thykjær I/S, som han indmeldte i  

 Turistvognmændenes Landsorganisation, er et interessentskab med ham og hans  

 hustru som eneste interessenter.
Det ejede kun en bus, der udelukkende blev  

 ført af ham og hans hustru.
Sideløbende med interessentskabet drev han et  

 firma i eget navn med otte busser og fem ansatte.
De to firmaer drives fra  

 samme adresse, men der var gennemført en skarp opdeling mellem dem, og der  

 udarbejdedes selvstændige regnskaber for dem.
Når han indmeldte  

 interessentskabet i stedet for det personlige firma, skyldtes det, at han  

 derved mente at kunne undgå at indgå overenskomst, hvilket  

 Specialarbejderforbundet pressede ham for at få.
Han har aldrig hverken som  

 interessent i Bent Thykjærs Turistbusser I/S eller som indehaver af Bent  

 Thykjærs Turistbusser været medlem af Turistvognmændenes  

 Arbejdsgiverforening, og han har i hvert fald aldrig betalt noget kontingent  

 til denne organisation.
 I sin kendelse har fogedretten blandt andet udtalt:
»Efter det oplyste om baggrunden for og fremgangsmåden ved den  

 stedfundne indmeldelse i Turistvognmændenes Landsorganisation må rekvisiti  

 indsigelse om, at han ikke har været medlem af nævnte organisation,  

 tilsidesættes, og rekvisitus har som følge heraf haft pligt til at indmelde  

 sig i en arbejdsgiverforening jfr. vedtægternes § 9.« Ved klageskrift af 31. juli 1986 har Landsorganisationen i Danmark  

 indbragt sagen for Arbejdsretten med påstand om, at indklagede turistvognmand  

 Bent Thykjær, Apollovej 2, 8700 Horsens, tilpligtes at efterleve  

 mæglingsmødet af 12. marts 1984, og at indklagede tilpligtes til  

 Specialarbejderforbundet i Danmark at betale en efter rettens skøn fastsat  

 bod, hvori er indeholdt det i mæglingsmødet nævnte beløb 16.000 kr.
 Indklagede har påstået frifindelse.
Direktør M.
Brandt-Nielsen har for Arbejdsretten forklaret, at  

 Turistvognmændenes Landsorganisation og Turistvognmændenes  

 Arbejdsgiverforening er to selvstændige organisationer.
Den første tager sig  

 af vognmændenes merkantile problemer og den anden af arbejdsgiverspørgsmål.  

 Ifølge § 9 i Landsorganisationens vedtægter er ethvert medlem, der  

 beskæftiger fremmed medhjælp, for hvilken Turistvognmændenes  

 Arbejdsgiverforening har indgået kollektiv overenskomst, pligt til at være  

 medlem af denne arbejdsgiverforening.
Denne bestemmelse skal forhindre, at en  

 vognmand »kører på frihjul« ved ikke at være medlem af  

 Turistvognmændenes Arbejdsgiverforening.
Ved Bent Thykjærs indmeldelse vidste  

 vognmandsorganisationerne ikke, at han var ejer af flere busser, og at han  

 havde chauffører ansat.
Da de blev bekendt dermed, pålagde de Bent Thykjær at  

 indmelde sig i Arbejdsgiverforeningen med tilbagevirkende kraft.
Vognmand  

 Thykjær har ikke betalt kontingent til Arbejdsgiverforeningen, og han har  

 ikke indsendt oplysninger om lønsummen, der er grundlag for  

 kontingentopkrævningen.
Der var sendt indkaldelse til Bent Thykjær til  

 mæglingsmødet.
På dette blev sagens problemer drøftet af mæglingsmændene, og  

 der var ingen tvivl om afgørelsen, der blev truffet i overensstemmelse med  

 organisationernes sædvanlige praksis i sådanne situationer.
 I en skrivelse af 18. februar 1986 til Landsorganisationen i Danmark har  

 Turistvognmændenes Landsforening (tidligere navn Turistvognmændenes  

 Landsorganisation) udtalt:
»I strid med § 9 i TL's vedtægter har Bent Thykjær's Turistbusser  

 I/S, v/vognmand Bent Thykjær indmeldt sig i TL uden samtidig indmeldelse i  

 TA, formentlig for at spare kontingentet hertil.
Ved indmeldelsen er det  

 oplyst, at firmaet ikke beskæftigede fremmed arbejdskraft.
 Uanset dette er det såvel TL's som TA's opfattelse, at firmaet har været  

 bundet af den mellem TA og SID indgåede landsoverenskomst for  

 turistbuschauffører.
At firmaet har deltaget i 3 møder på lokalt plan om underbetalingssagen,  

 bekræfter yderligere, at firmaet har følt sig bundet af overenskomsten.
I  

 forbindelse med vor indkaldelse af Bent Thykjær til mæglingsmødet havde denne  

 telefonisk uden forbehold givet tilsagn om at møde op og lade sagen afgøre  

 fagretligt under vor medvirken.
Bent Thykjær har aldrig overfor os gjort gældende, at der har været tale  

 om 2 forskellige firmaer, og vort brev af 14.02.84 har vi aldrig modtaget  

 svar på. - I øvrigt ville vi heller ikke have anerkendt en opdeling af Bent  

 Thykjærs buskørselsvirksomhed i et I/S og et personligt firma.« Klagerne har anført, at det ved fogedrettens kendelse er afgjort, at  

 vognmand Bent Thykjær var forpligtet til at være medlem af Turistvognmændenes  

 Arbejdsgiverforening.
Specialarbejderforbundets overenskomstpart er denne  

 arbejdsgiverforening, og forbundet har handlet i overensstemmelse med  

 overenskomstens regler ved at begære mægling til løsning af den opståede  

 tvist.
Mæglingsmødet er afholdt i overensstemmelse med almindelig praksis, og  

 det er også almindelig fremgangsmåde, at organisationerne på mæglingsmøder  

 kan binde deres medlemmer.
Afgørelser på mæglingsmøder er endelige  

 afgørelser.
Indklagede har for Arbejdsretten anført, at han kun har indmeldt Bent  

 Thykjærs Turistbusser I/S i Turistvognmændenes Landsorganisation, men ikke  

 sit personlige firma.
Indmeldelsen blev foretaget, fordi han og hans kone  

 ønskede at se Landsorganisationens publikationer.
Der var ikke ansat  

 chauffører i interessentskabet, men kun i hans personlige firma, og hverken  

 han selv eller interessentskabet har nogen sinde betalt kontingent til  

 Turistvognmændenes Arbejdsgiverforening.
Ingen af vognmandsfirmaerne har  

 været omfattet af Arbejdsgiverforeningens overenskomst med  

 Specialarbejderforbundet, og mæglingsmødets afgørelse er derfor baseret på et  

 urigtigt grundlag og er ikke bindende for ham.
 Arbejdsretten skal udtale:
Efter Bent Thykjærs forklaring i fogedretten må Arbejdsretten lægge til  

 grund, at indmeldelsen af interessentskabet i Turistvognmændenes  

 Landsorganisation fandt sted, fordi Specialarbejderforbundet pressede på for  

 at få en overenskomst for de ansatte chauffører.
Ved indmeldelsen oplyste han  

 ikke, at han ved siden af interessentskabet drev et personligt firma med 5  

 ansatte.
Det må endvidere i overensstemmelse med fogedrettens kendelse lægges til  

 grund, at vognmand Bent Thykjær herefter har været forpligtet til at indmelde  

 sig i Turistvognmændenes Arbejdsgiverforening og er blevet omfattet af  

 arbejdsgiverforeningens overenskomst med Specialarbejderforbundet.
Den på  

 mæglingsmødet trufne afgørelse har herefter været bindende for ham, og han  

 har handlet overenskomststridigt ved ikke at efterleve afgørelsen.
For dette overenskomstbrud findes indklagede at burde betale en bod på  

 25.000 kr. til Specialarbejderforbundet.
Denne bod omfatter det på  

 mæglingsmødet fastsatte beløb på 16.000 kr.
 I sagsomkostninger til Arbejdsretten skal indklagede betale 2.000 kr.
 T h i k e n d e s f o r r e t :
 Indklagede turistvognmand Bent Thykjær, Apollovej 2, 8700 Horsens, har  

 handlet overenskomststridigt ved ikke at efterleve afgørelsen på  

 mæglingsmødet den 12. marts 1984.
 For dette overenskomstbrud skal indklagede til Specialarbejderforbundet i  

 Danmark betale en bod på 25.000 kr. inden 14 dage efter denne doms afsigelse.
 I sagsomkostninger skal indklagede betale 2.000 kr. til Arbejdsretten  

 inden samme frist.
 (* 1) Henvisninger: Per Jacobsen s.84 (note 30), s.132 (note 3), s.395  

 (note 92).
