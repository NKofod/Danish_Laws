 Ved kendelse af 13. april 1962 har landsskatteretten statueret, at  

 indehaveren af en privat virksomhed skal beskattes af fortjeneste ved  

 afståelse af good-will, når han overdrager den samlede virksomhed til et  

 nystiftet aktieselskab, hvori han bliver hovedaktionær, selvom der ikke i  

 overdragelsesvilkårene er fastsat særskilt vederlag for good-will, og  

 vederlaget heller ikke kan anses for at være indeholdt i betalingen for andre  

 formuegenstande, der samtidig overdrages til selskabet.
 Begrundelsen for denne afgørelse er, at overdrageren gennem modtagelse af  

 aktier i selskabet har fået vederlag for good-willværdien, fordi aktiernes  

 virkelige værdi overstiger deres pålydende.
 Det udtales i kendelsen, at det ikke kan være udelukket for  

 ligningsmyndighederne at underkaste overdragelsesvilkårene prøvelse, men at  

 det ej heller vil kunne kritiseres, at ligningsmyndighederne i almindelighed  

 godkender overdragelse af driftsmidler og varelager til de aftalte værdier,  

 forsåvidt de ikke er lavere end bogført værdi.
 Under hensyn til de synspunkter, som har fundet udtryk i kendelsen, finder  

 ligningsrådet vedblivende intet at erindre imod, at ligningsmyndighederne som  

 hidtil i almindelighed accepterer overdragelse til de bogførte værdier, og at  

 man følgelig ikke rejser spørgsmål om beskatning af fortjeneste på good-will,  

 med mindre det er åbenbart, at der har foreligget en good-willværdi, der ikke  

 er taget hensyn til ved stiftelsen.
 Ligningsrådet vil finde det rimeligt, at de anførte retningslinier ikke  

 bringes i anvendelse i videre omfang end hidtil, når stiftelsesoverenskomsten  

 er oprettet inden den 1. oktober 1962.
 Man skal dog henlede opmærksomheden på, at der er tilfælde, hvor  

 overdragelse til bogført værdi ikke kan accepteres, selv om selskabets  

 stiftelse er sket inden nævnte dato.
 Således må tilbageregulering af ekstraordinære afskrivninger på bygninger  

 foretages, såfremt overdragelse til værdien i handel og vandel ville have  

 givet anledning hertil, idet beskatningen vil fortabes, hvis den ikke  

 foretages ved overdragelsen til selskabet, og tilsvarende gælder for  

 bygninger og installationer, der er afskrevet forlods ved anvendelse af  

 investeringsfondsmidler, eller hvorpå ekstraafskrivning eller  

 forskudsafskrivning er foretaget.
 Endvidere skal nævnes, at såfremt den bogførte værdi for varelager og  

 varepartier indkøbt på bindende kontrakt er baseret på en  

 afskrivningsprocent, der er større end den, overdrageren har anvendt ved  

 begyndelsen af det regnskabsår, der ligger nærmest forud for overdragelsen,  

 må overdrageren indkomstbeskattes af differencen.
 Det tilføjes, at eventuelle af ligningsmyndighederne fastsatte merværdier  

 i forhold til de ved selskabsstiftelsen aftale overdragelsessummer vil kunne  

 afskrives eller fratrækkes ved opgørelsen af selskabets skattepligtige  

 indkomst, selvom stiftelsesoverenskomsten ikke omgøres, og selv om merværdien  

 ikke opføres i selskabets officielle regnskab.
 Til samtlige ligningsmyndigheder.
