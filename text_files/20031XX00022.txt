Skriftlig fremsættelse (8. oktober 2003) Integrationsministeren  

  

 (Bertel Haarder):
 Herved tillader jeg mig for Folketinget at fremsætte:
Forslag til lov om  

 ændring af udlændingeloven (Ændring af reglerne om tilknytningskrav ved  

 ægtefællesammenføring og styrket indsats mod ægteskaber, der indgås mod eget  

 ønske) (Lovforslag nr.
L 6).
 Ved lov nr. 365 af 6. juni 2002 om ændring af  

 udlændingeloven og ægteskabsloven med flere love blev der bl.a. indført en  

 generel bestemmelse om, at ægteskaber, som ikke indgås efter begge parters  

 ønske, ikke kan medføre ægtefællesammenføring, og et krav om, at begge parter  

 skal være fyldt 24 år, før der kan meddeles tilladelse til  

 ægtefællesammenføring.  

 Herudover blev det såkaldte tilknytningskrav udvidet til at omfatte herboende  

 personer med dansk indfødsret, ligesom kravet blev skærpet, således at  

 parternes samlede tilknytning til Danmark skal være større end den samlede  

 tilknytning til et andet land og ikke som tidligere blot lige så stor.
 Formålet med disse lovændringer var at begrænse antallet af  

 familiesammenførte udlændinge for at modvirke problemerne med udlændinge, der  

 ikke er i arbejde, samt at styrke indsatsen for at bekæmpe ægteskaber, som  

 indgås mod de unges ønske.
Regeringen har løbende fulgt udviklingen på ægtefællesammenføringsområdet  

 med henblik på at evaluere konsekvenserne af ændringerne og eventuelt justere  

 disse, hvis det skulle vise sig fornødent.
Regeringen har i den forbindelse  

 konstateret, at der har været en række sager, hvor udlandsdanskere som følge  

 af  

 tilknytningskravet ikke har kunnet vende tilbage til Danmark med deres  

 familier.
Disse sager har vist et behov for en lempelse af tilknytningskravet  

 for personer med en stærk og varig tilknytning til Danmark.
Det er endvidere en beklagelig kendsgerning, at der på trods  

 af lovændringerne i sommeren 2002 og den hidtidige indsats i øvrigt fortsat  

 forekommer tilfælde, hvor særligt unge kvinder med etnisk minoritetsbaggrund  

 bliver udsat for trusler og pres fra familien med henblik på at tvinge eller  

 presse dem til at indgå ægteskab med en mand, som familien har udvalgt.
Det  

 finder regeringen uacceptabelt.
 Regeringen har på den baggrund den 18. september 2003  

 indgået aftale med Socialdemokraterne og Dansk Folkeparti om, at der skal  

 gennemføres en ændring af reglerne om tilknytningskrav ved  

 ægtefællesammenføring, og at der skal gøres en yderligere indsats mod  

 ægteskaber, der indgås mod eget ønske under tvang eller pres.
 Lovforslaget udmønter regeringens aftale med  

 Socialdemokraterne og Dansk Folkeparti.
Lovforslaget indebærer, at personer, der har haft dansk  

 indfødsret i 28 år, ikke skal opfylde tilknytningskravet som betingelse for  

 ægtefællesammenføring.
Personer, der ikke har haft dansk indfødsret i 28 år,  

 men er født og opvokset her i landet eller er kommet hertil som mindre børn  

 og  

 har haft deres opvækst her i landet og endvidere har haft mindst 28 års  

 lovligt  

  i det væsentlige sammenhængende  ophold her i landet, vil i  

 praksis tillige  

 blive undtaget fra tilknytningskravet.
Lovforslaget indebærer endvidere en præcisering af, at det  

 ægteskab eller samlivsforhold, som skal danne grundlag for  

 ægtefællesammenføringen, skal være indgået efter begge parters eget ønske.
I  

 forbindelse med denne præcisering foreslås det, at det forhold, at der  

 tidligere har været ægtefællesammenføringer i parternes nære familier, skal  

 tale for, at ægteskabet eller samlivsforholdet ikke er indgået eller  

 etableret  

 efter begge parters eget ønske.
 Endvidere foreslås der indført en formodningsregel, som  

 indebærer, at det, såfremt et ægteskab er indgået eller et samlivsforhold er  

 etableret mellem nærtbeslægtede eller i øvrigt nærmere beslægtede, medmindre  

 særlige grunde taler derimod, anses for tvivlsomt, om ægteskabet er indgået  

 eller samlivsforholdet er etableret efter begge parters eget ønske.
 Som nærtbeslægtede eller i øvrigt nærmere beslægtede anses  

 slægtninge i parternes bedsteforældres og bedsteforældres søskendes ret op-  

 og  

 nedstigende linje og stedforældre og deres slægtninge i ret op- og  

 nedstigende  

 linje.
Er ægteskabet eller samlivsforholdet indgået eller etableret  

 mellem f.eks. en fætter og kusine, vil der således være en formodning for, at  

 ægteskabet eller samlivsforholdet ikke er indgået eller etableret efter begge  

 parters eget ønske.
Der vil på den baggrund som udgangspunkt skulle meddeles  

 afslag på ægtefællesammenføring.
 Kan ægtefællerne eller samleverne imidlertid godtgøre, at  

 ægteskabet eller samlivsforholdet er indgået eller etableret efter eget  

 ønske,  

 kan der ikke meddeles afslag på ægtefællesammenføring under henvisning til,  

 at  

 det må anses for tvivlsomt, om ægteskabet er indgået eller samlivsforholdet  

 er  

 etableret efter begge parters eget ønske.
