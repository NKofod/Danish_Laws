 En fond, der bl.a. ejede en række anpartsselskaber, hvis formål var at  

 stå som komplementar i kommanditselskaber, og også ejede et  

 administrationsselskab, der stod for det daglige arbejde i fonden og dens  

 selskaber, blev anset for skattepligtig af gaver, ydet af kommanditister i  

 nævnte kommanditselskaber, idet fondens medvirken ved gennemførelse af  

 investeringsprojekter i disse selskaber blev anset for erhvervsmæssig  

 virksomhed.
 A fond klagede for skatteåret 1980/81 over, at ligningskommissionen havde  

 anset fonden for indkomstskattepligtig af en indtægt på 278.600 kr. i form af  

 gaver fra kommanditister samt af en renteindtægt på 1.975 kr. af et  

 bankindestående.
Det fremgik af sagens oplysninger, at den klagende fond var stiftet i 1976  

 med en grundkapital på 5.000 kr., som var en uigenkaldelig gave fra fondens  

 stifter, anpartsselskabet B.
Fonden ejede ved udgangen af det omhandlede  

 regnskabsår anpartskapitalen i 13 anpartsselskaber, hvoraf 9 havde til formål  

 at være komplementar for et kommanditselskab, 1 at drive handel m.v. og 1, C  

 ApS, at være administrationsselskab.
I henhold til fondens fundats var fondens formål at investere i aktier  

 eller anparter i selskaber, der havde til opgave at være komplementar for  

 kommanditselskaber, samt at yde støtte til dansk handel, søfart og industri  

 m.v.
Formålet var i 1978 udvidet til også at omfatte bl.a. at eje og lede C  

 ApS, idet dette selskab skulle forestå det daglige arbejde, der var forbundet  

 med ledelsen af fonden og de til fonden knyttede selskaber. Ændringen havde  

 ifølge fondens advokat alene skyldtes, at fondens revisor havde påpeget, at  

 ejerforholdet til administrationsselskabet ikke var foreneligt med den  

 tidligere formulering af formålsbestemmelsen.
Fonden havde i det omhandlede regnskabsår modtaget gaver på i alt 278.600  

 kr., som i henhold til fundatsen var tillagt grundkapitalen.
Gaverne var ydet  

 i forbindelse med dannelsen af de kommanditselskaber, hvori fonden ejede  

 anparterne i komplementarselskabet, idet investorerne ved tegning af  

 kommanditanparter havde forpligtet sig til at erlægge en gave på 200 kr. pr.  

 anpart til fonden.
Gaven var en forudsætning for at opnå stemmeret på fondens  

 generalforsamling.
Ligningskommissionen havde som begrundelse for at anse fonden for  

 skattepligtig af såvel gavebeløbene som renteindtægten anført, at indtægterne  

 måtte anses for at være erhvervet som led i fondens formålsbestemte  

 virksomhed.
Denne virksomhed måtte efter kommissionens opfattelse anses for  

 at være erhvervsmæssig virksomhed i skattemæssig forstand.
Det var endvidere  

 anført, at den af fonden udøvede virksomhed rakte udover, hvad der kunne  

 karakteriseres som passiv kapitalanbringelse, idet fondens bestyrelse tog  

 endelig stilling til, hvilke projekter, der skulle fremmes.
Endvidere ejede  

 og drev fonden de anpartsselskaber, der fungerede som henholdsvis  

 komplementar- og administrationsselskaber til varetagelse af udførelsen af de  

 enkelte projekter.
At ansvaret for den daglige drift af  

 investeringsvirksomheden var henlagt til et selskab, der var oprettet og ejet  

 af fonden, var efter kommissionens opfattelse uden betydning.
Ligningskommissionen var endelig af den opfattelse, at de af investorerne  

 erlagte gavebeløb måtte anses for at udgøre driftskapital, idet der ikke var  

 tale om egentlige gaver, men en form for vederlag for fondens overordnede  

 kontrol med investeringsprojekterne.
Endeligt måtte renteindtægten anses for  

 skattepligtigt formueafkast af driftskapital, idet disse midler i overvejende  

 grad var anvendt til aktiv investering.
 Fondens advokat nedlagde påstand om, at fondens indtægter ikke hidrørte  

 fra erhvervsmæssig virksomhed, hvilket ifølge bestemmelsen i  

 selskabsskattelovens § 1, stk. 1, nr. 6, var en forudsætning for skattepligt.
Advokaten anførte bl.a., at det ville stride mod fundatsen, såfremt fonden  

 drev erhvervsmæssig virksomhed.
Fonden havde endvidere intet ansat personale  

 og ingen driftsudgifter, hvilket i sig selv udelukkede erhvervsmæssig  

 aktivitet.
Fondens bestyrelse havde alene til opgave at stå som garant for,  

 at de investeringsprojekter, der blev udbudt gennem C ApS, var i  

 overensstemmelse med fondens formål.
Al forretningsmæssig virksomhed foregik  

 således i administrationsselskabet, der indgik en administrationsaftale med  

 hvert enkelt komplementarselskab.
Det var ved opbygningen af aktiviteterne i de enkelte selskaber tilsikret,  

 at hvert enkelt selskab var en isoleret juridisk og økonomisk enhed, hvilket  

 bl.a. kom til udtryk derved, at merindtjeningen i de enkelte selskaber kun  

 tilfaldt disse selskabers egne investorer.
Komplementarselskaberne deltog  

 hverken i løbende udlodninger eller eventuelt likvidationsprovenu.
Hvad angik gaverne fra investorerne oplyste advokaten, at det var muligt  

 at tegne anparter uden at yde gaven på 200 kr. pr. anpart.
Indtil nu havde  

 samtlige investorer dog ønsket at betale gavebeløbet til fonden.
Advokaten  

 påpegede, at der ifølge retspraksis ikke behøvede at foreligge et gavemotiv  

 fra giverens side, når blot der ikke var tale om nogen modydelse.
En  

 modydelse fra fondens side måtte kræve, at fonden udøvede en aktiv  

 erhvervsmæssig indsats, hvilket ikke var muligt.
Advokaten var i øvrigt af  

 den opfattelse, at det var uden betydning, hvorledes man benævnede de til  

 fonden indbetalte beløb, når det som i fondens tilfælde kunne fastslås, at  

 den ikke havde nogen driftskapital.
Heraf fulgte endvidere, at  

 renteindtægterne ej heller var skattepligtige.
Efter de foreliggende oplysninger fandt Landsskatteretten at måtte lægge  

 til grund, at fonden havde udøvet en sådan aktiv medvirken ved gennemførelsen  

 af de omhandlede investeringsprojekter, at den af fonden drevne virksomhed  

 med rette var anset for at gå ud over, hvad der kunne karakteriseres som  

 passiv kapitalanbringelse.
Der var herved henset til det oplyste om fondens  

 beføjelser i forbindelse med udvælgelsen af projekter, ligesom der var lagt  

 vægt på sammenhængen mellem fondens overordnede styring af projekterne og den  

 forretningsmæssige drift i det af fonden ejede administrationsselskab.
Retten måtte herefter være enig med skattemyndighederne i, at de som gaver  

 benævnte beløb, som var indbetalt af kommanditister til fonden, måtte anses  

 som en form for vederlag eller lignende for fondens medvirken ved  

 gennemførelsen af projekterne.
De omhandlede beløb var derfor med rette anset  

 som erhvervsmæssig indtægt for fonden efter bestemmelsen i  

 selskabsskattelovens § 1, stk. 1, nr. 6.
 Da retten endelig fandt, at fondens bankindestående ikke efter sin  

 karakter kunne anses for anlægskapital, var retten ligeledes enig med  

 skattemyndighederne i, at renteindtægterne af det pågældende bankindestående  

 også måtte anses for indkomstskattepligtige for fonden efter den nævnte  

 bestemmelse.
 Den påklagede ansættelse blev herefter stadfæstet.
LV 1987, S.
A 1.9.
 (* 1) Afgørelsen er offentliggjort i Skat 1989, nr. 4, side 334.
