Krav om indretning af forsvarlige arbejdsrum, hvis arbejde ikke efter sin art er udendørs arbejde Resumé Ved et tilsynsbesøg på en tøndemodtagestation konstaterede Arbejdstilsynet, at 2-3 ansatte arbejdede udendørs i al slags vejr.
Arbejdet bestod i opsætning og ophængning af tønder mv. på transportbånd.
 Arbejdstilsynet traf afgørelse om, at virksomheden skulle indrette faste arbejdspladser i et forsvarligt arbejdsrum.
 Arbejdsmiljøklagenævnet fastholdt Arbejdstilsynets afgørelse, idet arbejde med opsætning og ophængning af tønder på transportbånd ikke efter sin art er udendørs arbejde, samt at hensynet til de ansattes sikkerhed og sundhed gør det påkrævet, at der indrettes et forsvarligt arbejdsrum til brug for arbejde på modtagestationen.
Klagenævnet lagde herved vægt på, at de ansatte arbejdede på en udendørs modtagestation i al slags vejr, og at der er tale om arbejde, der er planlagt og fast tilbagevendende.
Der er således tale om arbejde på en permanent udendørs arbejdsplads, hvor det er muligt at udføre arbejdsprocessen med opsætning og ophængning af tønder mv. indendørs.
 Arbejdsmiljøklagenævnet har på møde den 14. december 2010 behandlet [navn udeladt]´s klage på vegne af [navn udeladt] over Arbejdstilsynets afgørelse af 8. oktober 2009. Arbejdstilsynet traf afgørelse om, at virksomheden skulle indrette faste arbejdspladser ved tøndemodtagestationen i et forsvarligt arbejdsrum.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at virksomheden skal indrette faste arbejdspladser i et forsvarligt arbejdsrum på virksomhedens tøndemodtagestation, [adresse udeladt].
 Nævnets afgørelse skal efterkommes senest den 16. marts 2011.
 Tilbagemelding skal ske til Arbejdstilsynet senest den 23. marts 2011.
 Det betyder, at Arbejdsmiljøklagenævnet fastholder Arbejdstilsynets afgørelse af 8. oktober 2009.
B E G R U N D E L S E Arbejdsmiljøklagenævnet finder, at arbejde med opsætning og ophængning af tønder mv. på transportbånd ikke efter sin art er udendørs arbejde.
Arbejdsmiljøklagenævnet finder desuden, at hensynet til de ansattes sikkerhed og sundhed gør det påkrævet, at der indrettes et forsvarligt arbejdsrum til brug for arbejde på modtagestationen.
I denne forbindelse lægger nævnet vægt på, at arbejdet om vinteren medfører unødige gener fra vejrliget for de ansatte, herunder kulde- og trækgener.
Klagenævnet lægger herved vægt på, at 2 til 3 ansatte arbejder på en udendørs modtagestation i al slags vejrlig, og at der er tale om arbejde, der er planlagt og fast tilbagevendende.
Der er således tale om arbejde på en permanent udendørs arbejdsplads.
Klagenævnet lægger desuden vægt på, at arbejdet med opsætning og ophængning af tønder mv. på transportbånd er en arbejdsproces, som det er muligt at udføre indendørs.
Ifølge Arbejdstilsynets oplysninger foregår de beskrevne funktioner på flere andre virksomheder i en fast bygning.
 Klagenævnet finder, at der i forbindelse med sagen ikke er fremkommet oplysninger, der kan bevirke, at det er åbenbart urimeligt eller uhensigtsmæssigt at stille krav om, at virksomheden skal indrette faste arbejdssteder i et forsvarligt arbejdsrum på tøndemodtagestationen.
 Det er i klagen anført, at økonomiske og praktiske forhold bevirker, at Arbejdstilsynets afgørelse vil påføre virksomheden en udgift, som ikke står mål med de forventede forbedringer for medarbejderne.
 Klagenævnet skal hertil bemærke, at nævnet, som forholdene er beskrevet, ikke finder det åbenbart urimeligt at stille krav om et forsvarligt arbejdsrum til de ansatte for at undgå, at de ansatte udsættes for fx regn, sne, kulde træk, frost osv.
 Det forhold, at der er etableret et halvtag over en del af modtagestationen, og at de ansatte er forsynet med den nødvendige beklædning til at arbejde udendørs, er efter nævnets opfattelse kun relevant, hvis det i øvrigt er acceptabelt, at arbejdet foregår udendørs.
R E G L E R Arbejdsmiljøklagenævnet har ved afgørelsen anvendt følgende regler:
 Om indretning af faste arbejdspladser i et forsvarligt arbejdsrum:
 § 42, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008  § 9, i Arbejdstilsynets bekendtgørelse nr. 96 af 13. februar 2001 om faste arbejdssteders indretning Om Arbejdstilsynet hjemmel til at træffe afgørelse,  § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008.
 Reglerne fremgår af den følgende side.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet, samt brev med bilag af 20. oktober 2010 fra [navn udeladt].
På klagenævnets vegne [navn udeladt] fuldmægtig Kopi til [adressater udeladt] Arbejdstilsynet Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Beskæftigelsesministeriets bekendtgørelse nr. 96 af 13. februar 2001 om faste arbejdssteders indretning Kapitel 3 Almindelige bestemmelser § 9. Hvor hensynet til sikkerhed og sundhed gør det påkrævet, skal arbejdsstedet være indrettet, så arbejde, der ikke efter sin art er udendørs, kan foregå i forsvarlige arbejdsrum, medmindre dette vil være åbenbart urimeligt eller uhensigtsmæssigt.
 Stk. 2. Ved arbejde, der foregår udendørs i længere perioder, skal foranstaltninger til beskyttelse af de ansatte mod vejrliget, f.eks. telt, halvtag eller skur, etableres i det omfang, det efter omstændighederne er rimeligt.
