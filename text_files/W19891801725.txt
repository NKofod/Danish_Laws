 Et selskabs udgifter til Hedeselskabet for en undersøgelse i anledning  

 af, at tilgrænsende jordarealer blev oversvømmet som følge af for lav  

 kloakkapacitet på selskabets arealer, blev anset for en anlægsudgift -  

 forbedring af selskabets kloak- og dræningssystem - og derfor ikke  

 fradragsberettiget.
 Maskinforretningen A A/S klagede over, at amtsligningsrådet ikke havde  

 godkendt selskabets fradrag på 20.000 kr. for udgifter vedrørende  

 overfladevand, foretaget i indkomstopgørelsen for skatteåret 1987/88.
Det var oplyst, at det klagende selskabs faste ejendom havde nogle  

 dræningsproblemer, idet virksomhedens vandafledning havde medført  

 oversvømmelse af de til ejendommen grænsende jordarealer.
Dette skyldtes  

 angiveligt, at kloakkapaciteten var for lav, og Hedeselskabet havde på  

 baggrund heraf foretaget en undersøgelse af selskabets ejendom og udarbejdet  

 en rapport herover.
Udgifterne til Hedeselskabet havde andraget 20.000 kr.,  

 som selskabet havde fratrukket i sin skattepligtige indkomst for skatteåret  

 1987/88.
 Amtsligningsrådet havde nægtet at godkende dette fradrag, idet man havde  

 anset udgiften for at være en ikke fradragsberettiget etableringsudgift.
 Klagerens revisor påstod fradraget for de 20.000 kr. godkendt, idet han  

 gjorde gældende, at der var tale om en fradragsberettiget udgift, der var  

 afholdt for at afhjælpe en skade, som virksomheden var skyld i.
Efter de foreliggende oplysninger fandt Landsskatteretten, at den afholdte  

 udgift måtte anses for at være en udgift til forbedring af ejendommens kloak-  

 og dræningssystem, og derfor burde betragtes som en anlægsudgift.
Udgiften  

 var derfor ikke fradragsberettiget, og den påklagede forhøjelse blev herefter  

 stadfæstet.
 LV 1987, G 5.2.3.1.
 (* 1) Afgørelsen er offentliggjort i Skat 1989, nr. 3, side 249.
