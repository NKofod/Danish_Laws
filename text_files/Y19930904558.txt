 Udtalt, at spørgsmålet om, hvorvidt en kommune kan opføre en  

 stationsbygning til delvis brug for DSB og udføre jernbaneforretninger m.m.  

 for DSB, skal afgøres efter de almindelige retsgrundsætninger om kommunernes  

 opgavevaretagelse.
 Endvidere udtalt, at kommuner som udgangspunkt ikke kan varetage eller  

 yde økonomisk tilskud til varetagelsen af opgaver, som det efter lovgivningen  

 udelukkende påhviler statslige myndigheder at løse, og at kommuner således  

 som udgangspunkt heller ikke kan indgå samarbejdsaftaler med statslige  

 institutioner om kommunal medvirken til udførelse af statslige opgaver.
 Et kommunalt ønske om at opretholde en statslig service for kommunens  

 borgere kan ikke i sig selv antages at være tilstrækkeligt til at fravige  

 nævnte udgangspunkt.
Der kan dog være tilfælde, hvor en kommune får mulighed for, at  

 varetage en kommunal opgave mere hensigsmæssigt ved at samarbejde med staten;  

 f.eks. ved samdrift af folkebiblioteker og postkontorer.
Der kan i så fald  

 foreligge en særlig kommunal interesse, der gør, at en kommune af den grund  

 lovligt kan indgå en samarbejdsaftale med en statslig institution.
En sådan  

 aftale må dog ikke indebære, at kommunen yder økonomisk støtte til den  

 statslige institution.
De samlede udgifter skal således fordeles mellem  

 kommunen og den statslige institution i forhold til de kommunale og statslige  

 opgavers andel af udgifterne.
Endvidere antages det, at kommuner kan medvirke ved afholdelse af  

 udgifter til statslige byggeprojekter, hvis der foreligger en særlig kommunal  

 interesse vedrørende bygningens beliggenhed, udseende eller indretning.
Det  

 vil dog være en forudsætning for lovligheden af et sådant tilskud, at dette  

 ikke overstiger de samlede merudgifter, som det statslige byggeprojekt  

 påføres som følge af det kommunale ønske.
I den konkrete sag fandt Indenrigsministeriet, at kommunen lovligt  

 kunne opføre den omhandlede stationsbygning.
Indenrigsministeriet lagde  

 herved bl.a. til grund, at opførelsen af stationsbygningen - udover  

 genetablering af en statslig servicefunktion - i væsentlig udstrækning ville  

 tjene kommunale formål; tilvejebringelsen af en arkitektonisk helhed i  

 bymidten, tilvejebringelse af faciliteter for buspassagerer og etablering af  

 offentlige toiletter.
 Ministeriet lagde endvidere til grund, at der ikke var tale om tilskud  

 til DSB.
 Kommunen kunne derimod ikke forestå salg af billetter m.v. for DSB.
Ministeriet lagde herved vægt på, at kommunens udførelse af den  

 omhandlede opgave ikke sås at sikre bedre muligheder for rationel løsning af  

 en kommunal opgave.
Denne del af samarbejdsaftalen bestod således udelukkende  

 i, at kommunen påtog sig at udføre eller få udført en opgave for en statslig  

 institution.
Hertil kom, at den foreliggende aftales bestemmelser om DSB's  

 honorering af kommunen ikke ville sikre, at kommunen ikke ydede tilskud til  

 opgavens varetagelse.
 I brev af 13. juli 1993 har Aarup Kommune anmodet Indenrigsministeriet om  

 at tage stilling til, om kommunen lovligt kan opføre en kommunal  

 stationsbygning.
 Af kommunens brev fremgår bl.a. følgende:
 »I forbindelse med DSB's nedprioritering af stationsbygninger i  

 mindre stationsbyer har konsekvensen for Aarup Kommune været den, at den  

 eksisterende og udtjente bygning nu er revet ned og erstattet af et mindre  

 billetsalg og læskure.
 Det bevirker naturligvis stærkt forringede ventemuligheder for de  

 rejsende.
 Derfor har Aarup Kommunalbestyrelse besluttet at opføre en kommunal  

 stationsbygning netop for at forbedre faciliteterne for de rejsende til og  

 fra kommunen.
 Aarup Kommune er af den opfattelse, at etablering og vedligeholdelse af  

 stationsbygninger bør være en statslig opgave, men samtidig også af den  

 formening, at opgaven skal løses uanset om staten ikke længere ønsker dette.
Aarup Kommune vil derfor opfatte en stationsbygning som en bygning  

 indeholdende faciliteter for almenvellet og bestemt en bygning der skal forefindes i en by som Aarup.
Vi ønsker ikke at stille så ringe  

 rejseforhold til rådighed for kommunens borgere og gæster som de i dag  

 eksisterende.
Herudover opfatter Aarup Kommune en stationsbygning som den eneste rigtige  

 afslutning på kommunens centrale bybillede.« Aarup Kommune ansøgte ved brev af 21. april 1993 Indenrigsministeriet om  

 dispensation fra lånerammen for 1993 til optagelse af lån på 2,5 mio. kr. til  

 finansiering af opførelse af ovennævnte stationsbygning.
I brevet oplyste  

 Aarup Kommune bl.a., at der var indgået aftale om foreløbig udlejning til  

 DSB.
 Ministeriet meddelte i brev af 7. juni 1993, at dispensation kun kunne  

 meddeles, såfremt Tilsynsrådet for Fyns Amt fandt, at Aarup Kommune lovligt  

 kunne opføre den pågældende stationsbygning med henblik på udlejning til DSB.
 Tilsynsrådet har i brev af 9. juli 1993 til Aarup Kommunalbestyrelse bl.a.  

 udtalt følgende:
 »I skrivelse af 17. juni 1993 har kommunalbestyrelsen oplyst, at  

 kommunelbestyrelsen har vedtaget at opføre en kommunal stationsbygning i  

 Aarup. ....
 I denne anledning skal man meddele, at det efter tilsynsrådets opfattelse  

 ikke er en kommunal opgave at bidrage til løsning af opgaver, som henhører  

 under statslige myndigheder, medmindre der foreligger lovhjemmel hertil.
Da anlægsarbejder i forbindelse med statsbanernes drift, herunder  

 opførelsen af stationsbygninger, er en opgave, der henhører under statslige  

 myndigheder, er tilsynsrådet på grundlag af de foreliggende oplysninger af  

 den opfattelse, at kommunalbestyrelsen ikke lovligt kan vedtage at opføre den  

 pågældende stationsbygning med henblik på udlejning til DSB.« I brevet af 13. juli 1993 til Indenrigsministeriet har Aarup Kommune til  

 tilsynsrådets udtalelse bl.a. anført følgende:
 »Det betyder umiddelbart, at på trods af Aarup Kommunes store ønske  

 om forbedring af forholdene for de rejsende til og fra Aarup Kommune samt på  

 trods af kommunens vilje til at løse problemet lokalt, er dette ikke muligt  

 alene på grund af en tidligere praktiseret opgavefordeling mellem stat og  

 kommune, hvor staten ikke længere nu ønsker at varetage denne opgave.
I praksis betyder det, at Aarup Kommunes borgere må affinde sig med et  

 læskur i forbindelse med togrejser samt at Aarup by munder ud i et åbent  

 baneterræn direkte fra hovedgaden.« Som meddelt i indenrigsministerens brev af 22. juli 1993 til borgmester  

 Gunnar Lund anmodede Indenrigsministeriet ved brev af 19. juli 1993  

 Tilsynsrådet for Fyns Amt om en udtalelse i sagen.
Ved påtegning af 22. juli  

 1993 på Indenrigsministeriets brev har Tilsynsrådet for Fyns Amt anført, at  

 tilsynsrådet kan henholde sig til sin udtalelse af 9. juli 1993.
Indenrigsministeriet har den 5. oktober 1993 efter telefonisk anmodning  

 modtaget den i Aarup Kommunes brev af 21. april 1993 omtalte aftale om  

 foreløbig udlejning af stationsbygningen til DSB.
Af kontrakten, der er  

 underskrevet den 14. januar 1993, mellem DSB stationschefen på Fyn og Aarup  

 Kommune om kommunens udførelse af jernbaneforretninger m.m. på Aarup station  

 med bilag fremgår bl.a. følgende:
» paragraf 1 DSB giver kommunen ret til at foretage de i bilag 1 nævnte  

 jernbaneforretninger.
Jernbaneforretningerne udføres i overensstemmelse med  

 DSBs regler og anvisninger.
 Kommunen stiller egnede lokaler til rådighed. ...
 Jernbaneforretningerne udføres i det i bilag 1 anførte tidsrum. ...
paragraf 2 For sine ydelser efter denne kontrakt modtager kommunen fra DSB den i  

 bilag 1 nævnte betaling. ...
paragraf 4 DSB leverer vederlagsfrit de til udførelse af jernbaneforretningerne  

 nødvendige billetter, blanketter og tryksager m m samt en EDB-terminal til  

 billetsalg efter nærmere aftale mellem parterne.
Indtil billetterne er solgt  

 af kommunen forbliver de DSBs ejendom. ...
paragraf 5 Kommunen er overfor DSB ansvarlig for det tab, som måtte følge af fejl  

 eller forsømmelser fra salgspersonalets side.
Dette gælder dog ikke for så  

 vidt angår brand, indbrud og røveri.
 For bortkomne, stjålne eller på anden måde manglende billetter m m skal  

 kommunen på DSBs forlangende tilsvare den ordinære pris for hver manglende  

 billet m m. ...
 Ligeledes er kommunen ansvarlig for det tab, der opstår, hvis der ved  

 udstedelsen af en billet opkræves for lav en pris.
paragraf 6 De medarbejdere/forpagter, der skal udføre jernbaneforretninger, skal  

 inden tiltræden eller snarest muligt derefter gennemgå en uddannelse ved DSB.
Kommunen er i øvrigt forpligtet til at lade de medarbejdere/forpagter, der  

 udfører jernbaneforretninger, gennemgå de uddannelse, DSB finder  

 nødvendige.« Af bilag 1 ril kontrakten fremgår bl.a. følgende:
» paragraf 1 DSB giver Aarup kommune ret til at foretage følgende jernbaneforretninger:
- billetsalg, kortsalg og pladsreservering - opgørelse af DSB - kassen.
paragraf 2 DSB leverer et EDB-system for salg af billetter og kort, pladsreservering  

 samt kundeoplysninger.
 EDB systemet benævnes ROSA. ...
En evt. flytning skal foretages af Fa.
Siemens Nixdorf  

 Informationssystemer A/S og udgiften afholdes af Aarup kommune ...
 DSB afholder omkostninger til:
 - levering og installation af ROSA-terminal, der forbliver DSBs ejendom.
 - farvebånd, rensemidler og øvrige forbrugsartikler til terminalen.
- billetformularer, der må kun anvendes billetformularer leveret af DSB - teknisk service der foretages af Siemens Nixdorf A/S. ...
 - etablering og drift af offentlig datalinie til en af DSB anvist  

 Targonmaskine. ...
paragraf 3 DSB yder for salg af de i ovennævnte paragraf 1 anførte billetter m m 10%  

 i provision af omsætningen.
paragraf 4 Stationens åbningstid fastsættes indtil videre til:
6.45 - 14.10 søgne mandage - fredage Anden åbningstid kan aftales.
paragraf 5 DSB yder et fast årligt tilskud på for tiden 65.000 kr., der  

 pristalreguleres pr. 01.07 første gang den 01.07.94 - til dækning af:
- lokalleje - vedligeholdelse - ejendomsskat - rengøring Dækning af:
- vandafledningsafgift - el - varme - vand - telefon beregnes efter forholdstal.
paragraf 6 DSB forpligter sig til for et tidsrum fra kontraktens indgåelse:
- og i mindst 5 år at yde den i paragraf 3 anførte provision på 10 10% af  

 omsætningen - og i mindst 5 år at yde det i paragraf 5 anførte faste årlige tilskud på  

 65.000 kr.
Parterne er enige om at genforhandle kontrakten inden udløbet af den 5 års  

 periode, såfremt omsætningen viser en positiv trend.« Indenrigsministeriet anmodede herefter ved brev af 7. oktober 1993 Aarup  

 Kommunalbestyrelse om en nærmere redegørelse for baggrunden for og indholdet  

 af aftalen med DSB under henvisning til, at sagens faktiske omstændigheder  

 syntes at være anderledes end tidligere oplyst.
Aarup Kommunalbestyrelse har ved brev af 14. oktober 1993 med bilag  

 besvaret ministeriets anmodning.
Af brevet fremgår bl.a. følgende:
»DSB's billetsalg foregår i øjeblikket fra en midlertidig opstillet  

 skurvogn.
Denne skurvogn fjernes, når billetsalget kan foregå fra den  

 projekterede bygning.
De opstillede læskure langs de to perroner er af  

 permanent karakter og af karakter og kvalitet som normalt for tilsvarende  

 opstillede læskure af DSB. ...
 DSB ønskede i 1986 at undersøge kommunens holdning til en nedrivning af  

 daværende stationsbygning med tilhørende lejlighed samt nedrivning af pakhus.  

 I forbindelse hermed udarbejdede DSB forslag til en mindre stationsbygning.
I møde den 10. oktober 1990 meddelte DSB kommunen, at DSB ikke ønskede at  

 investere i en ny stationsbygning til erstatning for den daværende  

 stationsbygning.
På baggrund heraf blev i samme møde formuleret et økonomisk  

 grundlag for en bygning, som skulle indeholde ventesal, toilet m.v. samt  

 billetsalg fra et erhvervsareal (butik e.lign.) i tilknytning hertil.
Idegrundlaget er således, at der etableres et butiks-/salgsareal, hvis  

 indehaver (forpagter) samtidigt forestår billetsalg, DSB-rådgivning samt har  

 det daglige tilsyn med ventesal og toiletter m.v.
Forpagtningskontrakten med  

 Aarup kommune udformes i overensstemmelse hermed. ...
Den projekterede bygning består af to mindre bygninger forbundet ved et  

 overdækket areal.
I den ene bygning etableres et offentligt toilet i  

 forbindelse med en ventesal, der forudsættes benyttet af såvel togpassagerer  

 til DSB som passagerer til de regionale og lokale busruter, der fortsat har  

 holdeplads på Stationsvej.
Der er holdeplads for 2 regionale (amtslige)  

 busruter og for 3 lokale (primærkommunale) busruter.
 Det offentlige toilet forudsættes samtidig at kunne benyttes af  

 befolkningen generelt, idet der er behov for et offentligt toilet i den  

 nordlige del af forretningsgaden - Bredgade.
I den anden del af bygningen etableres et erhvervsareal, der påregnes  

 udlejet/forpagtet ud m.h.t. butiksdrift, forretning/kiosk e.lign.
I  

 forbindelse med dette lejemål forventes indgået aftale med forpagteren om  

 billetsalg for DSB.
Der er således kun tale om en delvis udlejning til DSB, idet en del af  

 bygningen udlejes til anden side og andet formål.
Det kan anføres, at Aarup  

 kommune overvejer at søge et turistkontor indpasset i bygningen, evt. i  

 forbindelse med erhvervslejemålet. ...
 En evt. opsigelse af aftalen med DSB forventes ikke at ændre den ...  

 nævnte udnyttelse iøvrigt, bortset fra, at det økonomiske grundlag bliver  

 forringet. ...
Forpagtningsafgiften fra erhvervslejemålet samt den indgående aftale med  

 DSB vedr. ventesalsfaciliteterne m.v. forventes at dække hovedandelen af  

 driftsudgifterne.
Den resterende udgift er kommunens andel for etablering og  

 drift af et offentligt toilet, der kan benyttes af passagerer til busdriften  

 samt besøgende til forretningslivet i den nordlige del af Bredgade.« DSB har den 20. december 1993 over for Indenrigsministeriet oplyst, at der  

 ikke i den lovgivning, som henhører under Trafikministeriet, er hjemmel til,  

 at en kommune kan opføre en stationsbygning til hel eller delvis brug for DSB  

 eller kan påtage sig at udføre visse jernbaneforretninger m.v. for DSB.
DSB  

 har endvidere oplyst, at aftaler af den omhandlede karakter ikke vil påvirke  

 planlægningen og prioriteringen af togdriften, og at sådanne aftaler ikke i  

 øvrigt giver anledning til bemærkninger.
 DSB er ikke i besiddelse af oplysninger om, hvorvidt de enkelte regionale  

 afdelinger af DSB har indgået aftaler som den foreliggende med andre  

 kommuner, men er bekendt med, at de i visse tilfælde er indgået aftaler med  

 private om leje af stationsbygninger og udførelse af jernbaneforretninger.
 I denne anledning skal Indenrigsministeriet udtale følgende:
Indenrigsministeriet er ikke almindelig klageinstans i forhold til  

 tilsynerådenes udtalelser.
Ministeriet tager derfor normalt kun sager op til  

 vurdering, hvis ministeriet har grund til at antage, at den retsopfattelse,  

 tilsynsrådene har givet udtryk for, er urigtig eller hviler på et urigtigt,  

 faktisk grundlag, jf. § 61 a i lov om kommunernes styrelse.
 Da lovgivningen om DSB som anført ikke omhandler kommuners adgang til at  

 opføre en stationsbygning til hel eller delvis brug for DSB eller kommuners  

 adgang til at udføre jernbaneforretninger m.m. for DSB, skal spørgsmålet om,  

 hvorvidt Aarup Kommune kan påtage sig de omhandlede opgaver, afgøres efter de  

 almindelige retsgrundsætninger om kommunernes opgavevaretagelse.
Der er i teorien en vis uenighed om, i hvilken udstrækning der kan sluttes  

 modsætningsvis fra det forhold, at en opgave ved lov er henlagt til et  

 bestemt administrativt niveau - staten, amtskommunerne eller kommunerne -  

 til, at andre administrative niveauer ikke kan påtage sig eller yde tilskud  

 til den omhandlede opgave, jf. således bl.a.
Haagen Jensen, Kommunalret,  

 1972, s. 42, note 6, Harder, Dansk kommunal forvaltning II, Opgaver og  

 tilsyn, 1979, s. 57, og Heide-Jørgensen, Den kommunale interesse, 1993, s.  

 231-232.
Det er dog en udbredt opfattelse, at der bør udvises tilbageholdenhed med  

 at afgrænse kommunernes ulovbestemte opgaver udelukkende ved sådanne  

 modsætningsslutninger.
Afgrænsningen bør i stedet ske ved en afvejning af på  

 den ene side de hensyn, som må antages at have ligget til grund ved  

 fordelingen af opgaver mellem de tre administrative niveauer og på den anden  

 side den kommunale interesse, som konkret begrunder kommunens ønske om at  

 påtage sig opgaven, jf.
Haagen Jensen, Kommunalret, 1972, s. 58-59, Garde og  

 Mathiassen, Kommunalret, 1991, s. 35-36, og Heide-Jørgensen, Den kommunale  

 interesse, 1993, s. 237.
Den i lovgivningen fastsatte fordeling af opgaver mellem stat,  

 amtskommuner og kommuner er udtryk for en afvejning af, hvilke niveauer der  

 er bedst egnede til at løse opgaverne.
Ved valg af niveau vil der fra  

 lovgivningsmagtens side endvidere normalt være foretaget en mere eller mindre  

 eksplicit tilkendegivelse af, hvilke hensyn der skal varetages i forbindelse  

 med løsningen af en opgave - lokale interesser, regionale interesser eller  

 overordnede landspolitiske interesser.
De hensyn, som ligger bag fordelingen  

 af opgaver, kan ikke tilsidesættes ved aftaler mellem offentlige myndigheder,  

 jf. bl.a.
Harder, Dansk Kommunalforvaltning II, Opgaver og Tilsyn, 1979, s.  

 55ff.
En generel adgang for kommunerne til at påtage sig eller yde tilskud til  

 løsningen af statslige opgaver i videre omfang end reguleret i lovgivningen  

 ville endvidere kunne medføre uhensigtsmæssig konkurrence kommunerne  

 indbyrdes om at tilbyde statslige institutioner gunstige etablerings- eller  

 andre vilkår.
Hertil kommer, at en sådan generel adgang i almindelighed ville  

 indebære betydelig risiko for, at den statslige opgavevaretagelse  

 (prioritering af udgiftsområder, placering af institutioner m.v.) blev  

 påvirket af mulighederne herfor.
En sådan påvirkning vil set ud fra en  

 overordnet synsvinkel typisk ikke være ønskelig.
Kommunal medfinansiering af  

 statsopgaver ville desuden stride mod hensynet til, at de reelle udgifter til  

 statens drifts- og anlægsopgaver skal fremgå af bevillingslovene.
 Der kan endelig anføres, at kommunale tilskud til varetagelse af statslige  

 opgaver ville indebære, at kommunens borgere ville komme til at betale for  

 den samme ydelse over både kommuneskatten og statsskatten.
 Det er på denne baggrund Indenrigsministeriets opfattelse, at kommuner som  

 udgangspunkt ikke kan varetage eller yde økonomisk tilskud til varetagelsen  

 af opgaver, som det efter lovgivningen udelukkende påhviler statslige  

 myndigheder at løse.
 Kommuner kan således som udgangspunkt heller ikke indgå samarbejdsaftaler  

 med en statslig institution om kommunal medvirken til udførelse af statslige  

 opgaver, idet der også i sådanne tilfælde vil være tale om varetagelse af  

 statslige opgaver.
 Ministeriet finder ikke, at et eventuelt kommunalt ønske om at opretholde  

 en statslig service for kommunens borgere i sig selv kan antages at være  

 tilstrækkeligt til at fravige nævnte udgangspunkt.
Derimod vil forholdet kunne være anderledes i tilfælde, hvor en kommune -  

 samtidig med at opretholde en statslig servicefunktion til gavn for kommunens  

 borgere - får mulighed for at varetage en kommunal opgave mere  

 hensigtsmæssigt ved at samarbejde med staten; f.eks. ved samdrift af et  

 postkontor og et folkebibliotek.
Der kan i så fald foreligge en sådan særlig  

 kommunal interesse i en samarbejdsaftale, at kommunen af den grund lovligt  

 kan indgå denne.
For at en samarbejdsaftale i et sådant tilfælde kan anses for lovlig, må  

 det dog efter ministeriets opfattelse ydermere være en betingelse, at aftalen  

 ikke indebærer, at kommunen yder økonomisk støtte til staten.
De samlede  

 udgifter, der er forbundet med gennemførelsen af samarbejdsaftalen, skal  

 derfor fordeles mellem kommunen og staten i forhold til de kommunale og  

 statslige opgavers andel af udgifterne.
Kommuner antages endvidere at kunne medvirke ved afholdelse af udgifter  

 til statslige byggeprojekter, hvis der foreligger en særlig kommunal  

 interesse vedrørende bygningens beliggenhed, udseende eller indretning.
En  

 kommune vil således f.eks. kunne yde tilskud til facadebeklædning af en  

 statslig bygning, hvis tilskuddet ydes for at opnå en arkitektonisk  

 helhedsvirkning af byens torv eller hovedgade.
Da kommunen som nævnt ikke kan  

 yde støtte til staten, vil det dog være en forudsætning for, at et sådant  

 tilskud kan anses for lovligt, at tilskuddet ikke overstiger de samlede  

 merudgifter, som det statslige byggeprojekt påføres som følge af det  

 kommunale ønske.
 Indenrigsministeriet må på baggrund af de oplysninger, som Aarup Kommune  

 har fremsendt til ministeriet, lægge til grund, at opførelse af den  

 omhandlede stationsbygning ikke sker med henblik på at tilgodese DSB's  

 interesser.
Ministeriet har endvidere lagt til grund, at tilvejebringelsen af  

 stationsbygningen - udover genetablering af en statslig servicefunktion - i  

 væsentlig udstrækning tjener kommuale formål; tilvejebringelse af en  

 arkitektonisk helhed i Aarup bymidte, tilvejebringelse af faciliteter for  

 buspassagerer, og etablering af offentlige toiletter.
Det tilføjes, at  

 ministeriet for så vidt angår de erhvervslokaler, som ønskes etableret i  

 stationsbygningen, har forudsat, at der alene vil være tale om lokaler til  

 kommunal virksomhed eller om udlejning af lokaler til virksomhed, som må  

 anses for en naturlig del af en kommunal stationsbygning, således at  

 tilvejebringelse af de omhandlede lokaler kan anses for et accessorium til  

 tilvejebringelse af ventesalsfaciliteterne.
Det er på denne baggrund Indenrigsministeriets opfattelse, at Aarup  

 Kommune lovligt kan opføre den omhandlede stationsbygning til de angivne  

 formål.
Ministeriet har herved lagt til grund, at der ikke består et klart  

 misforhold mellem den leje m.v., som DSB forudsættes at betale til kommunen  

 for brug af stationsbygningen og den andel af bygningen, som DSB skal  

 benytte, og at der således ikke ydes et kommunalt tilskud til DSB.
Ifølge aftalen mellem Aarup Kommune og DSB skal kommunen desuden foretage  

 visse jernbaneforretninger, herunder salg af billetter m.v. for DSB.
Aarup  

 Kommune modtager for dette salg 10 % af omsætningen i provision.
Kommunen har  

 i følge det oplyste ret til at overlade varetagelsen af  

 jernbaneforretningerne til en eventuel forpagter af erhvervslokalerne.
Det er  

 dog fortsat Aarup Kommune, som er ansvarlig for opgavernes udførelse over for  

 DSB.
Det er efter Indenrigsministeriets opfattelse ikke en kommunal opgave at  

 forestå salg af billetter m.v. for DSB i den foreliggende situation.  

 Ministeriet har herved lagt vægt på, at kommunens udførelse af den omhandlede  

 opgave ikke ses at sikre bedre muligheder for rationel løsning af en kommunal  

 opgave.
Denne del af samarbejdsaftalen består således udelukkende i, at  

 kommunen påtager sig at udføre eller få udført en opgave for staten.
Hertil  

 kommer, at aftalens bestemmelser om DSB's honorering af kommunen ikke sikrer,  

 at kommunen ikke yder tilskud til opgavens varetagelse.
 En mulig løsning kunne efter Indenrigsministeriets opfattelse være, at DSB  

 uden kommunens medvirken indgik en aftale med en forpagter af stationens  

 erhvervslokaler om, at denne forestod de i aftalen nævnte  

 jernbaneforretninger.
 Såfremt den omhandlede aftale med DSB ændres for så vidt angår det nævnte  

 spørgsmål om varetagelse af visse jernbaneforretninger, således at Aarup  

 Kommune lovligt kan deltage i samarbejdet med DSB, er Indenrigsministeriet  

 indstillet på at meddele den dispensation fra lånerammen, som kommunen har  

 ansøgt ministeriet om i forbindelse med den påtænkte opførelse af  

 stationsbygningen.
 Kopi af dette brev er tilsendt Tilsynsrådet for Fyns amt og DSB.
