En skadelidt fandtes ikke berettiget til erstatning efter  

 ulykkesforsikringslovens § 21 i forbindelse med udskiftning af tre  

 akryltandkroner med porcelænstandkroner.
Tandskaden var indtruffet i november  

 1965, og det daværende direktorat for ulykkesforsikring havde i december 1965  

 truffet afgørelse om betaling af udgifter til tandbehandling og i januar 1966  

 afholdt udgifter til tre akryltandkroner.Da sagen på tidspunktet for  

 anmodningen om genoptagelse i december 1983 måtte anses for udgået af  

 behandling, var der ikke hjemmel i ulykkesforsikringslovens § 21 til at dække  

 den ansøgte udgift.
 REDEGØRELSE FOR SAGEN:
 En skadelidt fik ved en arbejdsulykke i november 1965 beskadiget tre  

 tænder i overkæben. ifølge overslag af 20. november 1965 fra pågældende  

 daværende tandlæge skulle tænderne forsynes med jacketkroner, og prisen ville  

 blive mellem 1.000 og 1.200 kr.
 Den 8. december 1965 traf det daværende direktorat for ulykkesforsikringen  

 afgørelse om, at tandbehandlingen ville blive erstattet med indtil 1.200 kr.,  

 og den 12. januar 1966 afholdt direktoratet udgiften på 1.000 kr. til tre  

 akryltandkroner.
Den 12. december 1983 anmodede skadelidtes nuværende tandlæge  

 sikringsstyrelsen om at genoptage sagen.
Tandlægen oplyste i denne  

 forbindelse, at de tre akrylkroner var slidt op og burde erstattes af tre nye  

 i WMK påbrændingsporcelæn, heraf 1 med opbygning, da tanden var blevet  

 rodbehandlet på grund af akrylkronen.
Tandlægens overslag over  

 behandlingsudgiften var 10.300.
 AFGØRELSEN, DER KLAGER OVER:
Sikringsstyrelsen fandt, at skadelidte ikke var berettiget til at få  

 erstattet udgifterne ved udskiftning af akryltandkronerne med  

 porcelænstandkroner.
Styrelsen begrundede sin afgørelse med, at jacketkroner  

 har en begrænset levetid, og at der i skadelidtes tilfælde fandtes at være  

 tale om almindeligt slid.
 KLAGEN TIL ANKESTYRELSEN:
Skadelidte anførte, at hans tandlæge havde oplyst, at den oprindelige  

 behandling var det, der kaldes langtidsprovisorisk, da kronerne blev lavet i  

 plastik til senere udskiftning med rigtige porcelænskroner.
Da der således i  

 sin tid var tale om en midlertidig behandling, mente skadelidt, at sagen -  

 uanset behandlingens holdbarhed - burde genoptages.
 LOVGRUNDLAG:
 Ulykkesforsikringslovens § 21, stk. 1, § 31, stk. 2 og § 34, stk. 4.
 ANKESTYRELSENS AFGØRELSE:
 Ankestyrelsen finder, at skadelidte ikke er berettiget til at få dækket  

 udgifterne ved erstatning af akryltandkronerne med porcelænstandkroner efter  

 ulykkesforsikringsloven.
Ved afgørelsen har ankestyrelsen lagt vægt på, at da der er gået mere en  

 18 år, fra direktoratet for ulykkesforsikringen traf afgørelsen den 8.  

 december 1965 om erstatning af udgifterne ved tandskaden og til skadelidtes  

 tandlæge ved brev af 12. december 1983 anmodede sikringsstyrelsen om at få  

 sagen genoptaget, måtte sagen efter direktoratets afgørelse af 8. december  

 1965 for længst anses for udgået af behandling.
Der er derfor ikke hjemmel i  

 ulykkesforsikringslovens § 21 til at få dækket den pågældende udgift.
 Ankestyrelsen tiltræder således sikringsstyrelsens afgørelse.
