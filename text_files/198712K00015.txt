Nr LSF 15 Forslag til Lov om ændring af ligningsloven (Ydelser fra sociale fonde) Fremsat af skatteministeren (Fogh Rasmussen) den 7. oktober 1987 Vedtaget ved tredjebehandling den 11. december 1987 LOV nr 839 af 18/12/1987 § 1 I lov om påligningen af indkomst- og formueskat til staten (ligningsloven), jf. lovbekendtgørelse nr. 659 af 22. september 1986, som ændret ved lov nr. 697 af 17. oktober 1986 og senest ved lov nr. 361 af 10. juni 1987, foretages følgende ændring:
 I § 7 indsættes som litra z:
»z.
Ydelser til en person fra en fond, stiftelse, forening m.v., som er godkendt af socialministeren, og hvis formål er at støtte socialt eller sygdomsbekæmpende arbejde.
Ydelser fra en fond m.v., der overstiger 5.000 kr. inden for et kalenderår, medregnes dog til den skattepligtige indkomst med den del af værdien, der overstiger 5.000 kr.« § 2 Loven har virkning fra og med indkomståret 1987. Hvis den pågældende fond m.v. er godkendt inden 15. januar 1988, omfatter skattefriheden også ydelser udbetalt før godkendelsen.
Oprindeligt fremsat lovforslag § 1.
I lov om påligningen af indkomst- og formueskat til staten (ligningsloven), jf. lovbekendtgørelse nr. 659 af 22. september 1986, som ændret ved lov nr. 697 af 17. oktober 1986 og senest ved lov nr. 361 af 10. juni 1987, foretages følgende ændring:
 I § 7 indsættes som litra z:
»z.
Ydelser til en person fra en fond, stiftelse, forening m.v., som er godkendt af socialministeren, og hvis formål er at støtte socialt eller sygdomsbekæmpende arbejde.
Ydelser fra en fond m.v., der overstiger 8.000 kr. inden for et kalenderår, medregnes dog til den skattepligtige indkomst med den del af værdien, der overstiger 8.000 kr.«. § 2.
Loven har virkning fra og med indkomståret 1987. Hvis den pågældende fond m.v. er godkendt inden udgangen af kalenderåret 1987, omfatter skattefriheden også ydelser udbetalt før godkendelsen.
BEMÆRKNINGER TIL LOVFORSLAGET 1. Lovens formål Formålet med lovforslaget er at fritage visse mindre ydelser, der udbetales af godkendte fonde til sociale formål og sygdomsbekæmpelse, for beskatning hos modtageren.
Skattefriheden medfører, at de uddelende organisationer fritages for oplysningspligt vedrørende disse ydelser.
Der vil af socialministeren blive fremsat forslag om, at disse skattefri ydelser ikke skal modregnes i kontanthjælp m.v. efter bistandsloven.
2. Ligningsloven er senest ændret ved lov nr. 361 af 10. juni 1987, jf.
Folketingstidende 1986-87 sp. 10.977, 11.209, 12.634, 13.268, tillæg A sp. 4.943.
3. De gældende regler Efter skattekontrollovens § 7 B skal fonde og foreninger uopfordret give skattemyndighederne oplysning om alle uddelinger fra og med 1987. Skatteministeren har dog hjemmel til at lempe oplysningspligten efter denne bestemmelse.
Denne oplysningspligt har medført visse vanskeligheder for forskellige organisationer, der arbejder inden for det sociale, sygdomsbekæmpende og sygdomsforebyggende område.
Uddelinger fra disse organisationer er skattepligtige for modtageren efter skattelovgivningens almindelige regler, ligesom uddelingerne normalt vil skulle modregnes i eventuel kontanthjælp efter bistandsloven.
Uddelingerne vil derfor være af meget begrænset værdi for de ringest stillede modtagere.
Det må endvidere erkendes, at selve indberetningen af uddelingerne formentlig vil vanskeliggøre kontakten med en del af de personer, der modtager uddelinger fra de sociale organisationer.
4. Forslagets indhold Den foreslåede ordning er udformet således, at foreninger og fonde m.v., der foretager uddelinger til sociale formål, sygdomsbekæmpelse og sygdomsforebyggende formål, kan søge socialministeren om godkendelse til at foretage skattefri uddelinger.
Ydelser fra disse godkendte organisationer er skattefri, i det omfang de ikke overstiger 8.000 kr. årligt.
Hvis modtageren får mere end een ydelse fra organisationen, sammenlægges indkomstårets ydelser, og hvis værdien af årets samlede ydelser fra den pågældende organisation overstiger bundfradraget på de 8.000 kr., beskattes det overskydende beløb efter de almindelige regler.
Der sker derimod ikke sammenlægning af årets ydelser fra forskellige organisationer.
Dette er først og fremmest begrundet i administrative hensyn.
Når en organisation selv skal tage stilling til, om en uddeling er skattefri og fritaget for oplysningspligten, kan organisationen kun tage hensyn til sine egne uddelinger i løbet af året.
Der vil derfor kunne indrømmes et bundfradrag for hver organisation.
De ydelser, der efter forslaget skal være skattefri for modtageren, fritages samtidig ved § 4 i bekendtgørelse af 29. september 1987 for oplysningspligten efter skattekontrollovens § 7 B, idet der ikke er oplysningspligt for skattefri ydelser.
Herved opnås en væsentlig administrativ lettelse hos de organisationer, der uddeler de skattefri ydelser.
Endvidere er der herved sikret modtageren anonymitet over for det offentlige.
I tilslutning til regeringens overvejelser om fritagelse for skattepligt med hensyn til visse uddelinger fra foreninger og fonde er det fundet rimeligt også at friholde disse ydelser fra fradrag i modtagerens eventuelle ydelser efter de sociale love.
Der vil derfor blive foreslået ændringer i bistandslovens kontanthjælpsafsnit herom.
Det foreslås, at loven skal have virkning fra og med indkomståret 1987. For at ydelser udbetalt i indkomståret 1987 skal være skattefri, skal fonden m.v. være godkendt inden udgangen af kalenderåret 1987.
 5. Forslagets administrative og provenumæssige konsekvenser.
Der vil være et vist administrativt merarbejde for Socialministeriet forbundet med godkendelsen af de organisationer, der skal kunne foretage skattefri uddelinger.
For indkomståret 1987 skal godkendelse opnås inden udgangen af kalenderåret 1987.
Det skønnes, at lovforslaget vil medføre et provenutab, der næppe vil overstige 5 mill. kr.
Skønnet er behæftet med stor usikkerhed, da der ikke foreligger detaljeret statistisk materiale på området.
BILAG I dette bilag er (markeret med --/ og /-- ) indsat gældende formulering af de bestemmelser, der berøres af lovforslaget I lov om påligningen af indkomst- og formueskat til staten (ligningsloven), jf. lovbekendtgørelse nr. 659 af 22. september 1986, som ændret ved lov nr. 697 af 17. oktober 1986 og senest ved lov nr. 361 af 10. juni 1987, foretages følgende ændring:
 I § 7 indsættes som litra z:
