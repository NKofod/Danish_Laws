Bekendtgørelse om ændring af bekendtgørelse om ikkekommercielt tv i MUX 1 § 1 I bekendtgørelse nr. 1236 af 21. august 2020 om ikkekommercielt tv i MUX 1 foretages følgende ændringer:
 1. Indledningen affattes således:
»I medfør af § 45, stk. 5-7, § 45 a, § 47, stk. 4 og 6, § 48 og § 92 a, stk. 1, i lov om radio- og fjernsynsvirksomhed m.v., jf. lovbekendtgørelse nr. 1350 af 4. september 2020, fastsættes:« 2. I § 10, stk. 3 indsættes efter »i medfør af § 11, stk. 1, 4. pkt.«: », § 12, stk. 3, eller § 13, stk. 4.« 3. I § 12 indsættes som stk. 3 og 4:
 »Stk. 3. Tilladelseshaver kan undtagelsesvis fravige kravet i § 12, stk. 1, såfremt fravigelsen sker som følge af COVID-19.
Stk. 4. Tilladelseshaver skal meddele Radio- og tv-nævnet ændringer af programvirksomhed i henhold til § 12, stk. 3.« 4. I § 13 indsættes som stk. 4 og 5:
 »Stk. 4. Tilladelseshaver kan undtagelsesvis fravige kravet i § 13, stk. 1, såfremt fravigelsen sker som følge af COVID-19. Tilladelseshaver skal dog fortsat udsende 10 timer per uge bestående af genudsendelser og eventuelle egenproducerede førstegangsudsendelser.
Stk. 5. Tilladelseshaver skal meddele Radio- og tv-nævnet ændringer af programvirksomhed i henhold til § 13, stk. 4, 1. pkt.« § 2 Stk. 1. Bekendtgørelsen træder i kraft den 9. januar 2021.
 Stk. 2. Bekendtgørelsen har virkning fra den 5. november 2020 for tilladelseshavere med hjemsted i kommunerne Hjørring, Frederikshavn, Brønderslev, Jammerbugt, Thisted, Vesthimmerland og Læsø.
 Stk. 3. Bekendtgørelsen har virkning fra den 1. december 2020 for øvrige tilladelseshavere.
 Stk. 4. Bekendtgørelsen ophæves den 31. januar 2021.
