Nr BTL 94 Betænkning over Forslag til lov om en kommunal og amtskommunal  

 ejendomsværdiskat (Ejendomsværdiskatteloven)   

 Nr L 94 1997-98. 2. samling Afgivet af Skatteudvalget Afgivet: 19980622 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige henvendelser fra:
Clausen, Ejnar, Vanløse, Poulsen, Ole og J.M., Frederiksberg og Ældre Sagen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse  ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet har følgende kommentarer:
Regeringen har ikke over for mindretallet vist reel vilje til  

 forhandlinger om pinsepakken, og det er dybt beklageligt.
Et så vidtrækkende  

 indgreb, som har økonomiske konsekvenser for så mange mennesker og  

 virksomheder, bør gennemføres med et bredt flertal og ikke det snævrest  

 mulige flertal.
Mindretallet hæfter sig ved, at regeringen - både op til folketingsvalget  

 og i forbindelse med EU-afstemningen - garanterede, at der ikke var behov for  

 et stort indgreb over for det private forbrug.
Regeringen fremhævede således  

 ved flere lejligheder, at dansk økonomi var kernesund, og at alle andre  

 meninger var udtryk for »grædekonementalitet«.
 Mindretallet ønsker at fremme opsparingen i Danmark, men det skal ikke ske  

 gennem en straffeaktion mod bil- og boligejerne, pensionsopsparerne og dansk  

 erhvervsliv, da det ikke kan begrundes ud fra en analyse af de økonomiske  

 nøgletal.
Der er ikke behov for et indgreb rettet entydigt mod det private forbrug i  

 Danmark.
Derimod er der behov for at standse den ukontrollerede vækst i det  

 offentlige forbrug.
Det er det offentlige og ikke det private forbrug, som er  

 vokset langt mere, end regeringen har haft som målsætning.
Pinsepakken er  

 derfor rent og skært et ideologisk korstog mod det private forbrug.
Pinsepakken er et skridt i den forkerte retning.
Trods regeringens løfter  

 i regeringsgrundlaget om at sænke marginalskatten øges det skrå skatteloft  

 fra 58 til 59 pct.
Hermed bliver det mindre attraktivt at være fleksibel med  

 hensyn til arbejdstid, overtid, mobilitet m.v., og tilskyndelsen til at  

 uddanne og videreuddanne sig mindskes.
Danmark vil fortsat have verdens  

 højeste skattetryk, og det vil stadig ikke være særlig attraktivt at komme i  

 arbejde.
I dag har hver femte dansker ingen eller næsten ingen tilskyndelse  

 til at gå på arbejde frem for at være på f.eks. dagpenge.
Det ændrer  

 pinsepakken ikke på - tværtimod.
Det bliver mindre attraktivt at finde et  

 arbejde frem for at være på dagpenge.
Regeringen vil forbedre betalingsbalancen.
Mindretallet kan tilslutte sig  

 den målsætning, men er uenig i, hvordan dette nås.
Regeringen går ensidigt  

 efter en begrænsning af det private forbrug, som isoleret set vil mindske  

 importen.
Det offentlige forbrug skader også betalingsbalancen, men det er  

 holdt ude af regeringens indgreb.
Samtidig forringes forholdene for danske virksomheder, da pinsepakken  

 lægger yderligere økonomiske og administrative byrder på erhvervslivet.
Det  

 svækker konkurrenceevnen, og dermed taber danske virksomheder markedsandele,  

 og eksporten svækkes.
Nedsættelsen af selskabsskatten er taget af bordet, men en række af  

 forringelserne over for erhvervslivet er fortsat indeholdt i regeringens  

 forlig med venstrefløjen.
Regeringen vil gennemføre finansieringen af  

 selskabsskattelettelsen, men ikke selve lettelsen.
Betalingsbalancen kan  

 forbedres markant ved at forbedre erhvervslivets konkurrenceevne, men  

 regeringen vælger desværre at gå den modsatte vej og pålægge erhvervslivet  

 nye byrder og omkostninger.
 Regeringen vil også forbedre den private opsparing, men gør det modsatte.  

 Forringelser for indbetalinger til kapitalpension, forøgelse af beskatningen  

 af positiv nettokapitalindkomst, stigning i realrenteafgiften og skat på  

 pensionsopsparingernes aktieafkast forøger ikke tilskyndelsen til at spare op  

 - tværtimod.
Regeringen vil forebygge overophedning på arbejdsmarkedet, men pinsepakken  

 tager slet ikke fat på arbejdsmarkedspolitikken.
Tværtimod er forhøjelsen af  

 benzinafgiften, forringelsen af befordringsfradraget samt den nye  

 ejendomsskat med til at hæmme mobiliteten på det danske arbejdsmarked.
Det er  

 med til at øge risikoen for flaskehalse på arbejdsmarkedet.
Boligejernes situation bliver markant forringet af pinsepakken, og der må  

 forventes et fald i boligpriserne, hvilket vil gøre mange boligejere  

 insolvente, således at gælden overstiger boligens værdi.
Samtidig vil  

 reduktionen af skatteværdien af rentefradraget, de stigende ejendomsskatter  

 og de stigende grønne afgifter betyde en urimelig ekstra belastning af  

 boligejernes økonomi, som kan tvinge mange boligejere til at sælge, selv om  

 de må indkassere et tab ved salget.
Regeringens straffeaktion mod boligejerne  

 er totalt ubegrundet.
Huspriserne er steget kraftigt de senere år, men det  

 skal ses i sammenhæng med et kraftigt fald i perioden 1986-1993. Når der  

 tages højde for den generelle løbende prisudvikling i Danmark, så er  

 boligpriserne i dag på niveau med priserne i 1986. At tale om en uforsvarlig  

 stigning i boligpriserne er derfor forkert.
 Venstre og Det Konservative Folkeparti afviser pinsepakken og betragter  

 regeringens forlig med SF og Enhedslisten som en dybt betænkelig  

 venstredrejning i regeringens økonomiske politik, der lægger gift for det  

 brede samarbejde i de kommende år.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Mindretallet tilslutter sig det af Venstre og Det Konservative Folkeparti  

 afgivne betænkningsbidrag.
 Et fjerde mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Centrum-Demokraterne har følgende kommentarer:
Regeringen har ikke vist vilje til reelle forhandlinger med  

 Centrum-Demokraterne om pinsepakken.
Den egentlige baggrund for det  

 økonomiske indgreb var ønsket om at styrke betalingsbalancen og undgå  

 overophedning af økonomien.
Centrum-Demokraterne støtter en tilpasning af  

 økonomien, men må tage skarp afstand fra de midler, regeringen tager i  

 anvendelse, herunder den omfordelingspolitik, der gennemføres, og som  

 Centrum-Demokraterne finder unødvendig for at nå indgrebets egentlige mål.
For det første er Centrum-Demokraterne grundlæggende imod pinsepakkens  

 omfattende forringelser for boligejerne.
Regeringens lovforslag vil blandt  

 andet hæve lejeværdien betydeligt og afskaffe standardfradraget for huse samt  

 erstatte lejeværdien med et nyt begreb, »ejendomsværdiskat«.  

 Centrum-Demokraterne ser hverken nogen grund til at omdøbe lejeværdien eller  

 lave den om til en kommunal skat.
Dertil kommer lovforslaget om den kraftige  

 udhuling af rentefradraget og forhøjelser af de grønne afgifter.
Samlet vil  

 forringelsen for boligejerne medføre faldende huspriser, skabe usikkerhed for  

 boligejerne og betyde en risiko for, at folk må gå fra hus og hjem.
Som  

 boligejer bliver man ramt ikke een, men fire gange.
Man skal betale mere for  

 sit hjem.
Man skal betale mere for at varme hjemmet op.
Man skal betale mere  

 for at spare op til pension.
Og man skal betale mere for at køre på arbejde  

 og tjene de penge, der skal få det hele til at løbe rundt.
For det andet er Centrum-Demokraterne imod lovforslagene, der fordyrer  

 persontransporten ved at sætte bilpriserne i vejret, øge afgiften på benzin  

 og udhule befordringsfradraget.
Centrum-Demokraterne er imod lovforslagene,  

 der forringer mobiliteten på arbejdsmarkedet, forringer vilkårene for at bo i  

 landdistrikterne og er et slag mod børnefamilier, hvor bilen er en afgørende  

 faktor i dagligdagen.
For det tredje ønsker Centrum-Demokraterne ikke at medvirke til den  

 straffeaktion mod pensionsopsparerne, som regeringen lægger op til.
Der er  

 mange måder at få folk til at spare op på i stedet for at forbruge.
Men der  

 er ingen tvivl om, at regeringen har valgt straffemetoden frem for  

 belønningsmetoden.
Centrum-Demokraterne er imod, at udspillet fjerner  

 incitamentet til at spare op på kapitalpension, blandt andet ved at man ikke  

 længere kan trække sit pensionsindskud fra i topskatten.
Centrum-Demokraterne  

 er imod en øget beskatning af renteindtægter (positiv nettokapitalindkomst)  

 og en stigning i realrenteafgiften.
For det fjerde er Centrum-Demokraterne imod den foreslåede model for  

 skattelettelser til lavtlønnede.
Denne del af skatteomlægningen har intet at  

 gøre med ønsket om at dæmpe forbruget, men er ren omfordeling.  

 Centrum-Demokraterne foretrækker et jobfradrag, der også giver  

 skattelettelser til de lavtlønnede, men som først og fremmest er begrundet i,  

 at der skal skabes nye job.
Effekten af jobfradraget er samtidig, at det  

 bedre kan betale sig at gå på arbejde for lavtlønnede frem for at være passiv  

 på en overførselsindkomst.
Regeringens skattelettelser skaber ikke nye job og  

 ændrer ikke tilstrækkeligt incitamentet til at gå i arbejde for dem med de  

 laveste indkomster.
Der er tale om skattelettelser for skattelettelsernes  

 skyld - i hvert fald sammenlignet med et målrettet jobfradrag, som vismændene  

 blandt mange andre har bakket op.
Centrum-Demokraterne afviser endvidere, at  

 det skrå skatteloft forhøjes.
Det er en tilbagevenden til højere  

 marginalskatter med de kendte negative effekter for arbejdstilskyndelsen til  

 følge.
For det femte er Centrum-Demokraterne imod en sammenlægning af  

 arbejdsmarkedsfondene.
Dermed fjernes sammenhængen mellem satserne på  

 arbejdsmarkedsbidraget og ledighedsgraden.
Centrum-Demokraterne ser  

 lovforslaget herom som et brud på det løfte, der blev givet til befolkningen  

 ved arbejdsmarkedsbidragets indførelse, om, at lavere arbejdsløshed skulle  

 medføre lavere arbejdsmarkedsbidrag.
For det sjette er Centrum-Demokraterne imod at gøre den midlertidige  

 pensionsopsparing til ATP på 1 procent permanent.
Centrum-Demokraterne kan  

 heller ikke støtte, at størrelsen på udbetalingen bliver ens for alle, uanset  

 hvor meget man har indbetalt.
Dermed omdannes den midlertidige  

 pensionsopsparing til ATP til en decideret skat, og det bliver meningsløst og  

 misvisende at kalde opkrævningen for opsparing.
For det syvende mener Centrum-Demokraterne, at det er urimeligt at  

 gennemføre stramningerne for erhvervslivet, tilmed uden at nedsætte  

 selskabsskatten som planlagt.
Det er en forfejlet politik at pålægge det  

 danske erhvervsliv nye byrder i en situation, hvor det er betalingsbalancen,  

 der skranter, og der netop derfor burde føres erhvervsfremmende politik.
En  

 forbedring af konkurrenceevnen ville have medført en forbedring af  

 betalingsbalancen, og regeringen kunne på den måde have undgået de kraftige  

 forværringer for bolig- og bilejerne.
 Omkring de ændrede regler for succession er det Centrum-Demokraternes  

 opfattelse, at det ville have været formålstjenligt og klædeligt for  

 regeringen at afvente færdiggørelsen af generationsskifteudvalgets arbejde.  

 Lovændringen ville på den måde være sikret en grundig behandling.
 Centrum-Demokraterne betragter pinsepakken som en venstredrejning af dansk  

 politik, der fjerner regeringen fra midterkursen, som er afgørende for  

 tryghed og stabilitet i det danske samfund.
 Et femte mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for de stillede ændringsforslag.
Fremskridtspartiet har gennem de seneste 10 år kontinuerligt stillet  

 lovforslag om at få den komplet urimelige lejeværdibeskatning fjernet.
Forud  

 for sidste folketingsvalg den 11. marts 1998 var der 98 mandater i  

 Folketinget bag dette ønske.
Imidlertid valgte vælgerne at afgive deres  

 stemmer, således at vi ikke fik 90 mandaters flertal bag dette synspunkt.
Til  

 gengæld gav vælgerne mandat til en fortsat socialdemokratisk styret regering.  

 Den har erkendt, at lejeværdibeskatningen teknisk og argumentationsmæssigt  

 ikke var værd at samle på længere.
Derfor ophæves lejeværdibeskatningen, men  

 til gengæld indføres der en ny ejendomsværdiskat.
For at gøre ondt værre så  

 vil den nye skat give et højere provenu til de offentlige kasser, og de  

 offentlige myndigheder vil fremover have en ny skatteskrue over for  

 befolkningen.
Lejeværdien skulle have været afskaffet over en årrække, og det manglende  

 provenu skulle findes gennem besparelser.
Boligejerne i Danmark betaler i  

 forvejen urimeligt meget i skat.
Med nærværende lovforslag bliver det endnu  

 mere kostbart at være boligejer.
Vi håber i Fremskridtspartiet, at mange af  

 dem, der afgav stemme på liste A, vil få røde ører, når de på girokortet  

 oplever konsekvensen af deres stemmeafgivelse.
 Et sjette mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Lovforslaget er en del af den samlede pinsepakke, som Kristeligt  

 Folkeparti stemmer imod.
 Kristeligt Folkeparti kan ikke gå ind for, at beskatningen af kommende  

 ejere skærpes ved indførelse af en kommunal ejendomsværdiskat.
 Lovforslaget skal ses i sammenhæng med, at boligejerne desuden rammes  

 uforholdsmæssigt hårdt af en reduktion af rentefradraget.
 Kristeligt Folkeparti undlader at stemme til de stillede ændringsforslag,  

 idet de ikke medfører en forbedring af gældende lovgivning på området.
Æ n d r i n g s f o r s l a g Af skatteministeren, tiltrådt af et flertal (S, SF, RV, EL  

 og FP):
Til § 7 1) I 2. pkt. ændres »ejendom« til:  

 »selvstændig lejlighed«.
Til § 15 2) Efter stk. 1 indsættes som nyt stykke:
»Stk. 2. Afgår en person ved døden, anses foreløbige  

 betalinger af ejendomsværdiskat, som forfaldt før dødsfaldet, for endelige  

 for afdøde for det indkomstår, hvori dødsfaldet har fundet sted.
Er der ikke  

 sket betaling af foreløbig ejendomsværdiskat efter 1. pkt., finder reglerne  

 om hæftelse m.v. i dødsboskattelovens § 88, stk. 1-3 og 5, tilsvarende  

 anvendelse.
For krav vedrørende skyldig ejendomsværdiskat for indkomstår, der  

 ligger forud for det indkomstår, hvori dødsfaldet har fundet sted, finder  

 reglerne om efterbetaling og hæftelse m.v. i dødsboskattelovens § 87, stk.  

 1-3 og 5, og § 88, stk. 1-3 og 5, tilsvarende anvendelse.« Til § 16 3) I stk. 1 indsættes efter 2. pkt. som nyt punktum:
»I tilfælde omfattet af § 15, stk. 2, finder 1. og 2. pkt.  

 tilsvarende anvendelse.« B e m æ r k n i n g e r Til nr. 1-3 Provenumæssige konsekvenser Ændringsforslagene skønnes ikke at have nævneværdige provenumæssige  

 konsekvenser.
Administrative konsekvenser Ændringsforslagene har ingen nævneværdige administrative konsekvenser.
Ad nr. 1 De ejendomstyper, der udløser nedslag efter § 7, er de samme  

 ejendomstyper, der i dag giver adgang til standardfradrag efter  

 ligningslovens § 15 J.
Det præciseres derfor, at nedslag maksimalt kan udgøre  

 1.200 kr. pr. selvstændig lejlighed, således at familier i tofamilieshuse får  

 hver sit nedslag, ligesom standardfradraget i dag gives pr. selvstændig  

 lejlighed i tofamilieshuse.
Ad nr. 2 Dødsboskattelovens regler for beskatning af dødsboer regulerer ikke  

 behandlingen af ejendomsskatter, herunder ejendomsværdiskatten, ved ejerens  

 dødsfald.
Der foreslås derfor en regel, hvorefter afdødes foreløbige betalinger af  

 ejendomsværdiskat, som forfaldt før dødsfaldet, anses for endelige for det  

 indkomstår, hvori dødsfaldet har fundet sted.
Der foretages således i ingen  

 situationer en afsluttende ansættelse af ejendomsværdiskatten for dødsåret.  

 Denne løsning har afgørende administrative fordele.
Såfremt der skulle ske en afsluttende ansættelse af ejendomsværdiskatten,  

 ville man i mange tilfælde, hvor der i øvrigt efter dødsboskattelovens regler  

 ikke sker en afsluttende ansættelse af afdødes indkomst, alligevel skulle  

 foretage en sådan ansættelse.
Dette ville være tilfældet, hvor afdøde var  

 fyldt 67 år, og hvor der derfor skulle gives et indkomstafhængigt nedslag i  

 ejendomsværdiskatten.
Skattemyndighedernes administrative ressourceanvendelse  

 ved udarbejdelsen af den endelige ansættelse ville ikke stå mål med de meget  

 beskedne - om overhovedet nogen - reguleringer af ejendomsværdiskatten, som  

 en sådan ville give anledning til.
Dødsboskatteloven minimerer de  

 situationer, hvor der er behov for en afsluttende ansættelse for afdøde.
En  

 endelighedsbestemmelse, for så vidt angår ejendomsværdiskatten, betyder, at  

 denne forenkling ikke fortabes.
For dødsboer, der ikke er fritaget for beskatning, foretages en  

 afsluttende skatteansættelse af indkomsten i hele bobeskatningsperioden.  

 Afdødes og dødsboets skattepligtige indkomst opgøres under eet for perioden  

 fra udløbet af afdødes sidste indkomstår forud for dødsfaldet til og med  

 skæringsdagen i boopgørelsen.
En afsluttende ansættelse af  

 ejendomsværdiskatten forudsætter imidlertid en særskilt, periodiseret  

 opgørelse af afdødes indkomst i de tilfælde, hvor afdøde var fyldt 67 år -  

 idet der i disse tilfælde gives et indkomstafhængigt nedslag i  

 ejendomsværdiskatten.
Der betales kun ejendomsværdiskat indtil dødsfaldet,  

 hvorfor den relevante indkomst ved beregningen af nedslag kun er afdødes  

 indkomst.
Denne indkomst opgøres imidlertid som nævnt ikke særskilt i  

 dødsboer, der beskattes, hvorfor en endelig ejendomsværdiskat i princippet  

 ikke vil kunne beregnes.
Ved endelighedsbestemmelsen undgås dette problem.
Er der ikke sket betaling af foreløbig ejendomsværdiskat, der er forfalden  

 før dødsfaldet, foreslås det, at der hæftes for denne skat efter  

 dødsboskattelovens regler om hæftelse.
I bestemmelsens 2. punktum henvises  

 derfor til hæftelsesreglerne i dødsboskattelovens § 88.
Bestemmelsens sidste punktum finder anvendelse, hvis det konstateres, at  

 afdøde har betalt for lidt i ejendomsværdiskat i det indkomstår, der ligger  

 forud for det indkomstår, hvori dødsfaldet har fundet sted.
Det foreslås, at  

 efterbetaling og hæftelse i disse tilfælde sker efter reglerne herom i  

 dødsboskattelovens §§ 87 og 88.
 Dette betyder, at såfremt dødsfaldet finder sted, inden der er foretaget  

 en ansættelse af ejendomsværdiskatten eller en eventuel efterfølgende ændret  

 ansættelse heraf og fremsat eventuelt krav om efterbetaling, opgøres  

 efterbetalingskravet efter de almindelige regler for fremsættelse af krav  

 vedrørende personlige skatter i dødsboskattelovens § 87.
Efterbetalingskravet skal være fremsat over for den eller dem, der hæfter  

 for krav mod afdøde, senest tre måneder efter, at skattemyndighederne har  

 modtaget en opgørelse over afdødes aktiver og passiver på dødsdagen.
I boer,  

 der er udleveret til den efterlevende ægtefælle efter dødsboskiftelovens § 22  

 (»150.000 kr.s-reglen«), og hvor der derfor ikke foreligger en  

 opgørelse over afdødes aktiver og passiver ved dødsfaldet, regnes fristen på  

 tre måneder dog fra meddelelsen herom.
Skattemyndighederne kan anmode om yderligere oplysninger vedrørende  

 afdødes aktiver og passiver, og såfremt boet m.v. ikke er fremkommet med  

 oplysningerne inden for en nærmere fastsat frist, udskydes 3-måneders-fristen  

 således, at den først udløber 2 måneder efter, at skattemyndighederne har  

 modtaget oplysningerne.
Reglerne i skattekontrollovens § 6 B, hvorefter  

 skattemyndighederne kan anmode om yderligere oplysninger, anses for  

 tilstrækkelige for at beregne den endelige ejendomsværdiskat, og der foreslås  

 derfor ikke fastsat særskilte regler herom i ejendomsværdiskatteloven.  

 Reglerne om udstedelse af proklama i dødsboer i dødsboskifteloven finder ikke  

 anvendelse over for skattekrav, medmindre kravet er opgjort på tidspunktet  

 for proklamaets udstedelse, jf. dødsboskattelovens § 87, stk. 5. Denne  

 bestemmelse finder tilsvarende anvendelse på ejendomsværdiskat.
 For skyldig ejendomsværdiskat foreslås det, at der hæftes efter reglerne  

 om hæftelse for personlige skatter i dødsboskattelovens § 88.
Dette betyder, at såfremt boet er undergivet skifte, hæfter boet for den  

 skyldige ejendomsværdiskat.
Såfremt arvingerne har delt boet uden at sikre  

 sig, at boets gældsposter er afviklet, hæfter arvingerne personligt og  

 solidarisk for gælden.
Er boet uskiftet, påhviler betalingen af afdødes ejendomsværdiskat den  

 efterlevende ægtefælle.
Hvis afdøde ud over fællesboet også efterlod sig et  

 særbo, som er skiftet, hæfter særboet og den efterlevende ægtefælle  

 solidarisk for afdødes ejendomsværdiskat.
Hvis et uskiftet bo skiftes i den  

 efterlevende ægtefælles levende live, hæfter boet og den efterlevende  

 ægtefælle solidarisk for eventuelle krav på ejendomsværdiskat mod afdøde.
 Hvis boet er under insolvensbehandling, fritages afdødes efterlevende  

 ægtefælle og arvinger for hæftelsen for skyldig ejendomsværdiskat.
Ad nr. 3 Provenuet fra ejendomsværdiskatten fordeles til kommuner og amtskommuner i  

 forholdet 2/3 henholdsvis 1/3, jf. § 16. Det præciseres derfor, at den  

 foreløbigt betalte ejendomsværdiskat, der bliver endelig efter § 15, stk. 2,  

 afregnes på tilsvarende måde i samme forhold.
