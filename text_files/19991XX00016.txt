Skriftlig fremsættelse (6. oktober 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om forbud mod  

 privates tv-overvågning mv. (Offentlige myndigheders  

 tv-overvågning).
(Lovforslag nr.
L 17).
 Lovforslagets formål er navnlig at foretage en  

 nærmere regulering af tv-overvågning på offentlige  

 arbejdspladser.
Det foreslås således at indføre et krav  

 om skiltning eller anden form for information ved offentlige myndigheders  

 tv-overvågning af arbejdspladser eller af steder eller lokaler, hvortil  

 der er almindelig adgang for publikum.
Som en konsekvens heraf foreslås  

 desuden, at lovens titel ændres.
Lovforslaget skal ses i lyset af, at  

 tv-overvågningslovens § 3 om skiltning ved tv-overvågning af  

 steder eller lokaler, hvortil der er almindelig adgang, blev udvidet ved en  

 lovændring i december 1998, således at skiltningskravet nu  

 også omfatter arbejdspladser.
Lovændringen indebar ingen  

 ændring i lovens generelle anvendelsesområde og vedrørte  

 således udelukkende private arbejdspladser.
Under Folketingets behandling af lovforslaget (L 38 af 8.  

 oktober 1998) var der enighed i Folketingets Retsudvalg om, at offentligt  

 ansatte principielt bør have den samme retsbeskyttelse, som efter  

 lovforslaget sikres ansatte i den private sektor med hensyn til information  

 om tv-overvågning af arbejdspladser.
Justitsministeren tilkendegav  

 på den baggrund over for udvalget, at der vil blive fremsat lovforslag  

 herom i folketingssamlingen 1999-2000.
 I overensstemmelse hermed indeholder lovforslaget et  

 sådant krav om skiltning ved offentlige myndigheders  

 tv-overvågning af arbejdspladser, hvortil der ikke er almindelig adgang  

 (f.eks. fælleskontorer, frokoststuer, gangarealer mv.).
 I nogle høringssvar er der imidlertid peget  

 på, at der også bør gælde et skiltningskrav ved  

 tv-overvågning på steder, hvortil publikum har adgang.
 De hensyn, som begrunder, at offentligt ansatte informeres  

 om, hvorvidt der finder tv-overvågning sted på arbejdspladsen,  

 gør sig efter regeringens opfattelse også gældende med  

 hensyn til tv-overvågning af ansatte (og publikum), der befinder sig i  

 lokaler, hvortil der er almindelig adgang.
 På den baggrund foreslås desuden, at der  

 indføres et skiltningskrav ved offentlige myndigheders  

 tv-overvågning af lokaler, hvortil der er almindelig adgang for  

 publikum, f.eks. venteværelser.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til Det  

 Høje Tings velvillige behandling.
