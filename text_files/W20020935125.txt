Klageren klagede over et tv-indslag, hvor det blev oplyst, at to  

 pædagoger ved landsretten var blevet dømt for ulovlig tvang og  

 frihedsberøvelse af en 24-årig narkoman i forbindelse med en  

 civil anholdelse af den pågældende.
I den forbindelse blev der  

 vist billeder af et bestemt hus i Glamsbjerg, hvori klageren bor.
 Pressenævnet lagde på baggrund af parternes samstemmende  

 forklaringer til grund, at det gule hus, der vistes i indslaget, ikke var det  

 hus, hvori den omtalte anholdelse fandt sted.
 Nævnet bemærkede, at det ikke kunne udelukkes, at det var  

 muligt for personer med et vist kendskab til klageren at identificere ham som  

 den person, der boede i det gule hus.
Nævnet fandt, at det udfra speakens sammenhæng med de viste  

 billeder ikke kunne afvises, at seeren kunne få det indtryk, at den  

 person, der boede i det gule hus, var identisk med den i indslaget omtalte  

 24-årige narkoman.
Nævnet fandt, at indklagede i indslaget skulle  

 have gjort klart, at dette ikke var tilfældet.
God presseskik  

 tilsidesat.
Kendelse fra Pressenævnet i sag nr.  

 35/2002 [En mand   K] har ved advokat Ib Gorm Pedersen klaget til  

 Pressenævnet over et indslag bragt på TV 2/Fyn den 26. februar  

 2002, idet han mener, at god presseskik er tilsidesat.
 Indslaget bestod af følgende speak:
"To socialpædagoger fra Glamsbjerg blev i dag  

 ved landsretten i Odense dømt for ulovlig tvang og  

 frihedsberøvelse.
De to pædagoger fra Den Sociale Udviklingsfond  

 foretog sidste år en såkaldt civil anholdelse af en 24-årig  

 narkoman, da han nægtede at forlade en ungdomsbolig i Glamsbjerg.  

 Politiet i Assens godkendte anholdelsen, men både byretten og nu  

 landsretten vurderer, at der er tale om en strafbar handling.
Den  

 24-årige mand hævder, at han blev udsat for trusler og vold fra  

 pædagogerne.
Dommen blev gjort betinget, da de to pædagoger ikke  

 tidligere har være straffet." Speaken blev ledsaget af billeder fra en gade, hvorefter  

 der panoreres hen over et gult hus, som der zoomes ind på.
I et vindue  

 på førstesalen ses først én person og  

 dernæst ganske kort en anden.
Ingen af personerne fremstår  

 umiddelbart letgenkendelige.
Herefter vises billeder af en bygning med et  

 skilt, hvorpå der står "SUF BO-SELV".
 Klager har henvist til, at der i tv-indslaget blev  

 nævnt en 24-årig narkoman samtidig med, at der blev vist billeder  

 af klager stående i vinduet til lejligheden, som han bebor.
Klager har anført, at han ikke er narkoman, ikke er  

 24 år og overhovedet ikke har været involveret i den sag, der  

 omtales.
Boligen har heller intet med den omtalte sag at gøre.  

 Glamsbjerg er en lille by, og alle ved, hvad det er for en bygning, der er  

 blevet vist, og alle ved, at klager bor der.
Alle tror nu, at det er klager,  

 der har været udsat for en ulovlig anholdelse, og at det er klager, der  

 er en 24-årig narkoman.
TV 2/Fyn har oplyst, at det gule hus, der vises under  

 speakens andet afsnit ved en fejl ikke er det  hus, der rummer den  

 ungdomsbolig, der vedrører sagen.
Det hus, hvori anholdelsen foregik,  

 ligger lidt derfra, ligner det viste hus og er også gult.
Billedet  

 omfatter en kort panorering hen over huset, og under panoreringen ses der i  

 to forskellige vinduer to forskellige personer.
Efterfølgende vises  

 andre bybilleder fra Glamsbjerg.
TV 2/Fyn har anført, at TV 2/Fyn på trods af,  

 at der er vist billeder af det forkerte hus, ikke har oplyst, at personen i  

 vinduet har været involveret.
Det fremgår således hverken  

 af tekst- eller billedside, at personerne i vinduerne er involverede, hverken  

 som de i speaken omtalte pædagoger eller den 24-årige narkoman.  

 Billedsiden tjener alene det formål at vise gadebilleder, der  

 understøtter, at historien foregår i Glamsbjerg.
Det er  

 indklagedes vurdering, at klager ikke har lidt skade af nogen art på  

 grund af indslaget.
Indklagede må derfor afvise klagen.
Som  

 anført af klager, er Glamsbjerg et lille bysamfund, hvor alle ved,  

 hvad det er for en bygning, der vises i TV 2/Fyn, og alle ved, at klager bor  

 der.
Netop derfor må det antages, at alle også ved, i hvilket hus  

 den civile anholdelse foregik, at det ikke var det hus, man så i  

 indslaget, og at klageren derfor ikke var den omtalte 24-årige  

 narkoman.
Seere uden lokalkendskab har selvsagt ikke kunne foretage en  

 sådan fejlslutning.
De kender hverken huse eller personer og vil end  

 ikke kunne genkende klienten efter at have set indslaget.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Ulrik  

 Holmstrup og Kirsten Dyregaard.
 Pressenævnet udtaler:
 Pressenævnet lægger på baggrund af  

 parternes samstemmende forklaring til grund, at det gule hus, der vises i  

 indslaget, ikke er det hus, hvori den omtalte anholdelse fandt sted.
 Nævnet bemærker, at det ikke kan udelukkes, at  

 det er muligt for personer med et vist kendskab til klageren at identificere  

 ham som den person, der bor i det gule hus.
Nævnet finder, at det udfra speakens  

 sammenhæng med de viste billeder ikke kan afvises, at seeren kan  

 få det indtryk, at den person, der bor i det gule hus, er identisk med  

 den i indslaget omtalte 24-årige narkoman.
Nævnet finder, at  

 indklagede har handlet i strid med god presseskik ved ikke i indslaget at  

 have gjort klart, at dette ikke var tilfældet, og nævnet udtaler  

 sin kritik.
 I medfør af medieansvarslovens § 49  

 pålægges det herefter den ansvarshavende redaktør af TV  

 2/Fyn at offentliggøre følgende:
 "Kendelse fra Pressenævnet:
Den 26. februar 2002 bragte TV 2/Fyn en omtale af, at to  

 pædagoger ved landsretten var blevet dømt for ulovlig tvang og  

 frihedsberøvelse af en 24-årig narkoman i forbindelse med en  

 civil anholdelse af den pågældende.
I den forbindelse blev der  

 vist billeder af et bestemt hus i Glamsbjerg.
 Beboeren af det pågældende hus har klaget til  

 Pressenævnet, idet han finder, at god presseskik er tilsidesat.
 TV 2/Fyn har erkendt, at det viste hus intet har med sagen  

 at gøre.
 Nævnet bemærker, at det ikke kan udelukkes, at  

 det er muligt for personer med et vist kendskab til klageren at identificere  

 ham som den person, der bor i det gule hus.
Nævnet finder, at det udfra speakens  

 sammenhæng med de viste billeder ikke kan afvises, at seeren kan  

 få det indtryk, at den person, der bor i det gule hus, er identisk med  

 den i indslaget omtalte 24-årige narkoman.
Nævnet finder, at  

 indklagede har handlet i strid med god presseskik ved ikke i indslaget at  

 have gjort klart, at dette ikke var tilfældet, og nævnet udtaler  

 sin kritik.
 København, den 19. juni 2002.
Axel Kierkegaard, Aage Lundgaard, Ulrik Holmstrup og  

 Kirsten Dyregaard." Afsagt den 19. juni 2002.
