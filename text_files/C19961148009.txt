 1. Indledning.
Folketinget vedtog den 10. oktober 1996 forslaget til lov om forbud mod  

 ophold i bestemte ejendomme.
Loven træder i kraft ved bekendtgørelsen i  

 Lovtidende onsdag den 16. oktober 1996.
Efter loven kan politiet - når lovens betingelser er opfyldt - nedlægge  

 individuelle forbud og/eller generelle forbud mod ophold i en bestemt  

 ejendom.
Forbud meddeles af politimesteren (politidirektøren) i den  

 politikreds, hvor ejendommen er beliggende.
 Hermed gives der politiet mulighed for at gribe mere effektivt ind for at  

 beskytte befolkningen mod at blive ofre i forbindelse med alvorlige og  

 farlige angreb på de ejendomme, hvor rockerne holder til.
 Det forudsættes, at politiet tilrettelægger sit arbejde således, at man  

 løbende kan vurdere, om der er grundlag for at udstede forbud mod ophold i en  

 bestemt ejendom.
 I det følgende redegøres der for, hvilke grupper af personer loven finder  

 anvendelse på (punkt 2), betingelserne for at nedlægge individuelle forbud  

 (punkt 3), betingelserne for at nedlægge generelle forbud (punkt 4),  

 forbudets tidsmæssige udstrækning (punkt 5), overtrædelse af forbud (punkt  

 6), behandling af klager over forbud (punkt 7), spørgsmålet om  

 erstatningsbolig eller erstatning i anledning af forbud (punkt 8) og  

 information til offentligheden om nedlagte forbud (punkt 9).
2. Hvilke grupper af personer finder loven anvendelse  

 på? Det fremgår af lovens § 1, stk. 3, at politiets adgang til at nedlægge  

 individuelt og/eller generelt forbud mod ophold i en bestemt ejendom  

 forudsætter, at "det angreb, der er risiko for, må antages at være led i  

 et gensidigt opgør mellem grupper af personer, hvor der på begge  

 sider anvendes voldelige midler, herunder skydevåben og  

 sprængstoffer".
 Betingelsen om anvendelse af "voldelige midler, herunder skydevåben  

 og sprængstoffer", indebærer, at loven ikke omfatter et gensidigt opgør  

 mellem persongrupper, hvor der alene anvendes voldelige midler i form af  

 knive, køller, brosten eller lignende.
Således som forholdene er i dag, kan loven anvendes over for  

 rockergrupperne Hells Angels og Bandidos.
Loven vil endvidere efter  

 omstændighederne kunne anvendes over for andre rockergrupper.
Dette  

 forudsætter, at disse grupper må antages at være involveret i opgøret på  

 enten Hells Angels' eller Bandidos' side.
 Reglerne vil således ikke kunne anvendes over for alle  

 rockergrupper.
 Reglerne vil endvidere ikke kunne anvendes i forhold til f.eks. politiske,  

 religiøse eller kulturelle foreninger, selv om det må befrygtes, at andre  

 grupper vil forsøge med voldelige midler at forhindre afholdelsen af den  

 pågældende forenings aktiviteter.
 3. Individuelle forbud.
 3.1. Betingelserne for at nedlægge et individuelt forbud.
Lovens betingelser Efter lovens § 1, stk. 1, kan politiet nedlægge forbud mod, at en person  

 opholder sig i en bestemt ejendom.
Betingelsen for at nedlægge et sådant  

 individuelt forbud er:
 Politiet skal foretage en samlet, konkret vurdering af sagens  

 omstændigheder med henblik på at tage stilling til, om lovens betingelser for  

 at nedlægge forbud mod ophold i en bestemt ejendom er opfyldt.
 I det følgende redegøres for nogle af de forhold, der - i forhold til  

 rockergrupper - har betydning for denne vurdering.
 Nærmere om § 1, stk. 1, nr. 1:
Tilholdssted for en rockergruppe Det er en betingelse for at nedlægge et forbud, at ejendommen tjener som  

 tilholdssted for en rockergruppe.
Forbudet kan omfatte flere ejendomme, der  

 tjener som tilholdssted for den pågældende rockergruppe.
 Med udtrykker tilholdssted sigtes til et opholdssted af fastere karakter  

 for personer, der tilhører eller har tilknytning til den pågældende  

 rockergruppe.
Typeeksemplet på et tilholdssted for en rockergruppe vil være en  

 "rockerborg", herunder gårdarealer m.v. i tilknytning hertil.
Med  

 udtrykket "rockerborg" sigtes til ejendomme, der tjener som fast  

 tilholdssted for medlemmer af en rockergruppe, og hvor der typisk er  

 gennemført en række særlige bygningsmæssige foranstaltninger for at sikre  

 bygningen mod f.eks. angreb.
Et tilholdssted kan også være andre lokaliteter end rockerborge.
Det kan  

 også være en persons private hjem.
Nedenfor under b er der redegjort for, i  

 hvilket omfang der i så fald også kan nedlægges forbud mod den pågældendes  

 ophold i sit eget hjem.
 Betingelsen for at give forbud mod ophold i en bestemt ejendom - og for at  

 opretholde givne forbud - vil være opfyldt, selv om de meddelte forbud  

 indebærer, at ejendommen ikke længere er tilholdssted for de pågældende.
Udtrykket "tilholdssted" omfatter ikke tilfælde, hvor rockere  

 forsamler sig udendørs, f.eks. i forbindelse med festivals, motorcykeloptog  

 m.v.
I sådanne tilfælde kan der efter omstændighederne nedlægges et generelt  

 forbud efter lovens § 1, stk. 2, jf. herom punkt 4 nedenfor.
Den person, der kan nedlægges forbud overfor, skal enten tilhøre  

 den pågældende rockergruppe, som ejendommen tjener som tilholdssted for,  

eller have tilknytning til rockergruppen.
Den pågældende  

 behøver derimod ikke at være mistænkt for at have begået et strafbart  

 forhold.
 Tilknytningen til rockergruppen kan bestå i, at personen efter sin  

 påklædning og rygmærker fremtræder som tilhørende rockermiljøet, eller at  

 personen i øvrigt færdes til og fra ejendommen, jf. herved Østre Landsrets  

 kendelse af 23. april 1996 vedrørende ransagning hos personer med tilknytning  

 til rockerkredse.
 Forbud kan således nedlægges over for fuldgyldige medlemmer,  

 "prospects" og "hangarounds". Forbud kan endvidere efter  

 omstændighederne nedlægges over for f.eks. "supporters".
Der kan som udgangspunkt ikke nedlægges forbud mod det enkelte medlems  

 ophold i eget hjem, selv om det pågældende hjem tjener som tilholdssted for  

 en rockergruppe.
I så fald kan der nedlægges forbud over for andre personer,  

 der tilhører eller har tilknytning til den pågældende rockergruppe.
Har ejendommen karakter af en rockerborg, vil der imidlertid også kunne  

 nedlægges forbud mod en persons ophold i ejendommen, selv om rockerborgens  

 tjener som den pågældendes private hjem.
Det samme gælder, selv om ejendommen  

 ikke er en rockerborg, hvis den benyttes som fælles bopæl for flere medlemmer  

 af rockergruppen eller personer med tilknytning til den pågældende gruppe.  

 Det er uden betydning, om de pågældende - enkeltvis eller i fællesskab - står  

 som ejere eller lejere af ejendommen.
I de nævnte tilfælde kan der således  

 nedlægges forbud over for alle de personer, der bor eller opholder sig i  

 ejendommen.
Personer, der meddeles forbud, vil normalt selv holde til i den pågældende  

 ejendom.
Men det er efter loven ingen betingelse.
Der kan således også gives  

 forbud til personer, som ikke har den pågældende ejendom som deres  

 tilholdssted, hvis ejendommen tjener som tilholdssted for den rockergruppe,  

 de pågældende tilhører eller har tilknytning til.
 Tilhører personen ikke rockergruppen, og har den pågældende ikke i øvrigt  

 tilknytning til gruppen, kan der ikke efter denne lov nedlægges forbud mod  

 den pågældendes ophold i ejendommen.
 Nærmere om § 1, stk. 1, nr. 2:
 For at nedlægge et individuelt forbud kræves det - ud over at  

 betingelserne i nr. 1 er opfyldt - tillige, at den pågældendes  

 tilstedeværelse i ejendommen og omstændighederne i øvrigt skønnes at indebære  

risiko for angreb, der vil være til fare for personer, der bor  

 eller befinder sig i nærheden af ejendommen, jf. § 1, stk. 1, nr. 2.
Den pågældende risiko for angreb og faren for de omkringboende m.v.  

 behøver ikke at være "betydelig", "overhængende",  

 "nærliggende" eller lignende.
De foreliggende regler  

supplerer  således de bestemmelser i lovgivningen, som indeholder  

 hjemmel til, at politiet - af hensyn til den offentlige fred, sikkerhed m.v.  

 - kan forhindre personer i at opholde sig i bestemte ejendomme.
Der kan  

 f.eks. henvises til § 7 i politiloven af 4. februar 1871 (om at "afværge  

 overhængende ulykkestilfælde og deslige") og til retsplejelovens § 108.
 Grundlaget for politiets vurdering af, om "risikobetingelsen" og  

 "farebetingelsen" er opfyldt, vil dels være politiets almindelige  

 kendskab til rockermiljøet, dels - og navnlig - de oplysninger, som politiet  

 har om de øjeblikkelige forhold i rockerkredsene, f.eks. om andre nyligt  

 gennemførte angreb eller lignende.
 Det beror på en samlet, konkret vurdering af sagens omstændigheder, om  

 "risikobetingelsen" - dvs. betingelsen om, at den pågældendes  

 tilstedeværelse i ejendommen og omstændighederne i øvrigt skønnes at indebære  

 risiko for angreb - er opfyldt.
 Betingelsen vil f.eks. være opfyldt i tilfælde, hvor det må lægges til  

 grund, at de pågældende grupper tidligere har udkæmpet voldelige opgør, og  

 hvor der samtidig er særlige holdepunkter for, at et nyt angreb er  

 forestående.
 Betingelsen vil endvidere kunne være opfyldt, selv om politiet ikke i  

 øvrigt har sådanne særlige holdepunkter, hvis det efter oplysningerne om  

 tidligere angreb mellem de pågældende grupper må anses for sandsynligt, at  

 der vil blive iværksat et gengældelsesangreb.
 Det kræves ikke, at netop den pågældende ejendom kan udpeges som målet for  

 et nyt angreb.
Der kan ikke nedlægges forbud, hvis den pågældendes tilstedeværelse er  

 uden betydning for, om der kan forventes iværksat et angreb.
Personer, der  

 har adgang til de pågældende tilholdssteder, må dog normalt antages at have  

 et sådant tilhørsforhold til den pågældende rockergruppe, at  

 "risikobetingelsen" vil være opfyldt.
Det afgørende for, om det angreb, der er risiko for, vil være til  

fare for personer, der bor eller befinder sig i nærheden af  

 ejendommen, vil i almindelighed være politiets kendskab til karakteren af de  

 våben, som rockerne er i besiddelse af.
I det omfang, det f.eks. må antages.  

 at rockerne har skydevåben, sprængstoffer, håndgranater, panserværnsraketter  

 eller lignende, vil der ikke være tvivl om, at det angreb, der er risiko for,  

 vil rumme en fare af den nævnte art.
 Farebetingelsen er imidlertid kun opfyldt, hvis angrebet vil være til fare  

 for udenforstående (naboer m.v.). I vurderingen må der bl.a. tages  

 hensyn til afstanden til naboejendomme.
 Forbud vil således - når de øvrige betingelser herfor er opfyldt - kunne  

 nedlægges mod ophold i en rockerborg, der er beliggende i en landsby.
Er rockerborgen derimod f.eks. indrettet i en (nedlagt) landbrugsejendom  

 på åben mark i stor afstand fra naboejendomme, vil betingelsen om, at et  

 muligt angreb vil være til fare for udenforstående, ikke være opfyldt.
Der  

 vil i så fald ikke være grundlag for at nedlægge et forbud.
 3.2. Fremgangsmåden ved nedlæggelse af forbud.
Behandlingen af en sag om nedlæggelse af forbud vil være omfattet af de  

 almindelige forvaltningsprocessuelle regler i forvaltningsloven.
Den, der er  

 part i sagen, har således som udgangspunkt krav på partsaktindsigt,  

 partshøring, begrundelse m.v.
Oplysninger i forbudssagen vil imidlertid efter bestemmelsen i  

 forvaltningslovens § 15 kunne undtages fra aktindsigt i det omfang, partens  

 interesse i at kunne benytte kendskab til sagens dokumenter findes at burde  

 vige for afgørende hensyn til offentlige interesser.
Det kan f.eks. være  

 nødvendigt at tilbageholde oplysninger af hensyn til forebyggelse, opklaring  

 og forfølgning af lovovertrædelser, jf. forvaltningslovens § 15, stk. 1, nr.  

 3. Har politiet konkrete oplysninger om rivaliserende gruppers angrebsplaner,  

 vil disse oplysninger kunne tilbageholdes, hvis udlevering f.eks. vil kunne  

 føre til en optrapning af konflikten mellem grupperne eller afsløre politiets  

 efterforskning.
Er en oplysning undtaget fra partsindsigt, vil begrundelsen  

 for afgørelsen kunne begrænses i samme omfang, jf. forvaltningslovens § 24,  

 stk. 3, og der vil ikke skulle partshøres over oplysningen, jf.  

 forvaltningslovens § 19, stk. 2, nr. 4.
 Det bemærkes, at den person, der nedlægges forbud overfor, under en  

 eventuel straffesag for overtrædelse af forbudet vil få adgang til  

 oplysningerne i forbudssagen, jf. herved retsplejelovens § 745.
Der skal - uanset oplysningernes karakter - heller ikke partshøres i  

 hastende tilfælde som nævnt i § 19, stk. 2, nr. 3, hvor partens interesse i,  

 at sagens afgørelse udsættes, findes at burde vige for de offentlige eller  

 private interesser, der taler imod en sådan udsættelse.
De nævnte offentlige  

 eller private interesser kan ligeledes føre til, at partens ret til, at  

 sagens afgørelse udsættes, indtil den pågældende har gjort sig bekendt med de  

 dokumenter, som der er begæret aktindsigt i, fraviges, jf. forvaltningslovens  

 § 11, stk. 2. Det samme gælder partens ret til, at sagens afgørelse udsættes,  

 indtil den pågældende har afgivet en udtalelse, jf. forvaltningslovens § 21,  

 stk. 2, nr. 2.
Det er anført i bemærkningerne til lovforslaget, at fremgangsmåden ved  

 meddelelse af individuelle forbud i praksis normalt vil være den, at politiet  

 opsøger den person, som forbud overvejes nedlagt overfor.
Den pågældende  

 gøres bekendt med sagen og får mulighed for på stedet at fremkomme med sine  

 bemærkninger, inden der tages endelig stilling til, om forbud skal nedlægges.  

 Nedlægges forbud, udleveres på stedet en skriftlig afgørelse herom bl.a. med  

 en begrundelse og oplysning om, at forbudet kan påklages til  

 Justitsministeriet.
Det har ikke nogen betydning for forbudets lovlighed, at  

 den pågældende nægter at modtage den skriftlige afgørelse eller river  

 dokumentet (afgørelsen) i stykker.
Det er anført i bemærkningerne til lovforslaget, at der normalt bør  

 fastsættes en frist for, hvornår et forbud skal efterkommes.
Ved  

 fastsættelsen af denne frist må der tages hensyn til de konkrete  

 omstændigheder, herunder om de berørte rockere har deres bopæl i ejendommen.
 Der er ikke hjemmel til at anholde den pågældende alene med henblik på at  

 meddele et forbud efter loven.
 4. Generelle forbud.
 4.1. Betingelserne for at nedlægge et generelt forbud.
Den almindelige bestemmelse i lovens § 1, stk. 1, vil ikke i alle tilfælde  

 være tilstrækkelig til at beskytte de omkringboende m.v.
Der kan f.eks.  

 tænkes tilfælde, hvor risikoen for angreb er så akut, at det ikke er praktisk  

 muligt at nedlægge individuelle forbud.
Der kan også tænkes tilfælde, hvor  

 der er behov for at kunne nedlægge forbud mod ophold i ejendomme, der ikke  

 tjener som gruppens tilholdssted, og hvor betingelserne i stk. 1, nr. 1,  

 derfor ikke er opfyldt.
 på denne baggrund indeholder bestemmelsen i lovens § 1, stk. 2, hjemmel  

 til, at politiet kan forbyde enhver person adgang til bestemte  

 ejendomme, som ikke nødvendigvis har karakter af rockertilholdssteder.
 Betingelsen for at nedlægge et sådant generelt forbud er, at politiet  

 skønner, at rockernes tilstedeværelse vil udgøre en betydelig risiko  

 for, at rivaliserende rockergrupper vil iværksætte angreb mod den pågældende  

 lokalitet.
 Bestemmelsen er tiltænkt et forholdsvis begrænset anvendelsesområde.  

 Typeeksemplet vil være tilfælde, hvor et rockerarrangement for en enkelt  

 aften henlægges til en bestemt ejendom i et boligkvarter, f.eks. en  

 restaurant, et festlokale, eller et afgrænset, udendørs areal (sportsplads  

 eller lignende), der ikke i øvrigt tjener som tilholdssted.
 I sådanne tilfælde vil formålet kunne opnås med et adgangsforbud af 1  

 eller 2 døgns varighed.
Er der tale om en restaurant, er det i bemærkningerne til lovforslaget  

 anført, at adgangsforbudet selvsagt ikke omfatter restauranten.
Det er dog  

 ikke muligt udtømmende at gøre op med, i hvilke tilfælde der kan gøres  

 konkrete undtagelser fra et generelt forbud.
Afgørelsen må bero på politiets  

 skøn over de konkrete omstændigheder.
Der må navnlig lægges vægt på, i  

 hvilket omfang sikkerhedshensyn taler for, at ejendommen helt forlades.
Bestemmelsen vil også kunne anvendes i forhold til ejendomme, der tjener  

 som tilholdssteder for medlemmer af rockergrupper.
I disse tilfælde vil der  

 ikke være noget til hinder for, at et generelt forbud efter bestemmelsen  

 anvendes i kombination med individuelle forbud efter stk. 1.
Er ejendommen afspærret for enhver, f.eks. hvor der er tale om en  

 rockerborg, påhviler det politiet at sikre, at der ikke skaffes adgang til  

 ejendommen.
Politiets forpligtelse svarer i princippet til, hvad der gælder,  

 når politiet f.eks. afspærrer et drabssted.
 4.2. Fremgangsmåden.
Et generelt forbud skal bekendtgøres på tydelig måde ved skiltning.
Der  

 udformes således i disse tilfælde ikke nogen skriftlig afgørelse til  

 eventuelle parter.
Dette indebærer, at bestemmelsen i forvaltningslovens § 22  

 om en samtidig skriftlig begrundelse ikke finder anvendelse.
 Den person, som uden vanskeligheder kan individualiseres som part i sagen,  

 f.eks. en restauratør, skal så vidt muligt gøres bekendt med sagen og have  

 adgang til at fremkomme med sine bemærkninger, inden det generelle forbud  

 udstedes.
 Skiltningen skal ske på samme effektive måde, som når f.eks. en bygning  

 afspærres i tilfælde af f.eks. en bombetrussel.
Er personer kommet ind i/på ejendommen, inden det generelle forbud blev  

 nedlagt, må politiet sørge for, at de gøres bekendt med, at der er udstedt et  

 generelt forbud efter bestemmelsen.
Herefter vil de pågældende overtræde  

 forbudet, hvis ejendommen ikke forlades.
 5. Forbudets tidsmæssige udstrækning.
 Efter lovens § 1, stk. 4, nedlægges forbud for et bestemt tidsrum eller  

 indtil videre.
Efter lovens § 1, stk. 5, skal politiet ophæve et forbud efter stk. 1 og  

 2, når den risiko for angreb, der gav anledning til forbudet, ikke længere  

 foreligger.
Det gælder, selv om forbudet er meddelt for et bestemt tidsrum.
Det følger af almindelige principper, at politiet skal vælge den løsning,  

 der er mindst indgribende i forhold til det formål, der søges opnået.
Er det  

 således tilstrækkeligt at nedlægge forbud for et bestemt antal dage, må der  

 ikke nedlægges forbud indtil videre.
På den anden side er bestemmelsen ikke  

 til hinder for, at et forbud forlænges, såfremt bestemmelsens betingelser  

 fortsat er opfyldt.
 Et generelt forbud efter § 1, stk. 2, vil normalt kun kunne udstedes for  

 et meget kort tidsrum, typisk en eller to dage.
 Hvis der er nedlagt et forbud indtil videre eller for et bestemt tidsrum,  

 skal politiet - så længe forbudet er gældende - af egen drift løbende  

 overveje, om grundlaget for forbudet er ændret, således at det bør ophæves.  

 Ophævelse af forbudet bør ske hurtigst muligt efter, at politiet er blevet  

 bekendt med, at grundlaget for forbudet ikke længere er til stede.
 6. Overtrædelse af forbud.
 Kun forsætlig - og ikke uagtsom - overtrædelse af et forbud udstedt i  

 medfør af loven er strafbar, jf. lovens § 2.
Straffen er fængsel indtil 2 år.
Strafferammen indebærer, at bøde og hæfte  

 ikke kan anvendes.
 Det er i bemærkningerne til lovforslaget anført, at straffelovens § 91,  

 stk. 2, hvorefter bøde eller hæfte kan anvendes, selv om disse strafarter  

 ikke er hjemlet, hvis gerningsmanden er under 21 år, forudsættes ikke at  

 finde anvendelse ved overtrædelse af forbud efter denne lov.
 Det er endvidere anført, at straffen - også i 1. gangstilfælde -  

 forudsættes fastsat til en ubetinget fængselsstraf (dvs. i mindst 30 dage).
 I gentagelsestilfælde forudsættes der i overensstemmelse med almindelige  

 strafudmålingsprincipper idømt en højere straf end i 1. gangstilfælde.
 Strafferammen giver mulighed for, at en person, som ikke respekterer et  

 nedlagt forbud, kan varetægtsfængsles efter retsplejelovens § 762, stk. 1,  

 hvis der f.eks. er bestemte grunde til at frygte, at den pågældende ellers  

 vil overtræde forbudet på ny.
 7. Behandling af klager over politiets afgørelse om  

 nedlæggelse af forbud.
Forbud eller en eventuel forlængelse af et forbud kan påklages til  

 Justitsministeriet.
Det samme gælder afslag på ophævelse af et forbud.
Klage  

 har ikke opsættende virkning.
 Hvis klagen modtages af politiet, sendes den straks sammen med sagens  

 akter og en udtalelse til Justitsministeriet.
 Indsendes en klage direkte til Justitsministeriet, vil Justitsministeriet  

 straks ved telefax indhente sagens akter samt en udtalelse fra den pågældende  

 politikreds.
 Justitsministeriet har over for Folketingets Retsudvalg oplyst, at det  

 forventes, at sagsbehandlingen for de ekspeditioner, som Justitsministeriet  

 og politiet skal foretage i forbindelse med en klages behandling, normalt  

 ikke vil overstige et par ugers varighed sammenlagt.
 Justitsministeriet skal derfor anmode om, at man i den enkelte politikreds  

 foretager ekspeditionerne i en sådan klagesag hurtigst muligt.
 8. Spørgsmålet om erstatningsbolig eller erstatning i  

 anledning af forbud.
8.1. Skal der stilles erstatningsbolig til rådighed? Loven indeholder ikke regler om, at den person, over for hvem der udstedes  

 forbud mod at opholde sig i en bestemt ejendom, skal have stillet en  

 erstatningsbolig til sin rådighed.
 I det omfang, ejendommen tjener som bolig for den pågældende, må  

 spørgsmålet om, hvorvidt det offentlige skal stille en bolig til rådighed,  

 derfor afgøres af kommunerne efter reglerne i sociallovgivningen.
8.2. Hvornår betales der erstatning? Efter loven skal der kun betales erstatning som følge af nedlagte forbud,  

 hvis der er tale om ekspropriation.
I disse tilfælde følger  

 erstatningspligten af grundlovens § 73.
Det er en betingelse for erstatning, at der gøres indgreb i en rettighed,  

 der er beskyttet af denne bestemmelse.
Er rettigheden efter sin karakter ikke  

 beskyttet, kan indgrebet allerede af denne grund ikke indebære  

 ekspropriation.
Retten til at være sammen med andre på et fælles opholdssted  

 kan ikke i sig selv antages at være beskyttet af grundlovens § 73. Derimod  

 vil f.eks. en ejendomsret eller lejeret, der lovligt er etableret under den  

 hidtidige retstilstand, være en rettighed, der er beskyttet af grundlovens §  

 73.
 Det er imidlertid ikke tilstrækkeligt til, at der foreligger  

 ekspropriation, at der er tale om en rettighed, der er beskyttet af  

 grundlovens § 73. Det kræves tillige, at indgrebet i den pågældende rettighed  

 har karakter af en "afståelse".
I vurderingen af, om der foreligger afståelse, indgår en lang række  

 forskellige momenter.
Der må lægges vægt på, hvor intensivt indgrebet er,  

 hvad der er formålet med indgrebet, om den rettighed, der gøres indgreb i,  

 overføres til det offentlige m.v.
 De fareafværgelses- og beskyttelseshensyn, der ligger bag loven, taler  

 imod, at et forbud har karakter af ejendomsafståelse i grundlovens forstand.  

 Det samme gør det forhold, at et forbud ikke går ud på at overføre  

 ejendomsretten til ejendommen til det offentlige.
Det kan imidlertid næppe på forhånd helt udelukkes, at et forbud under  

 særlige omstændigheder økonomisk kan ramme så intensivt, at der uanset det  

 angivne formål er tale om afståelse af ejendom.
I vurderingen vil bl.a. indgå  

 forbudets tidsmæssige udstrækning.
 Foreligger der herefter ekspropriation, har den pågældende krav på at få  

 erstattet det tab, der lides herved, jf. grundlovens § 73, stk. 1, 3. pkt.  

 Den pågældende kan derimod ikke kræve, at forbud ikke bliver nedlagt.
 8.3. Fremgangsmåden ved krav om erstatning.
 Sager om erstatning i anledning af, at der er nedlagt et forbud efter  

 loven, skal med politimesterens (politidirektørens) indstilling forelægges  

 for rigspolitichefen til afgørelse.
 Forelæggelsen skal ske i de tilfælde, hvor den, forbudet vedrører,  

 fremsætter krav om erstatning.
Hvis politimesteren (politidirektøren) i et konkret tilfælde finder, at  

 forbudet må antages at indebære ekspropriation, orienteres den pågældende om  

 adgangen til at kræve erstatning.
Fremsætter den pågældende herefter krav om  

 erstatning over for politimesteren (politidirektøren), forelægges sagen med  

 politimesterens (politidirektørens) indstilling til rigspolitichefen til  

 afgørelse.
 Rigspolitichefens afgørelse kan indbringes for Justitsministeriet.
For rigspolitichefens behandling af erstatningskrav efter loven finder §  

 4, stk. 3, og § 6 i cirkulæreskrivelsen af 20. juni 1989 om behandling af  

 visse erstatningssager tilsvarende anvendelse.
Herefter skal større  

 erstatningskrav og sager af særlig principiel karakter forelægges for  

 Justitsministeriet til afgørelse.
Gives der afslag på erstatning, skal den  

 pågældende endvidere gøres bekendt med, at afslaget kan indbringes for  

 Justitsministeriet.
 9. Information til offentligheden om nedlagte forbud.
 Det fremgår af bemærkningerne til lovforslaget, at politiet - for at et  

 forbud kan få den tilsigtede virkning - bør sikre, at offentligheden får  

 kendskab til de nedlagte forbud, dog således at navnene på de pågældende  

 personer ikke offentliggøres.
 Med henblik herpå skal politiet give indberetning om nedlagte forbud til  

 Rigspolitichefen, der sørger for offentliggørelse på den anførte måde.
 Politiet kan herudover - ligeledes i anonymiseret form - lokalt informere  

 om nedlagte forbud, f.eks. i lokalaviser m.v.
 P.M.V.
