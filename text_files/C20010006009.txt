Cirkulære om genoptagelse  

 af den skattepligtige indkomst og  

 bindende forhåndsbesked vedrørende fastsættelse af  

 handelsværdien den 19. maj 1993 for visse  

 minoritetsaktionærer1) 1.	I henhold til lov nr. 421 af 25. juni 1993 om ændring af lov  

 om beskatning af fortjeneste ved afståelse af aktier m.v., jf.  

 § 19, stk. 3, 1. pkt., kan visse minoritetsaktionærer, som  

 ved afståelse den 18. maj 1993 ikke ville have været  

 skattepligtige, ved opgørelse af fortjeneste og tab ved en senere  

 afståelse af de pågældende aktier, anvende aktiernes  

 handelsværdi den 19. maj 1993 i stedet for anskaffelsessummen.
 2.	Ved fastsættelse af handelsværdien den 19. maj 1993 har  

 ligningsmyndighederne hidtil ansat værdien efter en vurdering af, hvad  

 aktionæren måtte antages at kunne opnå ved salg af sin  

 aktiepost den 19. maj 1993.
 Hvor der i vedtægterne eller i en aktionæroverenskomst var  

 indgået aftale om omsættelighedsbegrænsninger for  

 aktionærerne, og det ikke forelå bevist, at aktionæren  

 alligevel ville kunne opnå en højere salgspris den 19. maj 1993,  

 ansås aktiernes handelsværdi at udgøre den aftalte pris i  

 vedtægt eller overenskomst.
 3.	Højesteret afsagde den 27. juni 2000 dom (I 186/1999), jf.  

 TfS 2000, 560, hvorved den for domstolen forelagte sag hjemvistes til fornyet  

 skønsmæssig ansættelse af handelsværdien den 19. maj  

 1993 af hver enkelt aktionærs aktiepost i selskabet.
 Af Højesterets præmisser fremgår:
 »Efter ordlyden af § 19, stk. 3, 1. pkt. sammenholdt med 2.  

 pkt. og efter bestemmelsens formål må »aktiernes  

 handelsværdi«" forstås som handelsværdien af den  

 enkelte aktionærs aktier.
Handelsværdien kan være påvirket af  

 begrænsninger i aktiernes omsættelighed, herunder pligt til  

 indløsning, i henhold til aktionæroverenskomst eller  

 vedtægter.
Der er ikke i lovens ordlyd eller forarbejder holdepunkter  

 for, at man i alle tilfælde skal se bort fra sådanne  

 begrænsninger, og lovens formål tilsiger, at der kan tages hensyn  

 hertil ved værdiansættelsen.
Det forhold, at handelsværdien  

 i andre relationer ansættes uden hensyn til sådanne  

 begrænsninger tvinger ikke til en anden forståelse.
Afgørelsen af, hvilken betydning sådanne  

 begrænsninger skal have ved ansættelsen af handelsværdien  

 efter § 19, stk. 3, beror på en konkret vurdering.
Der  

 må ved denne vurdering tages hensyn til, at der efter bestemmelsens  

 formål alene skal ske beskatning af gevinster vedrørende  

 perioden efter den 19. maj 1993, og til, at værdiansættelsen skal  

 ske uden sigte på en bestemt af flere mulige  

 afståelsessituationer.
Mulighederne for den enkelte aktionærs  

 salg til en højere kurs, herunder ved et samlet salg af alle  

 aktionærers aktier, kan således indgå i vurderingen,  

 medmindre sådanne muligheder den 18. maj 1993 måtte anses for  

 urealistiske.
 Ved besvarelsen af spørgsmål 1 i  

 skønserklæringen af 16. april 1996 er det godtgjort, at  

 virksomheden pr. 19. maj 1993 havde en sådan indtjeningsevne, at  

 aktiernes handelsværdi ved en samlet overdragelse var væsentligt  

 større end såvel den formueskattepligtige værdi  

 (skattekursen) som den kurs, medaktionærerne kunne købe til ved  

 udnyttelse af deres forkøbsret, jf. besvarelsen af  

 spørgsmål 2.
Aktionæroverenskomsten mellem selskabets fem aktionærer  

 bestemte i § 6, at såfremt en aktionær opsagde sit  

 ansættelseforhold eller ønskede at afhænde sin aktiepost,  

 havde de øvrige aktionærer ret til at erhverve den til en kurs,  

 der skulle opgøres med fradrag af eventuelt aktiveret købesum  

 for erhvervet goodwill og uden tillæg af beregnet værdi af  

 oparbejdet goodwill.
Ved afståelse efter disse regler ville  

 aktionærerne således ikke kunne realisere den merværdi, der  

 var en følge af virksomhedens indtjeningsevne.
Det er oplyst, at  

 bestemmelsen var fastsat for at beskytte selskabet, idet det var vigtigt, at  

 alle fem aktionærer, der aktivt arbejdede i selskabets virksomhed,  

 fortsat arbejdede sammen.
 En afhændelse til nedsat kurs beregnet i henhold til  

 aktionæroverenskomstens § 6 var imidlertid ikke pligtig for  

 aktionæren, som efter kursfastsættelsen kunne opgive salget, og  

 begrænsningerne ifølge aktionæroverenskomsten angik alene  

 afhændelse og omfattede f.eks. ikke aktieovergang til  

 ægtefælle eller livsarvinger, jf. vedtægternes § 4,  

 stk. 1. De øvrige aktionærer kunne endvidere undlade at  

 købe, hvilket ville åbne mulighed for salg uden  

 prisbegrænsning, og erhververen kunne ved et senere salg kræve en  

 kurs, der mindst svarede til hans anskaffelsessum med fradrag af en  

 forholdsmæssig del af et eventuelt driftsunderskud, jf.  

 aktionæroverenskomstens § 6, stk. 3. Den enkelte  

 aktionær kunne desuden realisere visse merværdier, der var en  

 følge af virksomhedens indtjeningsevne, ved deling af egenkapitalen  

 ved aktionærens 55. år, som aktionærerne ville opnå i  

 perioden 1996-2003, jf. aktionæroverenskomstens § 10.  

 Merværdierne kunne endelig realiseres uden begrænsning ved  

 aktionærernes samlede salg af aktier eller efter selskabets salg af  

 virksomheden.
 På baggrund af omsættelighedsbegrænsningens  

 formål og de alternative muligheder for afståelse uden  

 begrænsning, som aktionærerne kunne have en fælles  

 interesse i at gennemføre, lægger Højesteret til grund,  

 at det den 18. maj 1993 ikke var urealistisk for den enkelte aktionær  

 at påregne, at aktierne - eventuelt på et senere tidspunkt -  

 ville kunne afstås uden begrænsninger.
På denne baggrund finder Højesteret, at  

 begrænsningerne i aktiernes omsættelighed ikke indebærer,  

 at der skal ses bort fra de merværdier, der er dokumenteret ved  

 skønserklæringen." 4.	Højesterets dom betyder, at hidtidig praksis  

 vedrørende fastsættelse af handelsværdien den 19. maj  

 1993, jf. lov nr. 421 af 25. juni 1993, § 19, stk. 3, og det i  

 Ligningsvejledningen 1999, S.G.3.4.2., anførte ikke kan  

 opretholdes.
 Ifølge dommen skal handelsværdien den 19. maj 1993, i  

 overensstemmelse med hidtidig praksis, fastsættes efter en konkret  

 vurdering af værdien af den enkelte aktionærs aktier under  

 hensyntagen til eventuelle begrænsninger i aktiernes  

 omsættelighed.
Imidlertid skal der, ved afgørelsen af hvilken betydning  

 omsættelighedsbegrænsninger skal have ved ansættelsen af  

 handelsværdien den 19. maj 1993, tages hensyn til, om det for den  

 enkelte aktionær var realistisk at påregne, at aktierne -  

 eventuelt på et senere tidspunkt - ville kunne afstås uden  

 omsættelighedsbegrænsninger, herunder i forbindelse med et samlet  

 salg af alle aktier i selskabet.
I givet fald skal der ved  

 værdiskønnet tages hensyn til eventuelle merværdier, som  

 aktionæren ved et fremtidigt salg kunne påregne at få del  

 i.
 5.	Som følge af dommen vil der efter anmodning kunne tillades  

 genoptagelse af skatteansættelser om afståelse af aktier i  

 tilfælde, hvor handelsværdien den 19. maj 1993 er anvendt som  

 anskaffelsessum, og denne ikke er fastsat i overensstemmelse med  

 Højesterets dom, jf. nærmere herom under punkt 6-8.
6.	I henhold til skattestyrelseslovens § 34, stk. 2, kan der  

 ske genoptagelse, hvis anmodningen herom fremsættes inden 3 år  

 fra udløbet af det pågældende indkomstår.
Er den  

 skattepligtiges indkomstår ikke sammenfaldende med kalenderåret,  

 regnes fristen fra udløbet af det år, som indkomståret  

 træder i stedet for, jf. skattestyrelseslovens § 34,  

 stk. 5.
 7.	Hvis fristen i skattestyrelseslovens § 34, stk. 2, er  

 overskredet, kan der i henhold til skattestyrelseslovens § 35,  

 stk. 1, nr. 7, endvidere efter anmodning ske ekstraordinær  

 genoptagelse fra og med det indkomstår, der har været til  

 prøvelse, eller fra og med det indkomstår, der er  

 påbegyndt, men endnu ikke udløbet 5 år forud for  

 dommen.
Dommen har taget stilling til en bindende forhåndsbesked, og har  

 dermed ikke taget stilling til skatteansættelsen for et bestemt  

 indkomstår.
Dette er ensbetydende med, at der kan ske genoptagelse fra  

 og med det indkomstår, der kunne være kommet til prøvelse  

 efter indgivelse af anmodningen om bindende forhåndsbesked.
Da  

 anmodningen herom er indgivet i 1993, kan der ske genoptagelse for  

 indkomståret 1993 eller senere indkomstår, hvor genoptagelse ikke  

 kan ske efter punkt 6.
 Ekstraordinær genoptagelse kan dog kun ske, hvis den  

 indebærer en indkomstændring på mindst 5.000 kr. for det  

 enkelte indkomstår, jf. skattestyrelseslovens § 35,  

 stk. 2.
Anmodning om ekstraordinær genoptagelse skal fremsættes  

 under iagttagelse af fristbestemmelsen i skattestyrelseslovens § 35,  

 stk. 3, det vil sige inden rimelig tid efter, at forholdet, der  

 begrunder genoptagelse, er kommet til kundskab.
Om forståelsen heraf  

 henvises til cirkulære nr. 116 af 1. juli 1999, punkt 4.3.
 8.	Anmodning om genoptagelse af skatteansættelsen skal indgives  

 til den skatteansættende myndighed inden 1. juli 2002, på hvilket  

 tidspunkt dette cirkulære bortfalder.
 9.	Ligningsrådet, eller told- og skatteregionen, behandler  

 anmodninger om genoptagelse af bindende forhåndsbeskeder  

 vedrørende fastsættelse af handelsværdien den 19. maj 1993  

 i tilfælde, hvor den ønskede ændring er begrundet i  

 Højesterets dom af 27. juni 2000. Anmodningen skal indgives til den  

 myndighed, der har afgivet den bindende forhåndsbesked.
 10.	Ligningsrådet har besluttet, at bindende  

 forhåndsbeskeder afgivet af Ligningsrådet kan genoptages af told-  

 og skatteregionen, såfremt der alene er spørgsmål om  

 værdiansættelse, der ikke indeholder fortolkningsproblemer, jf.  

 cirkulære 101 af 26. juni 1996 (TSS-cirkulære nr. 1996-12).
 11.	Dette cirkulære træder i kraft den 17. maj  

 2001.
Told- og Skattestyrelsen, den 14. maj  

 2001 Ole Kjær /Jørgen Egelund 1)   I Told- og  

 Skattestyrelsens egen interne nummerrække har cirkulæret nr.  

 2001-14.
