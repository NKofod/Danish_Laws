Betænkning afgivet af Miljø- og Fødevareudvalget den 12. december 2019 Betænkning over Forslag til lov om ændring af lov om jordbrugets anvendelse af gødning og om næringsstofreducerende tiltag (Frivillig ordning om kvælstofreducerende virkemidler og kriterier for anvendelse af brødhvedenormen) [af ministeren for fødevarer, fiskeri og ligestilling (Mogens Jensen)]:
1. Ændringsforslag Ministeren for fødevarer, fiskeri og ligestilling har stillet 1 ændringsforslag til lovforslaget.
2. Indstillinger Udvalget indstiller lovforslaget til vedtagelse med det stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre, Dansk Folkeparti, Det Konservative Folkeparti og Liberal Alliance V, DF, KF og LA kan støtte lovforslaget, som sikrer, at landmænd, der rammes af den målrettede regulering, får mulighed for kompensation.
V, DK, KF og LA finder det dog utilfredsstillende, at den foreslåede kompensationsordning ikke vil omfatte alle de godkendte alternativer til efterafgrøder.
Partierne finder derfor, at regeringen skal undersøge mulighederne for, at der gives kompensation for alle godkendte virkemidler, herunder frivillig kvotereduktion og muligheden for at oprette en supplerende national kompensationsordning for frivillig kvotereduktion ved siden af kompensationsordningen i den foreslåede § 39 a i gødskningsloven.
Yderligere mener V, DF, KF og LA, at det skal undersøges, hvad der kan gøres for hurtigst muligt at udvide den foreslåede ordning med flere virkemidler end dem, som nu er godkendt.
Det kunne f.eks. være at give point for brug af præcisionsgødskningsteknologi, der giver planterne præcis det, de har brug for, og dermed reducerer, hvor meget gødning der tildeles afgrøderne.
Partierne finder, at det er meget vigtigt både for landbrugets økonomi og for at sikre miljøeffekten, at landmanden får væsentligt flere virkemidler end efterafgrøder, idet miljøeffekten af efterafgrøder kan være usikker afhængigt af vejret.
En miljøindsats fordelt på mange forskellige virkemidler vil give de mest robuste miljøforbedringer.
V, DF, KF og LA finder, at behovet for en supplerende national kompensationsordning for frivillig kvotereduktion og udvidelse af den foreslåede ordning med flere virkemidler er akut set i lyset af S-regeringens beslutning om med urimeligt kort varsel at fremrykke krav om efterafgrøder i 2020, som partierne finder ubegrundet og urimelig over for landmændene.
Henset til at mange landmænd f.eks. har søgt om tilskud til etablering af minivådområder, men at det har trukket ud med sagsbehandlingen og godkendelsen af ansøgningerne, er partierne stærkt kritiske over for S-regeringens beslutning om pludselig at fremrykke efterafgrøder fra 2021 til 2020, hvilket vil skabe store praktiske komplikationer og medføre negative økonomiske konsekvenser for mange landmænd.
V, DF, KF og LA bemærker endvidere, at der var lagt en plan for efterafgrøder frem til 2021.
4. Ændringsforslag med bemærkninger Ændringsforslag Til titlen Af ministeren for fødevarer, fiskeri og ligestilling, tiltrådt af udvalget:
 1) Efter »tiltag« indsættes: »og lov om Landdistriktsfonden«.
[Lovteknisk rettelse] Bemærkninger Til nr. 1 Den foreslåede ændring er en lovteknisk rettelse af lovforslagets titel, idet der med lovforslaget også foreslås en ændring af lov om Landdistriktsfonden.
5. Udvalgsarbejdet Lovforslaget blev fremsat den 14. november 2019 og var til 1. behandling den 21. november 2019. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og ministeren for fødevarer, fiskeri og ligestilling sendte den 26. september 2019 dette udkast til udvalget, jf.
MOF alm. del  bilag 156, folketingsåret 2018-19, 2. samling.
Den 14. november 2019 sendte ministeren for fødevarer, fiskeri og ligestilling høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Samråd Udvalget har stillet 1 spørgsmål til ministeren for fødevarer, fiskeri og ligestilling til mundtlig besvarelse, som denne har besvaret i et åbent samråd med udvalget den 12. december 2019.
Spørgsmål Udvalget har under udvalgsarbejdet stillet 14 spørgsmål til ministeren for fødevarer, fiskeri og ligestilling til skriftlig besvarelse, som ministeren har besvaret, med undtagelse af spørgsmål nr. 12-14, som forventes besvaret inden 2. behandling.
Anders Kronborg (S) Anne Paulin (S) Bjarne Laustsen (S) Christian Rabjerg Madsen (S) Kasper Roug (S) nfmd.
Malte Larsen (S) Mette Gjerskov (S) Troels Ravn (S) Zenia Stampe (RV) Rasmus Helveg Petersen (RV) Carl Valentin (SF) Anne Valentina Berthelsen (SF) Signe Munk (SF) Søren Egge Rasmussen (EL) Mai Villadsen (EL) Susanne Zimmer (ALT) Erling Bonnesen (V) Hans Christian Schmidt (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Bent Bøgsted (DF) Lise Bech (DF) Mette Abildgaard (KF) Orla Østerby (KF) Peter Seier Christensen (NB) Henrik Dahl (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
