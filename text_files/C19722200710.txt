(Til samtlige seminarierektorer samt  

 vedkommende amtsråd og kommunalbestyrelser) Efter ministeriets cirkulære af 14. maj 1971 om tjenestetiden for  

 tjenestemandsansatte lærere ved statsøvelsesskolerne og praktiklærere ved  

 faste kommunale øvelsesskoler m.fl. nedsættes det i § 1, stk. 1, jfr. stk. 2,  

 fastsatte pligtige undervisningstimetal på 960 timer årlig eller 24 ugentlige  

 timer i 40 uger med indtil 2 ugentlige timer over hele skoleåret med henblik  

 på gennemførelse af konferencetimer med de lærerstuderende i tilslutning til  

 den faste timepraktik i faget praktisk skolegerning i henhold til  

 læreruddannelsesloven af 8. juni 1966.
 Der er som forudsætning for opnåelse af en reduktion på 2 ugentlige timer  

 i medfør af disse konferencetimer regnet med en almindelig fordelingsnorm på  

 6-8 ugentlige praktiktimer og et minimum for den enkelte lærer på 6 ugentlige  

 praktiktimer gennem et undervisningsår.
 For praktiklærere ved faste kommunale øvelsesskoler er det endvidere en  

 forudsætning for det angivne pligtige timetal, at der - på grundlag af samme  

 almindelige fordelingsnorm - er tillagt dem mindst 6 ugentlige praktiktimer  

 gennem et undervisningsår.
 Er der i overensstemmelse med nævnte forudsætninger tildelt en lærer  

 mindst 6 ugentlige praktiktimer fra begyndelsen af et undervisningsår, kan  

 der dog bortses fra en mindre, ikke påregnet nedgang i praktiktimeantallet  

 ved overgangen fra 1. til 2. semester, således at der ikke foretages ændring  

 af reduktionen for konferencetimer eller det pligtige timetal, når forskellen  

 i antallet af praktiktimer i de 2 seneste ikke overstiger 2 ugentlige timer  

 og ikke bevirker et gennemsnit på under 5 ugentlige timer for året som  

 helhed.
 For undervisningsårene 1970-71 og 1971-72 er der i henhold til  

 tjenestetidscirkulærets § 11 og ministeriets cirkulærskrivelse af 28. oktober  

 1971 fastsat særlige overgangsbestemmelser.
 Herudover kan der, såfremt skemamæssige grunde nødvendiggør det, efter  

 tjenestetidscirkulærets § 1, stk. 3, undtagelsesvis godkendes et lavere  

 praktiktimetal end 6 ugentlige timer.
 Under henvisning hertil skal man udtale, at man fra ministeriets side går  

 ud fra, at praktikundervisningen - efter udløbet af den 2-årige  

 overgangsperiode - tilrettelægges med udgangspunkt i den forudsatte  

 fordelingsnorm på 6-8 ugentlige timer pr. lærer, således at der kun  

 undtagelsesvis tillægges en lærer mindre end 6 ugentlige timer, og at der  

 herefter i de undtagelsestilfælde, hvor det ikke har været muligt at  

 overholde et minimum på 6 ugentlige timer, for tiden efter 1. august 1972 vil  

 kunne ydes timereduktion for praktikundervisning efter følgende regler:
 Man skal anmode seminarierektorerne om inden 1. oktober 1972 at indsende  

 oplysning til ministeriet om, hvor mange lærere der efter planerne for  

 undervisningsåret 1972-73 vil have mindst 6 ugentlige praktiktimer, hvor  

 mange lærere der efter disse planer vil have mindre end 6 ugentlige  

 praktiktimer, og hvorledes det samlede årlige praktiktimetal (timepraktik) er  

 fordelt på de 2 grupper.
 P.D.V.
