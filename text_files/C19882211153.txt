 Dette er hæfte nr. 22 i en serie på 28 om reglerne for fagene i gymnasiet.  

 Det indeholder de bestemmelser om oldtidskundskab, som er fastsat i § 23 i  

 bekendtgørelse af 4. november 1987 om fagene i gymnasiet (* 2). Desuden  

 indeholder hæftet de vejledende retningslinier for faget.
Vejledende retningslinier Oldtidskundskab Formålet for oldtidskundskab I faget oldtidskundskab møder eleverne de grækere, som skabte de begreber  

 og det formsprog, der blev grundlaget for europæisk og derved også dansk  

 litteratur, videnskab, filosofi og billedkunst.
Begreber som matematik, demokrati, idealisme og arkitektur er græske, da  

 det var grækerne Pythagoras, Perikles, Platon og Fidias, der bidrog afgørende  

 til disse begrebers nuværende indhold.
Ikke alene enkelte begreber, men også  

 begrebspar som tyranni-demokrati, skæbne-frihed, naturkultur og  

 idealisme-materialisme blev første gang formuleret og debatteret på torvet i  

 oldtidens Athen.
Disse stadig aktuelle begreber og problemstillinger blev udtrykt i et  

formsprog, der blev normdannende for europæisk litteratur og  

 billedkunst.
Epos, drama, dialog og retstale er eksempler på litterære  

 former, som blev skabt i oldtiden, og som anvendes gennem hele vor historie.
 På samme måde skabte græske billedhuggere og arkitekter et formsprog, der  

 blev kilde til stadig inspiration, modsigelse og fornyelse.
Oldtidskundskab skal således på samme tid give eleverne kendskab til  

 oldtiden og den nutid, der bygger på oldtiden.
Denne dobbelte bestemmelse,  

 der kommer til udtryk i fagets formålsbestemmelse, sætter nogle naturlige  

 grænser og mål for undervisningen.
På den ene side skal undervisningen give  

 eleverne et fagligt funderet og sammenhængende kendskab til den græske  

 litteratur og billedkunst.
På den anden side skal udvælgelsen af tekster og  

 monumenter sikre, at eleverne tilegner sig de begreber og det formsprog, der  

 udgør koden til vor danske og europæiske kultur.
 Kendskabet til egen kulturbaggrund skal sætte eleverne i stand til at  

 forholde sig både åbent og kritisk til såvel egen kultur som de fremmede  

 kulturer og den kulturblanding, der kendetegner den moderne verden.
Det faglige indhold og den faglige metode Det dokumentariske grundlag:
Det er et væsentligt kendetegn ved faget oldtidskundskab, at  

 undervisningen til stadighed foregår på dokumentarisk grundlag.  

 Undervisningens grundlag og genstand er oldtidens egne udsagn, dvs. oversatte  

 græske tekster, der forelægges eleverne i så hel og ubearbejdet form som  

 muligt.
De antikke tekster læses uden refererende eller fortolkende mellemled  

 - man taler i den forbindelse om elevernes autopsi, selvsyn, hvor de møder  

 det dokumentariske materiale ansigt til ansigt.
Det dokumentariske materiale består tillige af oldtidens monumenter  

 forstået som arkitektur, skulptur, keramik og andre udtryk for den materielle  

 kultur.
Monumenterne udgør en mindre, men alligevel væsentlig del af faget.
Oldtidskundskab er et litterært tekstlæsningsfag, hvor teksterne læses som  

 litterære helheder.
Gennem en sprogligt historisk nærlæsning skal eleverne  

 lære at analysere teksternes indhold og form samt at inddrage den historiske  

 kontekst på en relevant måde i analysen og fortolkningen.
På samme måde  

 inddrages den historiske kontekst i gennemgangen af de antikke monumenter.
 Materialet anskues synkront og diakront:
Det dokumentariske materiale: teksterne og monumenterne anskues både  

 synkront og diakront.
Anskues en tekst eller et monument synkront, placeres  

 den eller det i en større samtidig sammenhæng.
Gøres det derimod diakront,  

 følger man et historisk fænomen gennem historien, f.eks. fra nutid til  

 oldtid.
Anskues materialet synkront, inddrages tekstens eller monumentets samtid i  

 analysen og fortolkningen.
En synkron tekstlæsning vil således omfatte  

 økonomiske og sociale forhold, politik, videnskab, filosofi og religion.
Ved  

 at placere teksten i dens historiske kontekst får den litterære analyse og  

 fortolkning en faglig forankring.
Den synkrone læsning er en forudsætning for  

 virkeliggørelsen af den del af formålet, der taler om alsidigt kendskab til  

 oldtidens Grækenland og færdighed i at analysere og fortolke tekster og  

 monumenter fra den græske oldtid.
Anskues materialet derimod diakront, kan udgangspunktet være et problem i  

 elevernes samtid, f.eks. forholdet mellem individ og samfund eller forholdet  

 mellem religion og videnskab, der får perspektiv ved at blive fulgt gennem  

 historien tilbage til kulturens begyndelse i oldtidens Grækenland.
Denne  

 begyndelse kan kronologisk afgrænses til perioden fra ca. 700 f.Kr. til 300  

 f.Kr., geografisk er det især bystaten Athen, der vil stå i centrum af  

 undervisningen.
I modsætning til den synkrone synsvinkel, der belyser et begreb som  

 demokrati i et kompleks af omtrent samtidige økonomiske, sociale, politiske  

 og andre forhold i det 6.-4. århundrede f.Kr., viser den diakrone synsvinkel,  

 hvorledes det begrebsapparat og formsprog, der blev formet netop i det 6.-4.  

 århundrede f.Kr., er blevet fælles europæisk ejendom.
Ved at erhverve sig en  

 kode til kulturhistorien bliver eleverne samtidig opmærksomme på, at en nutid  

 altid har forudsætninger, man først kan forholde sig til, når de er blevet  

 erkendt.
 En skelnen mellem synkron og diakron synsvinkel er nyttig, fordi den  

 klargør, at der er forskellige måder at anskue oldtiden på: dels en faglig  

 fordybelse i en afgrænset periode, dels en subjektiv interesse, der tager sit  

 udgangspunkt i en nutidig problemstilling.
Der er imidlertid ikke tale om et enten-eller, men om et både-og.
Vi,  

 elever og lærere, kan kun anskue historien med nutidens øjne.
En interesse i  

 en tekst eller et monument fra oldtiden vil altid udspringe af en nutidig  

 interesse, der undersøger oldtiden og stiller forfatterne og kunstnerne  

 spørgsmål.
Men skal svarene på de stillede spørgsmål blive mere end et  

 forudsigeligt ekko, skal teksterne og monumenterne placeres i deres  

 historiske kontekst og oldtidens egenart respekteres.
Undervisningens planlægning Kriterier for tekstvalget:
Kriterier for valg af tekster fastsættes af bekendtgørelsen.
Desuden  

 bestemmes tekstvalget med udgangspunkt i faglige overvejelser og elevernes  

 forudsætninger.
Teksterne skal i henhold til bekendtgørelsen fortrinsvis være fra perioden  

 700 f.Kr. til 300 f.Kr.
Der skal læses sammenlagt ca. 300 normalsider.  

 Fortrinsvis betyder, at mere end halvdelen af teksterne skal være fra denne  

 periode.
Ca. betyder, at de 300 sider opgøres med en margin på plus eller  

 minus ti procent.
Homer, den attiske tragedie og Platon er obligatoriske,  

 fordi de ikke blot sikrer læsningen af forskellige, centrale genrer og  

 forfatterskaber, men også står som mærkepæle både i oldtiden og i eftertiden  

 og derfor er uomgængelige for virkeliggørelsen af formålet.
Når hellenistisk og romersk tid udtrykkeligt nævnes i bekendtgørelsen,  

 skal det ses som en understregning af, at mere end halvdelen af teksterne  

 skal være fra kærneperioden, men at de øvrige tekster gerne må vælges med  

 henblik på at vise, hvordan bestemte begreber og former allerede i oldtiden  

 bliver klassiske og normdannende.
Derved kan det samtidig vises, hvordan  

 begrebet klassisk i sig selv er udtryk for fælles europæisk begrebsdannelse  

 og formsprog med rod i den græske oldtid.
De faglige overvejelser i forbindelse med tekstvalget drejer sig om  

 teksternes muligheder for at supplere hinanden og sikre et alsidigt kendskab  

 til oldtidens græske kultur.
Teksterne skal så vidt muligt vælges, så at de  

 er hele, afsluttede tekster, og de må ikke være valgt udelukkende ud fra et  

 tematisk, illustrativt eller andet redaktionelt synspunkt.
Teksterne skal  

 have lov til at tale ud, også når en vis uundgåelig, redaktionel interesse  

 styrer udvælgelsen.
Hvis den styrende interesse f.eks. er at lade teksterne belyse værdikrisen  

 gennem modsætningen mellem fysis og nomos, det givne og det vedtagne, skal  

 det på forhånd være klart, at forestillingen om værdikrisen principielt er  

 moderne og derfor ofte vil blive modsagt eller reduceret af teksterne selv,  

 når de læses hele.
Det understreger nødvendigheden af et alsidigt eller helt  

 tekstvalg.
Elevernes forudsætninger indgår i overvejelserne om tekstvalget på to  

 måder: Enten kan teksterne vælges med udgangspunkt i elevernes vante  

 forestillinger for efterhånden at føre eleverne ud over grænserne for det  

 vante.
Eller de kan vælges som kontrast og modsigelse for at fremkalde en  

 pædagogisk konflikt mellem det vante og det uvante, mellem fortid og nutid og  

 mellem det fremmede og det kendte, og derigennem give eleverne anledning til  

 refleksion.
På begge måder kan elevernes refleksioner føre til indsigt i egen  

 identitet.
 Arkæologi og kunsthistorie:
Monumenterne udvælges og gennemgås dels i deres historiske kontekst, dels  

 med henblik på, at de har været normdannende og derved udgør et grundlag for  

 forståelsen af det fælles europæiske formsprog.
Valget af monumenter skal  

 endvidere være bestemt af, at intet monument har sin type i sin første  

 fremtræden eller sidste skikkelse, men i den lovmæssighed, hvorefter det  

 første bliver det sidste, så at typen er enheden af form og udvikling.
Arkitektur, skulptur og keramik skal være repræsenteret.
Andre udtryk for  

 den materielle kultur kan være forskellige former for brugskunst.
Arkitektur,  

 skulptur og keramik kan også anskues som et kompleks af monumenter, f.eks.  

 Akropolis, Delfi eller Olympia, når dette har haft betydning for kunst- og  

 kulturhistorien.
Vægten lægges på monumenter fra perioden 700 f.Kr. - 300 f.Kr., men nogle  

 typer gør det nødvendigt at inddrage den kretisk-mykenske arkitektur i en  

 arkitekturgennemgang, ligesom det kan være nødvendigt at inddrage geometriske  

 vaser i en gennemgang af den senere keramik.
En gennemgang af græsk maleri og  

 skulptur vil ofte ikke kunne komme uden om skulptur og malerier fra  

 hellenistisk-romersk tid.
 Supplerende litteratur:
 Supplerende litteratur er kompendier og perspektiverende litteratur.
Som kompendier kan bruges fremstillinger af oldtidens historie, filosofi,  

 arkæologi og kunsthistorie, religion og litteraturhistorie, foruden  

 opslagsbøger i mytologi og f.eks. kronologi.
Anvendes der kompendier i  

 undervisningen, må det altid være som støtte til det dokumentariske  

 materiale: de græske tekster og monumenter.
Kompendiet kan give eleverne en  

 hjælp til overblikket, men det må aldrig blive målet, så at teksterne eller  

 monumenterne reduceres til illustration af kompendiet.
Til perspektiverende litteratur regnes senere tiders gendigtning eller  

 genanvendelse af klassiske værkers indhold og form.
Ved perspektivering af et  

 klassisk værk opnås det, at eleverne ved selvsyn ser og opdager, at begreber  

 og former har udviklet sig til at blive fælles europæiske, og at de klassiske  

 værker netop bliver klassiske ved at blive udsat for en brug, der hæver dem  

 ud af deres egen tid og deres oprindelige formål.
Gelsteds gendigtning af  

 Iliaden og Odysseen rationaliserer og trivialiserer Homers heroiske univers  

 på modernitetens vilkår.
James Joyce genskaber i Ulysses det heroiske univers  

 ved at sækularisere det og dets helt.
Læsningen af perspektiverende litteratur skal koncentreres om eksemplarisk  

 at fremdrage fælles europæisk begrebsdannelse og formsprog med udspring i den  

 græske oldtid.
F.eks. skal læsningen af Freuds forelæsning om  

 Ødipuskomplekset snarere sigte mod at vise både gentagelsen og forvandlingen  

 af Ødipus, som han findes hos Sofokles, end være et bidrag til indførelsen i  

 Freuds tanker.
 Perspektiverende læsning vil ofte kunne være det bidrag, der afrunder  

 virkeliggørelsen af formålet med undervisningen.
 Undervisning uden for skolen:
Undervisningen i oldtidskundskab er i det foregående blevet bestemt som  

 dokumentarisk, hvor eleverne ved selvsyn, autopsi, gør sig fortrolige med  

 teksterne og monumenterne fra oldtiden.
Når det gælder monumenterne:  

 arkitektur, skulptur, keramik og andre udtryk for den materielle kultur, må  

 man imidlertid være opmærksom på, at monumenterne i den daglige undervisning  

 alle ses på fotografiske gengivelser, der bl.a. er bestemt af kameralinse og  

 optagevinkel.
Men da monumenterne ikke er blevet skabt for at blive set fra  

 kun een side og een vinkel, må eleverne så vidt muligt have lejlighed til at  

 betragte monumenterne med egne øjne.
Dette er der god mulighed for i Danmark,  

 hvor der findes nogle af verdens bedste oldtidssamlinger uden for Grækenland  

 og Italien.
Den kunsthistoriske samling på Ny Carlsberg Glyptotek, den  

 kulturhistoriske samling i Nationalmuseets Antiksamling, den mindre, men  

 værdifulde samling på Thorvaldsens Museum, samt den gode og pædagogiske  

 samling på Antikmuseet i Århus er derfor naturlige mål for museumsbesøg i  

 oldtidskundskab.
Hertil kommer den genopstillede afstøbningssamling i  

 København.
De danske samlinger har dog deres naturlige begrænsning.
Det er således  

 især skulptur, keramik og andre udtryk for den materielle kultur, der er  

 repræsenteret på de danske museer.
Den græske arkitektur må derimod studeres  

 på studierejse til Grækenland eller de græske kolonier i Syditalien.
En  

 veltilrettelagt studietur er et værdifuldt bidrag til virkeliggørelsen af  

 fagets formål.
Vil man vise eleverne, hvorledes det græske formsprog blev hele Europas,  

 er det nærliggende at besøge en dansk kirke eller et byområde med ældre  

 bygninger.
Både kirkens indre og gadens facader vil vise eleverne, hvorledes  

 forskellige perioder anvender og eventuelt omformer det formsprog, der blev  

 skabt i oldtidens Grækenland.
En anden væsentlig grund til at lægge undervisningen uden for skolen kan  

 være en moderne teateropførelse af et græsk drama.
En sådan opførelse kan  

 dels skærpe elevernes opmærksomhed over for det græske dramas egenart, dels  

 vise dem en nutidig fortolkning af de problemer, der først blev tænkt og  

 formuleret i oldtidens Athen.
Det må understreges, at museumsbesøg, studierejser og teaterbesøg rækker  

 videre end til en snæver opfyldelse af fagets formål.
At gøre eleverne til  

 opmærksomme gæster på museum, på rejse og i teatret er væsentlige elementer i  

 den almene opdragelse, det er oldtidskundskabs opgave at bidrage til.
Undervisningens gennemførelse Oldtidskundskab i 3.g:
Grækernes måde at bruge skrift på er blevet til indgroede vaner i nutidens  

 vestlige verden.
I det daglige fører vi ikke denne skriftlighed tilbage til  

 dens græske begyndelse.
Men vi omgås med en vis benovelse de store navne, der  

 er knyttet til den.
Denne benovelse bliver også let elevernes.
Når de nu kommer til faget i  

 3.g, har de allerede mange gange hørt om de grækere, som kom først med det  

 ene og det andet, matematik, fysik, teknik, politik, biologi, psykologi,  

 dramatik osv.: Hellas er de europæiske faderskabers tid, nu skal eleverne  

 møde filosofiens fader, historiens fader, videnskabens fader, alle tings  

 fædre, i faget oldtidskundskab.
Benovelsen er uhensigtsmæssig.
Den kan måske give en god første time med  

 3.g'erne, men derefter vil den stå i vejen for fagets anliggende: en  

 opsøgning af vor verdens begyndelse, ikke som pilgrimme, der dvæler i andagt  

 ved kulturens vugge, men som arrige arvinger, der vil vide besked med  

 testamentets gyldighed.
Det er vor skriftverden, vor begrebsverden, vor formverden, der går i gang  

 med grækerne.
I løbet af små fem slægtled, fra ca. 500 til ca. 350 f.
Kr.,  

 udviklede grækerne kræmmernes og præsternes skrivefærdighed, så at den blev  

 et redskab for udforskning af verden.
Forstandsytringer blev kendelige som  

 forstandsytringer, tværs igennem tid og rum, fordi et fåtal af forfattere  

 igennem disse halvandet hundrede år udformede den skriftlige adfærd, som vi  

 kender i dag.
Skriftlighed I de følgende tre og tyve århundreder har begrebsafklaringen og den  

 sammenhængende verdensbeskrivelse været skriftlighedens sag.
Den  

 videnskabelige tænkemåde har overlevet krige, sygdomme, hungersnød,  

 glemsomhed og ligegyldighed.
Nye folkeslag og befolkningslag alfabetiseres,  

 nye slægtled opøves i samme grundlæggende adfærd.
Der er øjeblikke, hvor  

 skriftligheden forfalder, efterfulgt af en tidsalders møjsommelige  

 genrejsning.
Det kunne ved et par lejligheder være gået sådan, at vore  

 læsevaner var blevet uopretteligt afbrudt og helt andre læsevaner skabt i  

 stedet.
Men det gik ikke sådan.
Hvis man vil tale om tradition, så er det her, den beror.
Det er ikke  

 forbilledernes forbilledlighed, der begrunder traditionen, det er  

 efterlignernes gentagelsestvang.
Grækerne udvider vor verden, men de begrænser den også.
Forstandigheden er  

 en disciplin, og skriftligheden er dens redskab.
Det er et mægtigt redskab,  

 der knytter sig en mægtig udvikling til det, fra pergamentet over bogtrykket  

 til datalogien.
Men vi ved, at der er andre synsmåder og andre tilgange til  

 verden, som vi bør tage vare på: vore skriftvaner er undertiden uvaner.
Gymnasiet er gennem traditionen knyttet til disse uvaner, gymnasiet er  

 traditionelt skriftlærdommens grundskole.
Her bringes eleverne frem til  

 alfabetiseringens sidste trin, begrebsdannelsen, abstraktionen.
Derved bliver  

 de nyttige for deres omgivelser, bogmenneskets arbejdsvaner er uundværlige i  

 nutidens samfund.
Men forstandens uvaner er også til besvær.
I det afsluttende gymnasieår er lejligheden der nu til at opsøge  

 oprindelsen til vore vaner og uvaner.
På bogstavelighedens sidste trin kan  

 lærer og elever sammen foretage en opgørelse over de friheder, som arven fra  

 grækerne giver os, og foretage et opgør med den tvang, som er frihedens  

 ledsagelse.
Oldtidskundskab i 3.g er øjeblikket til at vedgå arv og gæld, det  

 er skriftbrugerens opdagelse af sig selv som efterkommer.
Samtale En af gymnasiets gode vaner er den stærke brug af mundtlighed, samtalen  

 som undervisningsform, den rigelige tilbagemelding fra eleven.  

 Oldtidskundskab har haft dette præg frem for nogen, Hartvig Frisch  

 kodificerede det som et fagligt væsenstræk i sine berømte 9 bud for  

 oldtidskundskab (* 1) (Vor ungdom/juni 1940, ss. 14-26: genoptrykt i Museum  

 Tusculanum 1981 (44-47), ss. 5-18). Forelæsningsformen kan ikke betjene  

 fagets anliggende, arbejdsmåden må være den fælles udforskning,  

 nysgerrigheden og anfægtelsen, den bestandige afprøvning af vore  

 beskrivelser.
Der kan forelæses og uddeles kompendier: der må samtales om  

 teksterne og monumenterne.
Det betyder ikke, at hver mening er lige god eller har lige stort krav på  

 at blive hørt.
Men det betyder, at opdagelsen af vor stilling som  

 efterkommere, af gentagelsestvang og frihedsarv, skal være elevernes egen.  

 Hvis faget er en forelæsers facitliste, havner eleven let i en af to  

 yderligheder: enten en næsegrus beundring for den græske herlighed, eller  

 billedstormerens hærgende raseri mod al fortidighed.
Arbejdet i den enkelte time, samtalen om tekster og monumenter, skal styre  

 mellem to andre yderligheder: På den ene side vil man søge genkendeligheden  

 hos grækerne, man finder ligheder til vor egen tid og tænkemåde, man bruger  

 oldtiden uden hensyn til, hvad den tid i sin tid betød.
På den anden side  

 søger man at fremhæve alt det, der skiller, og det er meget, man låser  

 betydningen fast til de historiske vilkår og vil begrænse deres gyldighed  

 under henvisning til det vældige svælg mellem deres og vore levevilkår og  

 forestillingsverden.
På den ene side får man altså fat på sig selv, man spejler sig og behager  

 sig i moderniteten, her kaldet almengyldigheden.
På den anden side forstår  

 man udmærket godt, hvad den tid betyder i sig selv, til gengæld betyder den  

 så ingenting for os, det der ligner går tabt i det der skiller.
Det ligger lige for at forestille sig, at eleverne vil søge genkendelsen,  

 mens læreren som fagmenneske fremhæver tidspræget.
Men så vender vi et blad i  

 bogen, nye udsigter viser sig, og nu finder læreren et grundmenneskeligt træk  

 i stoffet, mens eleverne står famlende over for en dybt fremmedartet  

 fortælling.
Opdagelse Den fælles opdagelse, den samtaleprægede undervisning giver gode  

 muligheder for, time for time, at lade de to yderligheder belyse hinanden,  

 samtidig med, at man holder afstand til alle fire yderligheder: beundring og  

 modvilje, selvspejling og afstandsmåling udgør arbejdsfeltets fire hjørner.
Arbejdsfeltet er vor fortidighed, i oldtidskundskab er det særligt vor  

 forestillingsverdens begyndelse.
Vi er født fortidige, hvad enten vi vil vide  

 af det eller ej.
Et eller andet sted mellem de fire yderligheder ligger den  

 midte, som hver enkelt elev må finde for sig selv, hvis hun eller han skal  

 kunne forvalte sin fortidighed.
Midten ligger ikke fast, den kan ikke udpeges  

 i en vejledning, underviseren kan ikke bestemme dens plads på elevernes  

 vegne, midten flytter sig time for time, forskelligt for de forskellige.
Midten er den uro, som mennesket lever med, når det er blevet opmærksomt  

 på sin tidsbundethed.
Den uro skal ikke bringes til ophør med forelæsninger,  

 facitlister, kompendier: Oldtidskundskab har i kraft af sin undervisningsform  

 særlige muligheder og i kraft af sit stof en særlig forpligtelse, til at  

 forvandle denne uro hos eleverne fra et fortrængt ubehag til et oplyst  

 grundvilkår.
 De fire områder:
Poesi Fagets fire områder er prosa, poesi, drama og billedkunst.
Denne  

 vejledning kan ikke og skal ikke bestemme, hvilken betragtning underviser og  

 elever skal anlægge på de enkelte tekster og monumenter.
Men det er værd at  

 fremhæve, at poesien er den ældste bevarede skriftform i faget, og at denne  

 digtning fastholder mindet om den rige mundtlighed, der går forud for  

 udviklingen af de forskellige skriftformer.
Nedskrivningen er en begivenhed i  

 sig selv, i det ydre fører den til mundtlighedens langsomme forfald, men som  

 begivenhed er den med det samme også udtryk for en ændret opfattelse af  

 digtningen.
Den bevarede homeriske digtning bærer præg af en eftertanke, som  

 næppe har været bærende for den mundtlige fortælling: en tid er forbi, nu  

 sikrer man sig billedet af den for samtid og eftertid.
En uigenkaldelig  

 storhed har fået sit mindesmærke, præget af betænkelighed og beundring.
Hesiod digter i samme form, Solon i samme sprog, men emnerne er andre, og  

 skriftligheden er her til stede i tilblivelsen.
Skrifthåndværket betjener  

 forfatterens ønske om en større udbredelse, skrift og selvhævdelse hører  

 sammen.
Drama Læredigte, hyldestdigte, kampskrifter bliver dele af det offentlige liv,  

 som hører sammen med bystatsudviklingen i Hellas.
En særlig offentlighed  

 knytter sig til de store byfester: her fører man de gamle beretninger frem  

 som handlinger på en særligt indrettet danseplads, det bliver til ordrige  

 skuespil og debatstykker i stadig større uafhængighed af den gudstjeneste, de  

 indgår i.
De attiske dramaer tumler med de store spørgsmål, som er blevet så  

 påtrængende, om retfærdighed, fromhed, stormandsvæsen, det gode liv,  

 forventninger og skuffelser brøde og straf.
 Det episke stof blev i dramaet endevendt i nye former, ophavsmændene til  

 disse opførelser nød stor anseelse, forfatterne opdrog borgerne, kunsten var  

 samfundsforbedring.
Prosa En mere betænkelig skriftlighed melder sig med det slægtled, som vokser op  

 efter det store perserkrigsopgør.
Skriften er ikke længere gengivelse af  

 hørte rytmer, den er prosa, fra første færd er den afhængig af skriverens  

 håndtering.
Der har været prosaskrifter før, de har dannet grundlag for skoler, de har  

 været mesterens klenodie, et fagligt fællesskabs forråd af viden.
Nu bliver  

 bogrullerne til offentlig henvendelse, snart kan de købes blandt fisk og  

 frugt og fodtøj på torvet.
Bogen bliver et meddelelsesmiddel for de intellektuelle, dem, som grækerne  

 betegnede som kloge hoveder, sofisterne.
Prosaskriftet bliver et  

 undervisningsredskab, en verdensforklaring henvendt til en bredere skare.
Den  

 bliver læst op, lagt til side og diskuteret, samtalen er fortsat vigtigere  

 end læsningen.
Men et nyt sprog er under udvikling, bogens sprog, hvor verden  

 sættes i begreb, eventyrligheden indskrænkes.
Forstanden får mæle, den taler  

 prosaisk.
Før Platon Herodot tager til det årtusindgamle Ægypten og forhører sig i  

 præstearkiverne, om Homers fortællinger har noget på sig.
Han opstiller en  

 skarpsindig forklaring på Nilens oversvømmelser, han udtrykker et svimlende  

 geologisk overblik over årtusinders aflejringer i Deltaet.
Hos digterne var  

 skabelsen i forgårs, endnu i går gik guderne på jorden.
Hos Herodot hedder  

 det, at Deltaet opstod »for nylig«, dvs. ti til tyve årtusinder før  

 Herodots egen tid.
Herodot er endnu først og fremmest fortælling, Thukydid er  

 redegørelse.
Alt hvad denne forfatter tager med i sin fremstilling, er allerede  

 begrebsliggjort og har sin anviste plads i hans billede af verden, af  

 menneskenes natur, af begivenhedernes uundgåelighed.
Herodot er  

 opdagelsesrejsende i livet, han udtrykker et sejrrigt folks fortrøstning.  

 Thukydid er det hjemvendte forstandsmenneske, hans værste anelser slår altid  

 til, han skriver de dystre årsagssammenhænges sprog.
 Xenofon er tredie generation i prosaskriften, nu ved man, hvordan man gør,  

 han kan skrive om alt, moraliserende småskrifter, praktiske håndbøger, han  

 kan skrive Thukydid færdig og begynde på Sokrates, han er den første  

 altmuligforfatter og et ligefremt udtryk for almindelig græsk tankegang.
Nogle af tidens kloge hoveder har i eftertiden fået eneret på at hedde  

 sofister, det er dem, som optræder med at sætte spørgsmålstegn ved de  

 overleverede forestillinger og værdier.
For så vidt handler de ikke  

 anderledes end Herodot, men de går mere hensynsløst til værks.
Det påfølgende  

 værdisammenbrud har mange grunde, hos Thukydid er det mageløst skildret som  

 en umiddelbar følge af den langvarige pest i Athen.
Men da genrejsningen  

 skulle forsøges, fandt den udtryk i en række angreb på sofisternes  

 grundlæggende standpunkter i Platons forfatterskab.
Samtidig var der en bred  

 folkelig modvilje mod disse gudsfornægtere og urostiftere: det endte med, at  

 sofist blev et skældsord, og så var der ingen der ville være det længere.
Men kloge hoveder var der fortsat mange af, og de skrev stadig flere  

 bøger.
Hundrede år senere har man en meget omfattende litteratur, og en  

 betydelig litteraturforskning er gået i gang med at systematisere, bedømme og  

 bevare.
Senere tiders ligegyldighed og ødelæggelse har igen drastisk  

 begrænset mængden og forvrænget billedet af den første skriftlighed.
Men også  

 de efterfølgende slægtleds bedømmelse af den er med til at præge vort  

 billede.
Billedet af værdisammenbruddet er broget.
Det er skriftlighedens andet  

 slægtled: vi har bevaret anatomikeren Thukydid, polemikeren Pseudo-Xenofon,  

 dramatikeren Euripides, en række brudstykker af de såkaldte sofister.  

 Spasmageren Aristofanes har overlevet for sit sprogs skyld, vi læser ham som  

 bragende kritiker af pomp og magtbrynde, liderlighedens elskværdige fortaler.  

 Vi har desuden en række retstaler og nogle senere forfattede kilder til dette  

 tidsrum, hvor mismodet bredte sig.
Platon Det er et afgørende tidsrum.
På torvet i Athen diskuterer Sokrates  

 værdiernes sammenbrud med de storagtige sofister eller rettere, det har vi  

 ingen sikkerhed for, at han gør: vi ved kun dårlig besked om den historiske  

 Sokrates, værdisammenbruddet er vort navn til perioden, ikke deres, og  

 sofisterne er vor forklaring, og delvis Platons, ikke samtidens.
Noget har  

 der været om snakken, men det er svært at vide hvor meget.
Det er Platon, der står i vejen for vor udsigt.
Han er 3. generations  

 forfatter ligesom Xenofon, men han fører den prosaskriftlige meddelelsesform  

 tilbage (eller frem) til den digteriske.
Forstanden får mæle en gang til, og  

 nu taler den poetisk.
Siden har forstandssproget kunnet begge dele, både tale  

 og digte, men sjældent hos samme forfatter.
Forstandsdigtningen er fiktion, Sokrates er den litterære seriefigur, der  

 bærer budskabet.
Herodot henvender sig til en bred tilhørerskare med  

 fortrøstning og smittende fortællerglæde, Thukydid deler sit forstandsklare  

 sortsyn med en udtrykkeligt afgrænset gruppe af kloge hoveder i samtid og  

 eftertid; Platon henvender sig til læseren som enkeltmenneske, beholder sin  

 facitliste for sig selv og beder om opmærksomhed over for samtalen: hvad der  

 siges, hvordan det siges, af hvem det siges, hvornår det siges.
 Tekstens udsagn er bevægeligt, udbyttet er forskelligt fra læser til  

 læser, henvendelsen er ikke episk, ikke intellektuel, men eksistentiel.  

 Prosaen er blevet en kunstform, forstanden er kommet til stede i verden, ikke  

 blot som forstandighed, men som livskunst.
I Platons forfatterskab samles de hidtidige bevægelser, der opstår en  

 begrebsdannelse, som vi med få udviklinger har holdt os til siden.
Fra nu af  

 vil mennesket udforske sine omstændigheder pågående, anfægtet, redeligt, det  

 vil frembringe hundredtusindtal af bøger om sagen, ofte uden at tænke på,  

 hvordan dette forehavende i sin tid kom i gang.
Aristoteles er den første efterkommer, makedonerne udbreder den græske  

 bevægelse over hele Mellemøsten, romerne kopierer de græske tekster og de  

 græske monumenter, en række af senere skriftkulturer danner sig med grækerne  

 som udtalt eller uudtalt forudsætning.
Vejen tilbage går længe over latin,  

 men græciteten genopdages i renæssancen og bliver hjertesag i romantikken,  

 forstandsdyrkelse hos modernisterne.
Monumenter Den græske billedkunst har sit efterliv knyttet hertil.
I sin egen tid er  

 den først en slags synlige udsagn om ejernes, enkeltes eller fællesskabets,  

 rigdom og herlighed, siden søger billederne deres eget liv og særegne udtryk,  

 ligesom skriften gjorde det: der forskes i proportioner, ligevægt,  

 portrætlighed, teknikken forbedres fra slægtled til slægtled; man søger den  

 overbevisende gengivelse (mimesis), men vil gerne også fastholde det fælles  

 grundpræg, troen på skønheden.
Lidelsen og handlekraften finder udtryk,  

 tilværelsens store kræfter bliver til billeder i fremstillingen af de gamle  

 sagn.
Siden bliver det afvigende enkelttilfælde interessant, det episodiske  

 udstilles, pikanteriet og ladheden, en virtuos realisme udvikler sig.
Eleverne skal arbejde med dette stof både i dets samtidighed (hvor også  

 ikke-kunstneriske materielle levn inddrages) og i dets fortidighed.
Det  

 formsprog, som grækerne udviklede, præger alle følgende århundreder; vi ser  

 stadigvæk med græske øjne, nu skal eleverne få øje på disse øjne.
Således går tekster og monumenter hånd i hånd, ofte kan begge dele  

 inddrages i den enkelte time.
Lad eleverne åbne med at fortælle, hvad der  

 står i teksten, eller hvad de ser ved monumentet.
Den første elev siger for  

 lidt eller kommer skævt ind på det: Væn klassen til, at det er dem, der skal  

 supplere og retlede denne første fremstilling.
Når denne bare gengivelse er  

 tilstrækkeligt nøje gennemført, så at alle har opmærksomheden henvendt på  

 hovedtrækkene i dagens stof, er det tid at forhøre sig om dette stofs  

 særpræg: hvad eleverne har opfattet som forfatterens hensigt, hvad kunstneren  

 har tilstræbt, baggrunden for denne frembringelse, den større eller mindre  

 sammenhæng med tidens tanker og formsprog.
I den samtaleprægede undervisning må man have modet til at stille det åbne  

 spørgsmål.
Det spørgsmål, hvorpå der skal svares »Nemesis«, er et  

 spørgsmål af lavere orden og mindre virkning end de spørgsmål, som knytter  

 sig til elevernes pågåenhed, anfægtethed, redelighed: »Hvilket værdisyn  

 kommer til orde her?», »Hvem er Sokrates?», »Hvorfor er  

 mon mandestatuer nøgne og kvindestatuer påklædte?».
Rungende tavshed, mumlende usikkerhed kan være reaktioner på sådanne  

 spørgsmål.
Man kan så støtte dem ved spørgsmål af en lidt lavere orden,  

 spørgsmål, der peger tilbage på det overordnede.
Man skal selvfølgelig heller  

 ikke undse sig for undertiden at give svaret, for så vidt det kan gives,  

 skære igennem og komme videre.
Har man selv et mål med samtalen, vil man  

 opdage, at eleverne efter et par uger (6-10 timer) er blevet ivrige  

 medvirkende, som undertiden kun behøver underviseren som ordstyrer.
Denne form svarer til fagets anliggende og berettigelse.
Det udvikler  

 eleven til at se sig selv som efterkommer, det indsætter den anfægtede,  

 pågående skriftlighed som forstandens sprog, samtalen som forstandens  

 udviklingsmulighed; samtalen vil vise, at vor nedarvede frihed og tvang  

 finder deres midte i en forpligtelse, som sikrer fælles overlevelse og  

 muliggør lejlighedsvis livskunst.
 Perspektivering:
I alt dette har perspektiveringen været udtrykt som vor medfødte  

 fortidighed, de 23 århundreders grundlæggende tydningsfællesskab fra grækerne  

 til nu.
Til tydeliggørelse kan man skelne mellem den synlige og den usynlige  

 overlevering, der viser sig som ubevidste vanesæt i modsætning til  

 udtrykkelige efterligninger.
Usynlig, kontinuerlig overlevering finder vi snarere i receptionshistorien  

 end i perspektiveringen.
Når vi siger reception af oldtiden, rettes vor  

 opmærksomhed mod selve receptionsmomentet, vi må derfor vælge en central  

 figur eller episode i receptionen, uden at vi kan undgå at indsætte den, hvor  

 den hører til i receptionshistoriens kæde.
Men brugen af den moderne tekst  

 eller billede i undervisningen skal ikke primært ske for at illustrere  

 receptionen af oldtiden, men for at få perspektiv på en tekst,  

 problemstilling, figur fra oldtiden.
 Når vi bruger ordet perspektivering, er det i forbindelse med tekster, der  

 er episoder i receptionen af oldtiden, men også med tekster der ikke er det.  

 Perspektiveringen kan være historisk, traditionshistorisk, aktualiserende  

 eller selektiv.
Historisk Den historiske perspektivering understreger den europæiske kulturs  

 oprindelse i Hellas, kreativitetens øjeblik, det at vi for første gang i een  

 tekst finder en ide, et motiv, som vil få væsentlig betydning senere.
 Den er mindre interesseret i det, der er anderledes end nu, som betragtes  

 som baggrund og negativitet (»grækerne havde endnu ikke...«). Dens  

 typiske form er en fuldstændig historisk gennemgang af oldtiden,  

 middelalderen og nyere tid.
Traditionshistorisk Den traditionshistoriske perspektivering afviser den principielt neutrale  

 holdning i den historiske perspektivering og søger efter værdier, som fandtes  

 i oldtiden og kan findes i andre priviligerede perioder (renæssance,  

 nyhumanisme i slutningen af det 18. og begyndelsen af det 19. århundrede).  

 Den følger ikke hele traditionen i alle dens etaper fra oldtiden til nutiden,  

 men stræber dog efter en vis fuldstændighed i de relevante etaper, som  

 opfattes som omformninger eller uddybelser.
Aktualiserende Oldtidens tekster sættes i forbindelse med moderne tekster for at  

 understrege en forbavsende aktualitet ved en antik tekst.
Denne form for  

 perspektivering kan, når man vælger at se på forskelle mellem oldtiden og nu,  

 give eleverne et sundt intellektuelt chok; alle moderne tekster, især  

 romaner, kan under aktualiseringssynsvinklen bruges om kontrast til antikkens  

 tekster.
Selektiv Den selektive perspektivering rummer en positiv eller negativ  

 stillingtagen til bestemte antikke tekster eller problemstillinger.
 I princippet skal enhver tekst og ethvert billede perspektiveres, dvs.  

 sættes ind i sin egen tid og historiske sammenhæng, men også forbindes med  

 den nutidige debat og med nogle milepæle i europæisk historie  

 (perspektiveringen er generel selektiv).
F.eks. skal Sofokles' Antigone ses som en endnu ikke helt afklaret  

 hævdelse af tanken om menneskerettighederne i det 5. århundredes Athen, men  

 problematikken ved oprøret for de uskrevne love skal også ses i sammenhæng  

 med den nutidige debat om modstandsbevægelse, terrorisme, patriotisme,  

 statshensyn o.l.
Ved at præsentere eleverne for den fortolkningskonflikt, der  

 begyndte med Hegel, og lade dem diskutere, hvem der er tragediens helt,  

 Antigone eller Kreon, ingen af dem eller begge, opnår man en generel  

 perspektivering af tragedien.
Men også tekster af Hegel, eller Anouilh, Brecht eller Kierkegaard, kan  

 inddrages til perspektivering af Antigone (perspektiveringen er speciel  

 selektiv). Disse tekster skal gennemgås, og ikke bare omdeles i fotokopi til  

 eleverne og behandles i fugleperspektiv: de skal dog ikke behandles på samme  

 måde som det egentlige tekstpensum.
Læreren skal placere Hegel i en historisk  

 ramme, introducere hans filosofi, hans historieopfattelse, og give alle de  

 informationer, som er nødvendige for en ikke overfladisk forståelse af den  

 valgte tekst.
Men det er ikke lærerens opgave at lave en generel introduktion  

 til Hegel og hans filosofi, at belyse alle de linier, der forbinder Hegel med  

 filosofien før ham og efter ham og med Tysklands kultur- og politiske  

 historie.Her må oldtidskundskabsundervisningen kunne trække på andre fag og  

 lærere, både ved et eventuelt tværfagligt samarbejde og ved generel  

 koordinering af parallelle forløb.
Hvor oldtidskundskabslæreren ikke kan  

 regne med en sådan støtte, er han eller hun nødt til at opgive denne  

 specielle perspektivering.
 Tværfagligt samarbejde:
I mødet med teksterne og monumenterne sigter undervisningen i  

 oldtidskundskab mod en tydning, som bidrager til opdagelsen af vor egen  

 fortidighed.
Ud fra begrebet om intertekstualitet, hvor enhver tekst er en  

 variation af den eksisterende tekstmasse, er det nærliggende at etablere et  

 tværfagligt samarbejde med andre fag, der anvender tekster/billeder.
En ny tekst integrerer altid en given kode, idet den samtidig bryder med  

 den.
Mekanismen findes allerede hos efterkommerne i oldtiden.
De antikke  

 tekster i oldtidskundskab er i europæisk litteratur ofte koden, mens de nye  

 tekster, der både modtager og bryder med koden, især findes i den tekstmasse,  

 der indgår i dansk og i sprogfagene.
Tekstbegrebet i oldtidskundskab, der er litterært og forudsætter teksterne  

 læst og tolket som helheder, omfatter også informationer, der kan betinge et  

 tværfagligt samarbejde med historie, billedkunst, filosofi, samfundsfag,  

 religion og naturfagene.
F.eks. kan oldtidskundskab og religion samarbejde om  

 tekster, der historisk set også kan være eller kan have været udtryk for tro,  

 mens de i religion gøres til udtryk for en bestemt eller højere sandhed.
Det  

 er vigtigt i det tværgående samarbejde at undgå genbrug, der udpiner dem.  

 Genbrug af epos og drama i film, tegneserier og livsfilosofier er og bliver  

 en trivialisering af de oprindelige tekster.
Teksterne skal bruges, ikke  

 genbruges.
 Edb:
Tekstarbejdet kan kombineres med elektronisk tekstbehandling.
En oplagt  

 mulighed er indskrivning af gruppearbejder og andre opgaver på  

 tekstbehandlingsanlæg.
Alle almindelige tekstbehandlingsprogrammer indeholder også en  

 søgefunktion, hvorved man hurtigt kan gennemsøge en meget stor tekst og finde  

 forekomster af bestemte ord, vendinger og temaer.
Derved kan man  

 tilrettelægge en tematisk læsning af forskellige tekster på et meget bredt  

 grundlag.
Under gennemgang af metrik kan det ved datamaten påvises, hvor bundet  

 digteren er af det valgte metrum.
Efterhånden som man nærmer sig versliniens  

 slutning, indskrænkes mulighederne; den improviserende skjald kan jo ikke gå  

 tilbage i verset og lave det sungne om.
Dette er baggrunden for bl.a. de  

 episke formler.
Eleverne kan evt. prøve at udforme deres egne heksametre,  

 mens et program skridt for skridt vurderer det indtastede og melder tilbage  

 om de muligheder, der står til rådighed for resten af verset.
Ved behandlingen af arkæologisk materiale er det nærliggende at betragte  

 det via en arkæologisk database og den terminologi, der knytter sig dertil.  

 Dels opnås indsigt i brug af databaser, dels erfarer man det begrebsapparat,  

 arkæologer anvender til entydigt at beskrive og kategorisere fund.
Projektet  

 »Nationalmuseet og Fremtiden« er i gang og tilstræber bl.a. at  

 etablere en elektronisk database med en komplet fortegnelse over alle  

 arkæologiske genstande først og fremmest på danske museer.
Ved siden af den edb-støttede undervisning kan læsningen af uddrag af  

 f.eks.
Aristoteles' analytiske skrifter være med til at sikre elevernes  

 fortrolighed med datalogi.
Aristoteles grundlægger den operationelle tænkning  

 i et opgør med Platons filosofiske tanker; bruddet kan bruges til at oplyse  

 rækkevidden af og grænserne for den operationelle tænkning.
 Evaluering:
 Ifølge fagets natur som litterært tekstlæsningsfag vil undervisningen  

 falde i et overskueligt antal enheder svarende til de forfattere og den  

 billedkunst, der gennemgås.
Netop ved overgangen fra den ene enhed til den næste er der en naturlig  

 lejlighed til at stoppe op, afrunde, konkludere og evaluere den givne  

 undervisning.
Evalueringen, der ikke skal have karakter af en prøve, men af  

 dialog og sammenfatning, giver eleverne mulighed for dels at vurdere sig selv  

 i forhold til de faglige krav, dels at danne sig et første indtryk af den  

 helhed, de mange enheder skal udgøre ved undervisningens afslutning.
Eksamen Opgivelser:
 Indberetningen af læsning og opgivelser tjener to formål: at planlægge den  

 resterende undervisning og at fastslå elevernes faglige rettigheder og  

 pligter i forbindelse med eksamen.
 Angivelse af hjælpemidler i undervisningen: kompendier, supplerende  

 litteratur, edb og rejser, af læsepensa og af eksamensopgivelser aftegner det  

 faglige univers, som forudsættes bekendt hos eleverne, og som de derfor skal  

 være informerede om.
Læreren udarbejder et forslag, der rummer en vis mængde overskydende  

 tekster, der giver eleverne mulighed for at vælge.
Der opgives et  

 repræsentativt udvalg af de gennemgåede monumenter for at sikre, at eleverne  

 kan udnytte deres kundskaber, hvis der prøves i monumenter der ikke har været  

 behandlet i undervisningen.
 Forberedelse:
Inden undervisningens ophør skal eleverne af læreren have en omhyggelig  

 orientering om eksamen.
En gennemgang af indberetningen skal sikre, at  

 eleverne har forstået opgivelserne.
Det skal over for eleverne fremhæves, at  

 de selv skal disponere deres besvarelser af eksamensspørgsmålet, og at  

 forberedelsestiden derfor skal udnyttes til udarbejdelsen af en sådan  

 disposition og ikke til eksamenslæsning.
 Eksamination:
Eksaminanden skal have lov til at føre ordet og følge dispositionen for  

 sin besvarelse.
Det er dog eksaminators pligt at gribe ind med spørgsmål,  

 hvis besvarelsen ikke er disponeret således, at der gøres rede for  

 tekststedet og monumentet i overensstemmelse med eksamenskravene.
En veldisponeret besvarelse skal indeholde en grundig redegørelse for,  

 hvilke enkeltheder i tekststedet eller monumentet der er væsentlige, og hvad  

 de betyder i helheden.
Udsagn, der inddrager hele værket eller  

 forfatterskabet og videre perspektiver, skal have udgangspunkt i tekststedet  

 eller monumentet og have sin begrundelse i dette.
Normalt lægges hovedvægten på tekststedet.
Men hvis en eksaminand på kort  

 tid demonstrerer et højt præstationsniveau i sin redegørelse for tekststedets  

 enkeltheder, helhed og sammenhæng, må det ikke forhindres, at hovedvægten er  

 en anden.
 Karaktergivning:
 Også ved karaktergivningen lægges vægten på tekststedet, men præstationen  

 i monumentspørgsmålet skal give et klart udslag i karakterfastsættelsen,  

 altså ikke kun fastslå tendensen i den øvrige præstation.
 (* 1) De 9 bud for oldtidskundskabslærere er:
 1. Du skal aldrig høre efter bog.
 2. Du skal altid have billedstof ved hånden.
 3. Du skal helst have været i Grækenland.
 4. Driv aldrig klasseundervisning gennem en hel time.
 5. Læs aldrig noget op af en bog, hvis du kan fortælle det.
 6. Byg altid bro mellem de læste værker.
 7. Gå ikke af vejen for græsk-latinske fremmedord, men skriv dem på  

 tavlen.
 8. Når du eksaminerer, skal du udtømme stedet eller monumentet.
 9. Dyrk dine talenter med frimodighed, men tag aldrig vittighederne med  

 hjemmefra.
