Fremsat den 26. februar 2019 af Christian Poll (ALT), Julius Graakjær Grantzau (ALT), Roger Courage Matthisen (ALT) og Rasmus Nordqvist (ALT) Forslag til folketingsbeslutning om at forvalte statsskov med biodiversitet og friluftsliv som eneste formål Folketinget pålægger regeringen at forvalte statsskov med biodiversitet og friluftsliv som eneste formål og uden indtægter fra produktion af tømmer og flis.
Bemærkninger til forslaget I dag er de danske skove resultatet af flere hundrede års skovdrift, som har haft fokus på tømmerproduktion og ikke natur.
Derfor er vores skove dominerede af ensartede og naturfattige beplantninger.
I Danmark har vi stort set ingen naturlige skove tilbage.
Formentlig har ingen oprindelige skovområder overlevet siden begyndelsen af 1800-tallet, hvor skovarealet var helt nede på 2-4 pct.
I dag har vi omkring 14 pct. skovdække.
For 5.000 år siden  i begyndelsen af stenalderen  dækkede skovene formentlig 70-80 pct. i Danmark.
Store dele af vores dyre- og plantearter er tilpasset datidens skovlandskaber med moser, åer, overdrev og dansk busksteppe, der har været udbredt engang, men som vi ikke længere finder i den danske natur.
Og det er præcis derfor, at skovenes dyr og planter i dag er så truede.
De mangler ganske enkelt levesteder.
65 pct. af samtlige rødlistede arter er knyttet til skovenes økosystemer, og 36 pct. af alle de rødlistede arter i Danmark findes kun i skov.
Det vil sige, at en meget stor andel af vores truede biodiversitet er helt afhængig af skovenes tilstand.
Ingen af de danske skove er i dag uberørt af mennesket  det meste er plantet.
Faktisk ved vi slet ikke, hvordan det naturlige skovøkosystem i Danmark oprindelig så ud.
Mange tror, at vores skove allerede er naturlige.
Andre synes, at væltede og rådne træer er rod, mens disse faktisk skaber levegrundlaget for en stor del af skovens arter.
Grunden til, at det er statens skove, der skal udlægges som urørt skov, er, at den billigste indsats for mere biodiversitet findes her, og at statsskovene er folkets skove.
Det er der, vi har indflydelse, og det er der, vi vil få mest natur for pengene.
Udlægning af statens skovarealer til urørt skov vil betyde et tab af indtægter forbundet med ophørt tømmerproduktion.
WWF Verdensnaturfonden har opgjort, at Naturstyrelsens overskud fra tømmerdrift er ca. 50-60 mio. kr. pr. år eller ca. 480 kr. pr. hektar.
Det har ikke været muligt at finde en opgørelse fra Naturstyrelsen, som viser, hvad forslaget vil have af økonomiske konsekvenser.
Indsats i private skove vil være meget, meget dyrere.
Forskere fra Center for Makroøkologi, Evolution og Klima på Københavns Universitet har i 2016 i rapporten »Bevarelse af biodiversiteten i de danske skove  En analyse af den nødvendige indsats, og hvad den betyder for skovens andre samfundsgoder« peget på, at det er nødvendigt som minimum at udpege 50.000 ha urørt privatskov for at beskytte danske rødlistede arter.
Generelt er naturindsatser i det åbne land, der skal sikre dyre- og plantearterne, dyrere end en indsats i skovene.
De økonomiske vismænd konkluderede i 2012 i den miljøøkonomiske vismandsrapport, jf.
De Økonomiske Råd, Økonomi og Miljø 2012, at »Den samfundsøkonomiske omkostning ved indsatserne i skov er betydeligt mindre end omkostningerne ved indsatser i åben natur«.
 Forslagsstillerne finder, at den manglende indtægt fra statslig skovdrift skal ses som en investering i biodiversitet  og i det lys er 50-60 mio. kr. pr. år inden driftstilpasning meget billigt for en forøgelse af det danske naturareal med omtrent 100.000 ha.
 Dertil kommer, at forskere på Institut for Fødevare- og Ressourceøkonomi (IFRO) i et nyt studie fra 2018 udarbejdet for Naturstyrelsen bl.a. peger på, at der kan være en positiv effekt på grundvandsdannelse ved udlægning til urørt skov (»Omkostningsberegninger for urørt skov på statens skovarealer« Institut for Fødevare- og Ressourceøkonomi 2018 IFRO Udredning 2018/06).
 Omkostningerne ved udlæg af statens skove som urørt skov kan således være langt mindre end hidtil antaget.
 Forslagsstillerne er åbne over for at diskutere en model for finansiering af forslaget i forbindelse med udvalgets behandling af forslaget, men håber, at debatten snarere vil gå på selve forslagets indhold og muligheden for at få langt mere natur på statens arealer.
Forslagsstillerne anerkender, at statens skove forsat skal være en vigtig ramme for danskernes friluftsliv.
Friluftsliv i skovene kan f.eks. sikres ved at lave zoner og områder til friluftsliv, så andre områder får fred for f.eks. heste og mountainbikes.
Skriftlig fremsættelse Christian Poll (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at forvalte statsskov med biodiversitet og friluftsliv som eneste formål.
(Beslutningsforslag nr.
B 107) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
