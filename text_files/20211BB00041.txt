Fremsat den 17. november 2021 af Marcus Knuth (KF) og Søren Pape Poulsen (KF) Forslag til folketingsbeslutning om oversendelse af sagsakter vedrørende aktuelle ansøgere om dansk indfødsret til Indfødsretsudvalget Folketinget pålægger regeringen at oversende sagsakter om aktuelle ansøgere, der har søgt dansk indfødsret, til Indfødsretsudvalget ved efterspørgsel fra et eller flere af udvalgets medlemmer.
Bemærkninger til forslaget Ifølge grundloven er det Folketinget, der ved lov tildeler dansk indfødsret til udlændinge.
Ansøgere, der søger om dansk statsborgerskab, skal søge på baggrund af retningslinjerne i den seneste cirkulæreskrivelse om naturalisation (CIS nr. 9298 af 06/05/2021). Herefter er det Folketingets Indfødsretsudvalg, der bistår udlændinge- og integrationsministeren i at udfærdige det endelige lovforslag om indfødsrets meddelelse med navne på ansøgere, som Folketinget efterfølgende skal stemme om.
Udformningen af denne lovgivning er en central opgave for Folketingets Indfødsretsudvalg, herunder udvalgsmedlemmers mulighed for at diskutere enkelte ansøgeres værdighed i forhold til at opnå dansk statsborgerskab.
Det sker løbende, at Indfødsretsudvalget fjerner ansøgere fra lovforslaget, på trods af at de lever op til kravene i cirkulæret, ligesom Indfødsretsudvalget løbende giver dispensationer i forhold til personer, der ikke lever op til kravene i cirkulæret.
Tildelingen af indfødsret har en vigtig betydning for Danmark, da ansøgningen om dansk statsborgerskab drejer sig om muligheden for at blive endegyldigt medlem af vores danske fællesskab  med de rettigheder og pligter, der følger med.
Derfor bør området også behandles med enorm respekt og omhu.
Der har altid været tradition for, at den siddende udlændinge- og integrationsminister har oversendt oplysninger til Indfødsretsudvalget angående aktuelle ansøgere til dansk indfødsret på forespørgsel fra et eller flere udvalgsmedlemmer.
Dette er en grundlæggende praksis, der ikke bør stilles spørgsmålstegn ved.
 Folketinget kan ikke på et oplyst grundlag lovgive om tildeling af dansk statsborgerskab, hvis udlændinge- og integrationsministeren nægter Folketingets Indfødsretsudvalg adgang til relevante oplysninger om personer på lovforslaget.
Derfor ser forslagsstillerne med stor alvor på, at udlændinge- og integrationsministeren over den seneste tid har nægtet at oversende bestemte oplysninger til udvalget, selv om udvalgets medlemmer har bedt om disse oplysninger.
Dette er et brud på en fornuftig tradition såvel som på et ellers tillidsfuldt samarbejde mellem minister og udvalg.
 Derfor pålægger beslutningsforslaget udlændinge- og integrationsministeren at sende Indfødsretsudvalget relevante oplysninger/sagsagter om aktuelle ansøgere, der søger om dansk indfødsret, når dette efterspørges af et eller flere medlemmer af udvalget.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oversendelse af sagsakter vedrørende aktuelle ansøgere om dansk indfødsret til Indfødsretsudvalget.
(Beslutningsforslag nr.
B 41) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
