Betænkning afgivet af Sundhedsudvalget den 10. maj 2022 Betænkning over Forslag til folketingsbeslutning om fælles nationale kvalitetsstandarder for den kommunale del af sundhedsområdet [af Martin Geertsen (V) m.fl.]:
1. Indstillinger Et flertal i udvalget (S, SF, RV, EL og LA) indstiller beslutningsforslaget til forkastelse ved 2. (sidste) behandling.
 Et mindretal  i udvalget (V, DF, KF, FG, Karina Adsbøl (UFG) og Liselott Blixt (UFG)) indstiller beslutningsforslaget til vedtagelse uændret.
 Et andet mindretal i udvalget (NB) vil ved 2. (sidste) behandling redegøre for sin stilling til beslutningsforslaget.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet og Radikale Venstre I 2030 vil der være omkring 700.000 danskere over 75 år.
Det er en stigning på knap 30 pct. sammenlignet med i dag.
Samtidig sker der en stigning i antallet af borgere med en eller flere kroniske sygdomme.
Dette peger på behovet for nye løsninger, der ruster vores sundhedsvæsen til udfordringerne.
Samtidig er der borgere, der i dag oplever for store forskelle på, hvad den enkelte kommune tilbyder af sundhedsindsatser på tværs af psykiatri og somatik.
Partierne ønsker at styrke det nære sundhedsvæsen til gavn for borgerne.
En styrkelse af det nære sundhedsvæsen skal både forbedre sundhedstilbuddene i det nære sundhedsvæsen, så vi forebygger, at sygdom udvikler sig og bliver mere behandlingskrævende, men også være med til at sikre, at der fortsat er kapacitet til de patienter, som har behov for indlæggelse og specialiseret behandling på sygehusene og give bedre, mere nære sundhedstilbud.
Partierne er enige om, at klare kvalitetskrav og anbefalinger skal styrke kvaliteten og medvirke til større sammenhæng og mere ensartethed i indsatsen for borgerne.
Partierne anerkender, at regeringen med udspillet til sundhedsreformen har foreslået, at der iværksættes en national kvalitetsplan, der skal løfte indsatsen i det nære sundhedsvæsen i de kommende år ved at opstille kvalitetskrav og anbefalinger.
Regeringen har i første omgang foreslået to indsatsområder i den nationale kvalitetsplan:
 Et forslag om at styrke de kommunale akutfunktioner, der behandler borgere, som ikke har behov for en sygehusindlæggelse, men som har særlige observations-, pleje- eller behandlingsbehov, f.eks. efter en indlæggelse på sygehuset  Et løft at indsatsen for borgere med kroniske sygdomme såsom KOL, diabetes, hjerte-kar-sygdomme og muskel-skeletlidelser.
 Partierne noterer sig også, at regeringen har tilkendegivet, at med den nationale kvalitetsplan skal indsatsen i det nære sundhedsvæsen på tværs af psykiatri og somatik løbende udbygges, bl.a. med henblik på at flere opgaver kan løses lokalt frem for på sygehusene.
Socialistisk Folkeparti Socialistisk Folkepartis medlemmer af udvalget noterer sig, at regeringen har indkaldt til forhandlinger om en sundhedsreform.
SF vil i forhandlingerne have opmærksomhed på en styrkelse af det nære og det sammenhængende sundhedsvæsen, rekruttering og fastholdelse af personale og forebyggende indsatser for patienter, som kan modvirke ulighed i sundhed.
3. Udvalgsarbejdet Beslutningsforslaget blev fremsat den 22. februar 2022 og var til 1. behandling den 28. april 2022. Beslutningsforslaget blev efter 1. behandling henvist til behandling i Sundhedsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Kirsten Normann Andersen (SF) Trine Torp (SF) Stinus Lindgreen (RV) Christina Thorholm (RV) Peder Hvelplund (EL) Pernille Skipper (EL) Susanne Zimmer (FG) Jane Heitmann (V) fmd.
Anne Honoré Østergaard (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (UFG) Karina Adsbøl (UFG) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
