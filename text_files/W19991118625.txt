Landsskatteretskendelse Goodwill - anskaffelsessum - beskatning ved opløsning af interessentskab Reference:
LL § 16 E, stk. 7 A klagede for indkomståret 1994 over, at  

 skatteankenævnet havde forhøjet hendes virksomhedsoverskud med  

 161.195 kr.
Det fremgik af sagens oplysninger, at klageren, som var  

 læge, pr. 1. januar 1989 indgik kompagniskab med B og i den forbindelse  

 erhvervede halvdelen af hans lægepraksis.
I den forbindelse erhvervede  

 klageren halvdelen af goodwill tilknyttet lægepraksis for 291.007 kr.  

 Ligeledes erhvervede klageren pr. 1. januar 1989 halvdelen af den ejendom,  

 hvorfra lægepraksis blev drevet.
Ved aftale af 15. marts 1993 solgte B til overtagelse pr.  

 1. april 1993 sin halvdel af lægepraksis til læge C.
I samme  

 forbindelse solgte B den ham tilhørende halvdel af ejendommen.
Det fremgik af aftalen af 15. marts 1993, at klageren  

 tiltrådte, at køberen C indtrådte i sælgeren B's  

 stilling i lægepraksis.
Det fremgik videre af aftalen mellem B og C, at  

 C skulle betale købesummen for goodwill og inventar samt klinikudstyr  

 kontant på overtagelsesdagen den 1. april 1993 til B.
 Den 22. marts 1993 underskrev klageren og C tillige en  

 kompagniskabskontrakt gældende fra og med 1. april 1993.
 Det fremgik videre af sagens oplysninger, at  

 kompagniskabet mellem klageren og C blev opsagt den 30. december 1994. Det  

 blev herved bl.a. aftalt, at klageren overtog den C tilhørende  

 halvpart af ejendommen, og at C fraflyttede ejendommen og etablerede praksis  

 fra egne lokaler.
I forbindelse med ophøret af interessentskabet  

 mellem klageren og C blev den samlede goodwillværdi opgjort til  

 1.829.095 kr. svarende til i alt 2466 patienter.
Heraf udtog klageren  

 goodwill svarende til 883.395 kr., mens C udtog goodwill svarende til 945.699  

 kr., idet klageren overtog 1191 patienter, mens C overtog 1275 patienter.
Som  

 følge heraf erlagde C 31.152 kr. til klageren.
 Ved opgørelse af fortjeneste på goodwill i  

 regnskabet havde klageren anvendt en anskaffelsessum på 356.384 kr.,  

 som indeholdt en regulering for C's køb af B's andel i 1993. Ved  

 reguleringen heraf var klageren anset for at have erhvervet 1/2 af 1/2 af  

 virksomhedens goodwill fra B til 210.880 kr., og for at have afstået  

 1/2 af 1/2 af virksomhedens goodwill til C for 210.880 kr.
 Skatteankenævnet havde ved den påklagede  

 ansættelse fundet, at klagerens virksomhedsoverskud var at  

 forhøje med 161.195 kr., idet skattepligtig fortjeneste ved salg af  

 goodwill var ansat til 50 % af 322.290 kr., jf. ligningslovens § 16 E, stk.  

 7. Ansættelsen var en følge af, at klagerens anskaffelsessum for  

 goodwill i 1989 var ansat til 291.007 kr. gange 1275/2466, lig 150.459  

 kr.
 Ankenævnet havde herved bl.a. henset til, at der ved  

 opgørelsen af klagerens fortjeneste ved salg af goodwill i 1994 skulle  

 tages udgangspunkt i klagerens faktiske anskaffelsessum ved erhvervelsen i  

 1989 af goodwill på 291.007 kr., at klageren ikke var økonomisk  

 involveret, da C i 1993 erhvervede B's andel af lægepraksis, og at det  

 i praksis var almindeligt accepteret, at udskiftning af en interessent kunne  

 ske således, at den udtrædende solgte sin andel direkte til den  

 indtrædende, hvorved skattemæssige konsekvenser udelukkende  

 opstod for disse to parter.
 Klagerens repræsentant havde over for  

 Landsskatteretten nedlagt påstand om, at anskaffelsessum for goodwill  

 ved opgørelse af fortjeneste ved salg af goodwill skulle indgå  

 med 1275/2466 gange 356.384 kr., idet opløsningen af interessentskabet  

 med B i 1993 på samme måde som ved opløsningen af  

 interessentskabet med C i 1994 skulle betragtes som ophør af  

 virksomhed og etablering af ny virksomhed.
Det var til støtte herfor bl.a. anført, at  

 skatteankenævnet ved ophøret med B - på trods af  

 ligningsvejledningen afsnit E.I.6. - ikke fandt, at der var tale om  

 ophør af interessentskabet efter skatteretlige regler.
Der var  

 således ikke foretaget en opgørelse og fordeling af aktiver og  

 passiver, hvilket var begrundet med, at afgørelsen ikke stred mod  

 praksis.
Baggrunden for, at der ikke ved ophør af I/S med B i 1993  

 blev foretaget en opgørelse over goodwill var, at der ikke var  

 skattepligt ved eventuel fortjeneste på salg af goodwill, og det  

 afvistes, at der eksisterede krav om vedlæggelse af opgørelser i  

 sådanne situationer.
Ligeledes havde klageren ikke selvangivet  

 særlig indkomst, da en sådan ikke fandtes, idet klageren havde  

 udtaget til bogførte værdier og indskudt igen til bogført  

 værdi.
Det var videre bl.a. anført, at Landsskatterettens  

 kendelse 1971 nr. 3-946 af 3/10-74 ikke dækkede retstilstanden i dag,  

 og vel heller ikke gjorde det på tidspunktet for kendelsens afsigelse,  

 jf. bl.a. det i SO 1975, p. 102 af R.
Koch-Nielsen anførte og UfR  

 1983.318 H vedrørende en udlodning fra et interessentskab med 6  

 interessenter.
Det var ydermere bl.a. anført, at det juridisk set  

 var indiskutabelt og ubestridt, at der i denne sag var tale om  

 opløsning af et interessentskab og dannelse af et nyt, når B  

 solgte sin andel til C.
Når man fra skattemyndighedernes side  

 fastholdt, at der ved opløsning af interessentskabet mellem klageren  

 og C skulle finde beskatning sted ud fra et bruttosynspunkt, måtte  

 fastholdes, at der skulle benyttes samme regler i 1993, hvor klageren og B  

 opløste deres interessentskab.
Landsskatteretten bemærkede, at der ved B's  

 udtræden af interessentskabet i 1993 blev indgået en aftale  

 direkte mellem B og C, hvorefter B solgte sin andel af interessentskabet  

 direkte til C, som således indtrådte som interessent i stedet for  

 B.
Retten fandt på denne baggrund ikke, at B's udtræden af  

 interessentskabet i 1993 havde skattemæssige konsekvenser for klageren,  

 da der ved den udtrædende interessents direkte salg til den  

 indtrædende interessent hverken skete forskydninger eller  

 ændringer i interessentskabets samlede formue eller klagerens ejerandel  

 heraf.
 Retten bemærkede i den forbindelse, at der i  

 modsætning hertil ved den i 1994 skete opløsning af  

 interessentskabet mellem C og klageren skete forskydninger og ændringer  

 i interessentskabets samlede formue og interessenternes ejerandele, idet  

 parterne udtog interessentskabets aktiver og herefter ikke længere var  

 ejere af ideelle andele.
 Retten fandt således, at det var med rette, at den  

 udtrædende interessents direkte salg i 1993 til den indtrædende  

 interessent ikke ansås for at have skattemæssige konsekvenser for  

 klageren i form af delsalg og -køb.
 Den påklagede ansættelse blev  

 stadfæstet.
