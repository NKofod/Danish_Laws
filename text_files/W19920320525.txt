 Et ledigt arbejdsløshedskassemedlem var blevet afskediget fra en  

 tjenestemandsstilling og modtog derefter rådighedsløn i 3 år.
 Nævnet fandt, at medlemmet ikke var berettiget til kursusgodtgørelse  

 samtidig med, at han modtog rådighedsløn, fordi han ikke mistede indtægt, og  

 det ikke var godtgjort, at han mistede arbejdsmuligheder.
 Et arbejdsløshedskassemedlem klagede over, at hans arbejdsløshedskasse  

 fandt, at han ikke var berettiget til kursusgodtgørelse i medfør af lov om  

 arbejdsmarkedsuddannelser under deltagelse i 3  

 arbejdsmarkedsuddannelseskurser benævnt »Sikringsanlæg II«,  

 »Den erfarne arbejdsleder« og »Sikringsanlæg I« i 1991 i  

 perioderne 25. februar - 1. marts, 15. april - 19. april, 14. maj - 16. maj,  

 11. juni - 13. juni og 12. august - 16. august.
 Arbejdsløshedskassen begrundede afgørelsen med, at medlemmet ikke mistede  

 indtægt eller arbejdsmuligheder ved deltagelse i kurserne, da han fik  

 udbetalt rådighedsløn, jf. § 1, nr. 1), i Arbejdsministeriets bekendtgørelse  

 nr. 887 af 28. december 1989.
 Medlemmet var blevet afskediget fra sin tjenestemandsstilling den 26.  

 september 1990 med 3 års rådighedsløn.
 Ankenævnet fandt, at medlemmet ikke var berettiget til kursusgodtgørelse  

 for deltagelse i de omhandlede kurser, jf. § 1, nr. 1), i Arbejdsministeriets  

 bekendtgørelse nr. 887 af 28. december 1989.
 Nævnet lagde til grund, at medlemmet modtog rådighedsløn under deltagelsen  

 i kurserne.
 Han mistede derfor ikke indtægt, ligesom det heller ikke fandtes  

 godtgjort, at han mistede arbejdsmuligheder ved at deltage i de omhandlede  

 kurser.
