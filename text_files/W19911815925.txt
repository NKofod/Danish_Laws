 En ejendom, der indeholdt ejerens bolig (uden køkken), en  

 købmandsforretning og en restauration med et køkken, der erhvervsmæssigt kun  

 anvendtes i meget begrænset omfang, blev ikke anset for en ren  

 erhvervsejendom, og tilslutningsafgift til kloaktilslutning kunne derfor ikke  

 fradrages fuldt ud.
 Vurderingsmæssigt var ikke ansat nogen ejerboligværdi.
 A klagede for indkomståret 1987 over, at de stedlige skattemyndigheder  

 ikke havde godkendt hendes fradrag på 65.918 kr. for tilslutningsafgift til  

 kloakforsyning, men efter et skøn alene havde godkendt fradrag for 50%  

 (ekskl. moms) eller 31.586 kr.
Af sagens oplysninger fremgik nærmere, at klageren var indehaver af en  

 ejendom, der foruden klagerens egen bolig også indeholdt en  

 købmandsforretning og en restauration.
De stedlige skattemyndigheder havde  

 ikke anset klagerens ejendom for at være en ren erhvervsejendom.  

 Myndighederne havde bl.a. henvist til, at ejendommen også indeholdt klagerens  

 private bolig, og at køkkenet i erhvervsdelen kun anvendtes som  

 restaurationskøkken i meget begrænset omfang.
Det var videre anført, at der i  

 restaurationen kun blev solgt kaffe, øl og vand, og at omsætningen herved  

 havde udgjort 33.000 kr.
For Landsskatteretten nedlagde klagerens revisor principalt påstand om, at  

 der blev indrømmet klageren fuldt fradrag for udgiften til kloaktilslutning  

 med 65.918 kr.
Til støtte herfor anførtes det, at der ikke på ejendommen var  

 ansat nogen ejerboligværdi, fordi klagerens bolig ikke indeholdt noget  

 køkken, og derfor ikke var en selvstændig lejlighed.
Det var derfor  

 revisorens opfattelse, at ejendommen, der således var vurderet som en ren  

 erhvervsejendom, også måtte anses for en sådan i relation til adgangen til at  

 fradrage faktiske udgifter, herunder tilslutningsafgifter.
Subsidiært nedlagdes der påstand om, at en eventuel privat andel af  

 tilslutningsafgiften blev opgjort til 2.964 kr.
Revisor havde i den  

 forbindelse ladet udarbejde en opgørelse over vandforbrug med udgangspunkt i  

 Ingeniørforeningens normtal.
Landsskatteretten bemærkede, at fradraget for tilslutningsafgifter i  

 medfør af ligningslovens § 8 C indrømmes ud fra en konkret vurdering af, hvor  

 stor en del af udgiften, der vedrører den erhvervsmæssige virksomhed.
Uanset  

 ejendommens vurderingsmæssige status var retten enig med de stedlige  

 skattemyndigheder i, at ejendommen ikke kunne anses for en ren  

 erhvervsejendom med deraf følgende adgang til at fratrække de faktiske  

 udgifter fuldt ud.
Da retten i øvrigt kunne tiltræde den af de stedlige  

 skattemyndigheder foretagne fordeling af fradraget for tilslutningsudgifter,  

 fandtes der ikke at være grundlag for at imødekomme klagerens revisors  

 principale og subsidiære påstand.
Den påklagede ansættelse blev derfor  

 stadfæstet.
 LV 1990, G 5.2.5.
