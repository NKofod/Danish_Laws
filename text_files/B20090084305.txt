Bekendtgørelse om indhentelse af børneattest ved ansættelse og beskæftigelse af personer hos erhvervsdrivende I medfør af § 2, stk. 1 og 4, i lov nr. 520 af 21. juni 2005 om indhentelse af børneattest i forbindelse med ansættelse af personale mv. fastsættes:
 § 1. Erhvervsdrivende skal indhente børneattest, inden de ansætter eller beskæftiger personer, der som led i udførelsen af deres opgaver skal have direkte kontakt med børn under 15 år, jf. § 2.
 Stk. 2. Indhentelse af børneattest skal ske i overensstemmelse med de regler, der gælder for sådanne attester i § 36 i bekendtgørelse om behandling af personoplysninger i Det Centrale Kriminalregister (Kriminalregisteret), herunder at den, oplysningerne angår, har meddelt skriftligt samtykke til indhentelsen.
 § 2. Erhvervsdrivende har pligt til at indhente børneattest for personer, der skal fungere som trænere, instruktører, lærere, børnepassere og andre personer, som er beskæftiget med at tage vare på børn under 15 år som led i deres ansættelsesforhold, herunder assistenter, vikarer og afløsere såfremt der er tale om en fast tilknytning.
Stk. 2. Stk. 1 gælder kun for erhvervsdrivende, der ikke er omfattet af de øvrige bekendtgørelser udstedt i medfør af lov nr. 520 af 21. juni 2005.1) Stk. 3. Ved fast tilknytning efter stk. 1 forstås, at det fra ansættelsens eller beskæftigelsens begyndelse er hensigten, at personens tilknytning til den erhvervsdrivende mv. skal have mere end enkeltstående eller kortvarig karakter.
I disse tilfælde skal børneattest være indhentet, inden personen tiltræder som ansat eller beskæftiget.
Børneattest skal dog under alle omstændigheder indhentes efter stk. 1 senest 3 uger efter det tidspunkt, hvor en person har været tilknyttet den erhvervsdrivende i mere end 3 måneder, og inden for dette tidsrum i mindst 3 tilfælde eller i en sammenhængende periode af mere end 1 uges varighed har fungeret som træner, instruktør, lærer, børnepasser mv., jf. stk. 1, forudsat, at personen fortsat skal være tilknyttet den erhvervsdrivende.
Stk. 4. Der skal ikke på ny indhentes børneattest for en person som nævnt i stk. 1, hvis vedkommende overgår til anden ansættelse eller beskæftigelse inden for samme virksomhed mv.
Det samme gælder, hvis personen enten genansættes eller genbeskæftiges, når afbrydelsen af tilknytningen til virksomheden mv. beror på naturlige pauser.
§ 3. Forsætlig overtrædelse af § 2 straffes med bøde.
Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 Stk. 2. Overtrædelser, som omfattes af stk. 1, påtales af det offentlige.
 § 4. Bekendtgørelsen træder i kraft den 15. oktober 2009.
Økonomi- og Erhvervsministeriet, den 3. september 2009 Lene Espersen / Tanja Franck 1) Bekendtgørelse nr. 1233 af 11. december 2008, bekendtgørelse nr. 1160 af 28. november 2008, bekendtgørelse nr. 1024 af 23. oktober 2008, bekendtgørelse nr. 969 af 25. september 2008, bekendtgørelse nr. 942 af 22. september 2008, bekendtgørelse nr. 627 af 15. juni 2006, bekendtgørelse nr. 1161 af 4. december 2005 og bekendtgørelse nr. 690 af 1. juli 2005.
