Fremsat den 2. februar 2010 af Kamal Qureshi (SF), Eigil Andersen (SF), Steen Gade (SF) og Ole Sohn (SF) Forslag til folketingsbeslutning om regulering af ATPs investeringer i virksomheder, der medvirker til tredjelandes krænkelser af internationale konventioner Folketinget pålægger regeringen inden den 1. januar 2011 at foretage den nødvendige lovgivningsmæssige eller administrative regulering af ATPs investeringer, sådan at ATP ikke længere kan investere i virksomheder eller aktiviteter, der medvirker til at udmønte tredjelandes krænkelser af internationale konventioner.
Bemærkninger til forslaget Berlingske Tidende har i december og januar måned beskrevet, hvordan danske pensionskasser, herunder den lovbestemte Arbejdsmarkedets Tillægspension (ATP), har investeret i virksomheder, der medvirker til at udmønte den israelske regerings bestræbelser på at bosætte israelske statsborgere på besat palæstinensisk land, jf. bl.a. artiklen »ATP støtter bosætter-firma« i Berlingske Tidende den 4. december 2009 og artiklen »Pensionskassers bosætterinvesteringer i strid med EU« fra den 15. januar 2010.
Den israelske bosættelsespolitik gennemføres blandt andet gennem anlæg af veje, som kun må benyttes af biler med israelske nummerplader, etablering af en letbane i det besatte Østjerusalem, som forbinder bosættelserne rundt om Jerusalems centrum, og opførelsen af den såkaldte sikkerhedsbarriere, der er bygget på besat land, og som enkelte steder er placeret op til 20 km inde på Vestbredden.
Ifølge den israelske menneskerettighedsorganisation BTselem kontrollerer bosættelserne i dag mere end 42 pct. af den besatte Vestbred, og de huser mere end 420.000 israelske bosættere.
Internationale virksomheder medvirker til at effektuere bosættelsespolitikken gennem leverancer af byggematerialer, teknisk udstyr og rådgivning.
Den fjerde Genèvekonventions artikel 49 forbyder besættelsesmagter at overflytte dele af dens befolkning til besat område.
Konventionens artikel 146 fremhæver endvidere alle underskrivende nationers pligt til at forebygge krænkelser af konventionen.
Indbetaling til ATP er fastsat ved lov og hører under Beskæftigelsesministeriet.
Forslagsstillerne finder det utilfredsstillende og i strid med Danmarks forpligtelser i henhold til den fjerde Genèvekonventions artikel 146, at den danske regering endnu ikke har taget skridt til at forebygge, at ATP investerer i virksomheder, der bidrager til at videreføre Israels bosættelsespolitik på Vestbredden.
Forslagsstillerne finder det endvidere utilfredsstillende, at man som lønmodtager med lovfæstet pligt til at indbetale en del af sin løn til ATP ikke har garanti for, at ens pensionsindbetalinger ikke bruges til at investere i firmaer, der medvirker til at udmønte andre landes krænkelser af internationale konventioner og lovgivning.
Forslaget harmonerer med anbefalingerne i en rapport om Østjerusalem udgivet af EU-missionerne i Ramallah og Østjerusalem.
Rapporten foreslår, at EU »forhindrer/modvirker finansielle transaktioner fra aktører i EU-medlemslande, der støtter bosætter-aktivitet i Østjerusalem, ved at indføre passende EU-lovgivning«, jf. artiklen »Pensionskassers bosætterinvesteringer i strid med EU« i Berlingske Tidende den 15. januar 2010.
Med udgangspunkt i opførelsen af den såkaldte sikkerhedsbarriere på Vestbredden besluttede den norske regering i september 2009 at frasælge Statens pensjonsfonds aktier i det israelske sikkerhedsfirma Elbit.
Som begrundelse for frasalget angav Norges finansminister, Kristin Halvorsen, i en pressemeddelelse den 3. september 2009, at investeringen i Elbit var »en uacceptabel risiko for meddelagtighed i alvorlige krænkelser af grundlæggende etiske normer.« Elbit leverer overvågningsudstyr, der anvendes langs sikkerhedsbarrieren, som med sin placering udgør en krænkelse af den fjerde Genèvekonvention.
 Øvrige eksempler på investeringer, som må forventes omfattet af beslutningsforslaget, er investeringer i virksomheder i Asien, der systematisk bryder FNs børnekonvention, investeringer i virksomheder, der gennem salg af våben til udenlandske militser og hære bryder FNs våbenembargo eller medvirker til produktion af klyngebomber, eller investeringer i virksomheder, der andre steder medvirker til bosættelsesaktiviteter i strid med Genèvekonventionen.
Skriftlig fremsættelse Kamal Qureshi (SF):
 Forslag til folketingsbeslutning om regulering af ATPs investeringer i virksomheder, der medvirker til tredjelandes krænkelser af internationale konventioner.
(Beslutningsforslag nr.
B 120).
