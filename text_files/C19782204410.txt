(Til alle amtsråd og  

 kommunalbestyrelser) 1. Undervisningsministeriet er blevet bekendt med, at  

 der inden for folkeskolen er uvished om mulighederne for at indrette  

 specialundervisning i dansk for de sprogligt svagere elever på 8.-10.  

 klassetrin.
 I denne anledning skal ministeriet henlede opmærksomheden på de  

 muligheder, der foreligger, for at indrette specialundervisning  også på  

 8.-10. klassetrin for elever, der som følge af særlige læse- eller  

 stavevanskeligheder ikke får tilstrækkeligt udbytte af den almindelige  

 undervisning i dansk, jfr. undervisningsministeriets cirkulære af 22. maj  

 1974 om folkeskolens specialundervisning af læseretarderede elever.
 2. Blandt de forskellige former for  

 specialundervisning, som er mulige i henhold til det nævnte cirkulære, skal  

 ministeriet særligt fremhæve specialundervisning i klassen , hvor eleverne  

 fortsat undervises i deres almindelige klasse, men med bistand i enkelte  

 timer af en særlig lærer (2-lærerordninger).
 3. Man skal endvidere pege på specialundervisning på  

 læsehold . Der er intet til hinder for, at en sådan læseholdsundervisning på  

 8.-10. klassetrin helt eller delvis indrettes som et supplement til den  

 almindelige undervisning i dansk, og at den skemamæssigt tilrettelægges i  

 sammenhæng med holdundervisningen i valgfagene og tilbudsfagene på 8.-10.  

 klassetrin.
Det bemærkes i den forbindelse, at bestemmelsen i folkeskolelovens § 16,  

 stk. 2, hvorefter det ugentlige timetal for den obligatoriske undervisning på  

 8. og 9. klassetrin, jfr. lovens § 4, stk. 1, og § 6 stk. 2, ikke må  

 overstige 22 timer, ikke omfatter timer, der anvendes til supplerende  

 specialundervisning i de obligatoriske fag.
Den nævnte supplerende  

 læseholdsundervisning bør dog så vidt muligt placeres således, at elever ikke  

 forhindres i at deltage i undervisningen i valgfag og tilbudsfag, som de  

 ønsker at følge.
 Elevernes samlede timetal, herunder timerne til læseholdsundervisning, må  

 ikke overstige 34 timer ugentlig, jfr. folkeskolelovens § 14, stk. 1, nr. 6.
 4. I øvrigt skal man henvise til de nærmere  

 bestemmelser i cirkulæret af 22. maj 1974 om specialundervisning af  

 læseretarderede elever, herunder bestemmelserne i § 5, stk. 1, om det  

 maksimale elevtal på læsehold, § 6, stk. 3, om timetallet på læsehold samt §  

 8 om fremgangsmåden ved henvisning af elever til specialundervisning.  

 Henvisning til specialundervisning på 8.-10. klassetrin bør normalt  

 forudsætte, at forældrene og eleven er indforstået med, at eleven modtager  

 denne undervisning.
Undervisningsministeriet, direktoratet for folkeskolen, folkeoplysning, seminarier m.v., den 19. maj 1978.
 P.D.V.
