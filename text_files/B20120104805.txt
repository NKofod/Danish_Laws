Bekendtgørelse om driftsomkostninger til gennemførelse af miljømål og servicemål I medfør af § 8 i lov nr. 469 af 12. juni 2009 om vandsektorens organisering og økonomiske forhold, som ændret ved lov nr. 578 af 18. juni 2012, fastsættes:
Kapitel 1 Anvendelsesområde og definitioner § 1. Bekendtgørelsen fastsætter regler om, på hvilke betingelser vandselskabers driftsomkostninger til gennemførelse af miljømål eller servicemål kan indregnes i selskabernes prislofter.
 § 2. Ved miljømål forstås i denne bekendtgørelse mål, som opnås ved at gennemføre særlige aktiviteter til gavn for sundhed og miljø, herunder mål fastsat med henblik på tilpasning til klimaændringer.
 Stk. 2. De særlige aktiviteter, som er nævnt i stk. 1, skal være udført i forbindelse med håndtering af drikkevand eller spildevand.
 § 3. Ved servicemål forstås i denne bekendtgørelse mål, som opnås ved at gennemføre særlige aktiviteter, der giver en udvidet service for den enkelte forbruger eller en samfundsmæssig gevinst.
 Stk. 2. De særlige aktiviteter, som er nævnt i stk. 1, skal være udført i forbindelse med håndtering af drikkevand eller spildevand.
Kapitel 2 Beslutning om miljømål eller servicemål § 4. Det er en betingelse for, at driftsomkostninger til miljømål kan indregnes i vandselskabets prisloft, at målet er besluttet af enten staten eller kommunalbestyrelsen.
 Stk. 2. Det er en betingelse for, at driftsomkostninger til servicemål kan indregnes i vandselskabets prisloft, at målet er besluttet af enten kommunalbestyrelsen eller af vandselskabets generalforsamling eller bestyrelse.
 § 5. Beslutninger om mål som nævnt i § 4, stk. 1, kan være fastsat i lovgivningen, i et påbud efter lovgivningen eller i en kommunal sektorplan eller foreligge i form af en skriftlig aftale mellem vandselskabet og hhv. staten eller kommunalbestyrelsen.
 Stk. 2. Beslutninger om mål som nævnt i § 4, stk. 2, kan være fastsat i et påbud efter lovgivningen eller i en kommunal sektorplan, foreligge i form af en skriftlig aftale mellem vandselskabet og kommunalbestyrelsen eller truffet af vandselskabets generalforsamling eller bestyrelse.
Kapitel 3 Dokumentation og indberetning § 6. Driftsomkostninger til gennemførelse af miljømål eller servicemål kan tillægges prisloftet i det eller de kalenderår, hvor udgiften afholdes, uanset hvornår beslutningen om målet er truffet.
Den budgetterede omkostning hertil indberettes til Forsyningssekretariatet efter reglerne i bekendtgørelse om prisloftregulering m.v. af vandsektoren.
 § 7. For at opnå tillæg til prisloftet for driftsomkostninger til gennemførelse af miljømål og servicemål skal vandselskabet ved indberetning af oplysninger til Forsyningssekretariatet til brug for fastsættelse af prisloft efter reglerne i bekendtgørelse om prisloftregulering m.v. af vandsektoren dokumentere, at der er tale om et mål som defineret i § 2 eller § 3, og at målet er besluttet som fastsat i kapitel 2.
 Stk. 2. Hvis gennemførelse af et miljømål eller servicemål har planlagte positive effekter for natur, miljø m.v., som ikke kan finansieres over vandtaksterne, skal der over for Forsyningssekretariatet redegøres for, hvordan driftsomkostningerne skal fordeles mellem stat, kommune og vandselskab.
 § 8. Dokumentation for afholdte driftsomkostninger til gennemførelse af miljømål og servicemål indberettes til Forsyningssekretariatet efter reglerne i bekendtgørelse om prisloftregulering m.v. af vandsektoren.
Kapitel 4 Ikrafttræden § 9. Bekendtgørelsen træder i kraft den 1. januar 2013.
 Stk. 2. Bekendtgørelsens regler finder anvendelse ved fastsættelse af vandselskabernes prislofter for 2014 og senere.
