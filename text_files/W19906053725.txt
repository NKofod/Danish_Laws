Landsskatteretten stadfæstede grundværdiansættelsen for et parcelhus  

 beliggende ved en privat vej.
Grundværdien var ansat som for øvrige ejendomme  

 i området, og det forhold, at vejen var anlagt med SF-sten uden fortov, kunne  

 efter rettens opfattelse ikke begrunde et nedslag i grundværdien, idet der  

 forelå et afsluttet vejprojekt.
 A klagede over den af skyldrådet ved 18. alm. vurdering pr. 1. januar 1986  

 foretagne ansættelse af grundværdien for et parcelhus med påstand om  

 nedsættelse.
Til støtte for påstanden henviste klageren bl.a. til, at der ved  

 ansættelsen af grundværdien burde henses til, at er endnu ikke var anlagt  

 fortov ud for ejendommen, der var beliggende ved en privatvej.
Grundværdien  

 burde i konsekvens heraf ansættes lavere end for de omkringliggende  

 ejendomme, for hvilke veje med fortove var fuldt færdiganlagt.
 Det fremgik af sagens oplysninger, at grunden blev udstykket med et areal  

 på 817 m2 i 1965. Bebyggelserne og anlæg af vej fandt sted mellem 1967 og  

 1970. Vejen blev anlagt uden fortove men belagt med SF-sten, og der forelå  

 ikke på vurderingstidspunktet eller så sent som i august måned 1990 en  

 generalforsamlingsbeslutning om udarbejdelse af et fortovsprojekt for de  

 berørte ejendomme.
 Skyldrådet havde over for Landsskatteretten bl.a. udtalt, at grundværdien  

 var ansat til 410 kr. pr. m2 svarende til den øvrige grundværdiansættelse i  

 området.
 Skyldrådet var endvidere af den opfattelse, at det - på grund af  

 standarden af vejen, der var belagt med SF-sten - næppe var sandsynligt, at  

 der inden for en overskuelig fremtid ville blive anlagt fortov.
 Klageren anførte hertil bl.a., at en belægning med SF-sten ikke burde  

 bevirke en højere vurdering end en belægning med asfalt.
 Endvidere gjorde klageren over for Landsskatteretten bl.a. gældende, at  

 der i grundværdien skulle være plads til at tillægge værdien af  

 færdiggørelsesarbejder, således at der, først når disse eventuelt var udført,  

 ville kunne ansættes den samme grundværdi som for ejendomme i områder, hvor  

 alle arbejder var udført.
 Landsskatteretten bemærkede, at grundværdien i henhold til bestemmelserne  

 i vurderingslovens § 6, jf. § 13, stk. 1, udgør grundens handelsværdi i  

 ubebygget stand under hensyn til beskaffenhed og beliggenhed og til en i  

 økonomisk henseende god anvendelse.
Efter de afgivne oplysninger forelå der omkring 1970 et afsluttet byggeri  

 af ejendomme med den af grundejerforeningen fastlagte struktur for vejen som  

 privat stillevej belagt med SF-sten uden anlæg af fortove.
Der var hverken på  

 vurderingstidspunktet eller senere - ifølge det for Landsskatteretten oplyste  

 - truffet egentlige skridt til ændring heraf.
I mangel af konstaterede salg  

 af ubebyggede grunde med samme beliggenhed var Landsskatteretten henvist til  

 at skønne over værdien i handel og vandel af klageejendommens grund.
Dette  

 skøn måtte dels baseres på konstaterede salgspriser indenfor området, på  

 grundlag af hvilke grundværdiniveauet var anlagt, dels på, om  

 klageejendommens værdi som følge af det manglende fortovsanlæg kunne antages  

 at adskille sig herfra i et sådant omfang, at der var tilstrækkelig anledning  

 til at fravige det anlagte niveau for klageejendommens vedkommende.
 Uanset at det igennem en årrække eksisterende vejanlæg ikke var forsynet  

 med fortove, men at man mindre traditionelt havde forsynet det med SF-sten,  

 fandt Landsskatteretten, at denne valgte udformning af vej og tilstødende  

 bebyggelse måtte ses som udtryk for en afsluttet stillingtagen til karakteren  

 og udformningen af vejen, hvorved den forudsattes at kunne fremtræde lige så  

 attraktiv for en fornuftig køber, som hvis den var anlagt med en sædvanlig  

 vej og fortovsudlægning.
 På denne baggrund fandt Landsskatteretten ikke tilstrækkeligt grundlag for  

 at antage, at grundværdiansættelsen var for høj, hvorfor denne i medfør af  

 vurderingslovens § 13 blev stadfæstet.
