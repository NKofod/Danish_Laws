 Udtalt generelt, at kommuner, herunder kommunale fællesskaber, alene  

 kan deltage i selskabsdannelser, der varetager kommunale opgaver.
Kommuner kan som udgangspunkt ikke engagere sig i handel, håndværk og  

 industri.
Udgangspunktet fraviges dog i en vis udstrækning, for så vidt angår  

 salg af kommunal biproduktion, accessorisk virksomhed og kommunal produktion  

 til kommunens eget brug.
 I den konkrete sag bl.a. udtalt, at det ikke i sig selv kan antages at  

 være en kommunal opgave at indgå i et anpartsselskab, der har som formål at  

 administrere internationale handelskontrakter og dertil knyttet virksomhed.  

 Indenrigsministeriet fandt heller ikke, at selskabets aktiviteter knyttede  

 sig til det kommunale fællesskabs hovedopgave på en sådan måde, at det  

 kommunale fællesskabs deltagelse i anpartsselskabet ville kunne accepteres  

 efter reglerne om accessorisk virksomhed.
 I skrivelse af 29. oktober 1990 har De anmodet Indenrigsministeriet om at  

 dispensere fra gældende kommunalretlige regler, således at  

 Hovedstadsregionens Naturgas I/S (HNG) i forbindelse med en  

 systemeksportaftale kan deltage i et anpartsselskab med republikken Komi i  

 Sovjetunionen.
 Spørgsmålet om HNG's deltagelse i det omhandlede selskab er tidligere af  

 HNG ved skrivelse af 15. oktober 1990 og i et senere møde rejst over for  

 Indenrigsministeriet.
Det fremgår af Deres og HNG's henvendelser, at HNG har deltaget i  

 forhandlinger om en eksportaftale med republikken Komi i Sovjetunionen om  

 etablering af naturgasforsyning i en række byer i republikken.
Aftalen om  

 gennemførelsen af gasprojektet påtænkes indgået imellem ATCON A/S og Komi,  

 mens HNG skal deltage som underrådgiver.
HNG skal ifølge det oplyste alene  

 bidrage med salg af know-how.
Gasprojektet planlægges finansieret ved indtægterne fra salg af russisk  

 træ på verdensmarkedet.
ATCON A/S vil påtage sig salget af dette træ, og det  

 er planlagt, at HNG og Komi skal danne et fælles selskab, der skal  

 administrere indtægterne fra salget og frigive midlerne til ATCON A/S samt  

 underentreprenørerne i takt med, at gasprojektet gennemføres.
Selskabet  

 påtænkes etableret som anpartsselskab (KOMDAN ApS), med en indskudskapital på  

 80.000 kr., hvoraf Komi og HNG indskyder hver halvdelen.
Af det foreliggende  

 udkast til vedtægter for selskabet fremgår, at selskabets formål er at  

 administrere internationale handelskontrakter og dertil knyttet virksomhed.
I Deres skrivelse af 29. oktober 1990 påpeger De, at den nævnte  

 selskabsdannelse med deltagelse af HNG efter Deres opfattelse er en  

 forudsætning for en gennemførelse af projektet, idet republikken Komi lægger  

 afgørende vægt på HNG's deltagelse.
Ligeledes anføres det, at projektet er af  

 væsentlig økonomisk interesse, samt at HNG's investering og risiko i  

 forbindelse med deltagelse i projektet er begrænset.
Endvidere er De af den  

 opfattelse, at systemeksportprojektet bør vurderes samlet, og at HNG's  

 deltagelse i den påtænkte selskabsdannelse således udgør et mindre tillæg til  

 de i øvrigt lovlige aktiviteter.
I denne anledning skal Indenrigsministeriet generelt udtale, at kommuner,  

 herunder kommunale fællesskaber som HNG, alene kan deltage i  

 selskabsdannelser, der varetager kommunale opgaver.
Kommuner kan som  

 udgangspunkt ikke engagere sig i handel, håndværk og industri.
Udgangspunktet  

 fraviges dog i en vis udstrækning, for så vidt angår salg af kommunal  

 biproduktion, accessorisk virksomhed og produktion til kommunens eget brug.  

 Viden eller know-how, der opsamles i et kommunalt system, kan i et vist  

 omfang sælges på samme måde som biprodukter.
 For så vidt angår kommunal adgang til accessorisk virksomhed bemærkes, at  

 der ved accessorisk virksomhed forstås en i princippet ikke-kommunal  

 virksomhed, der knytter sig naturligt til en i øvrigt lovlig kommunal opgave  

 på en sådan måde, at det ville forekomme urimeligt ikke at give kommunen  

 adgang til at udføre opgaven.
I den foreliggende sag ønsker HNG at indgå i et selskab, der har til  

 formål at administrere internationale handelskontrakter og dertil knyttet  

 virksomhed.
Sådanne aktiviteter er i sig selv ikke kommunale opgaver.  

 Indenrigsministeriet finder heller ikke, at anpartsselskabets aktiviteter  

 knytter sig til de opgaver, HNG lovligt kan varetage på en sådan måde, at  

 HNG's varetagelse af opgaverne vil kunne accepteres efter reglerne om  

 accessorisk virksomhed.
Ministeriet har i denne forbindelse navnlig lagt vægt  

 på, at anpartsselskabets virksomhed alene har sammenhæng med et relativt  

 beskedent salg af know-how, og ikke knytter sig til HNG's hovedopgave,  

 distribution og salg af naturgas.
På denne baggrund vil HNG efter Indenrigsministeriets opfattelse - uanset  

 at selskabsdannelsen er et led i en samlet aftale om bl.a. salg af know-how  

 fra HNG, og at der er tale om en forholdsvis lille investering, der ikke  

 medfører yderligere risiko for HNG - ikke lovligt kunne indgå i et selskab  

 med det nævnte formål.
Det tilføjes, at ministeriet ikke har nogen beføjelse  

 til i konkrete tilfælde at fravige de ovenfor beskrevne  

 kommunalfuldmagtsregler.
