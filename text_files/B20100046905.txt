Bekendtgørelse om ændring i forretningernes fordeling mellem ministrene Efter statsministerens indstilling er der ved kongelig resolution af 23. februar 2010 fastsat følgende bestemmelser vedrørende forretningernes fordeling mellem ministrene:
 § 1. Der oprettes et Indenrigs- og Sundhedsministerium, således at der til dette ministerium overføres følgende sagsområder:
1) fra Ministeriet for Sundhed og Forebyggelse: De til Ministeriet for Sundhed og Forebyggelse hørende forretninger og 2) fra Indenrigs- og Socialministeriet: Sager vedrørende indenrigsområdet, inklusiv ressortansvaret for de til området hørende institutioner m.v., herunder CPR-administrationen, Det Kommunale og Regionale Evalueringsinstitut samt de regionale statsforvaltninger.
 § 2. Der oprettes et Socialministerium, således at der fra Indenrigs- og Socialministeriet til dette ministerium overføres følgende sagsområder: De til Indenrigs- og Socialministeriet hørende forretninger, bortset fra sager vedrørende indenrigsområdet.
 § 3. Indenrigs- og Socialministeriet nedlægges.
 Stk. 2. Ministeriet for Sundhed og Forebyggelse nedlægges.
 § 4. Ressortansvaret for den selvejende institution Center for Kultur og Udvikling (CKU) overføres fra udenrigsministeren til kulturministeren.
