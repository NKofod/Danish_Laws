Nr BTL 182 Betænkning over Forslag til lov om europæiske samarbejdsudvalg   

 Nr L 182 1995-96, 1. samling Afgivet af Arbejdsmarkedsudvalget Afgivet: 19960410 Udvalget har behandlet lovforslaget i nogle møder og har herunder stillet  

 spørgsmål til arbejdsministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 advokatfirmaet Bech-Bruun & Trolle.
 Der er af arbejdsministeren og et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med det af  

 arbejdsministeren stillede ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse med de stillede  

 ændringsforslag.
 Mindretallet finder, at den information, der skal tilgå de lønmodtagere,  

 som det europæiske samarbejdsudvalg repræsenterer, bør gives skriftligt.
Det vil endvidere være naturligt, at medarbejderrepræsentanterne afstemmer  

 referatet med den centrale ledelse, således at der ikke senere kan opstå  

 misforståelser.
Dette svarer til, hvad der er normen i de danske  

 samarbejdsudvalg.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil redegøre for sin stilling til de stillede ændringsforslag  

 ved 2. behandling.
 ÆndringsforslagAf et mindretal (V og KF):
 Til § 6 1) Stk. 6 affattes således:
»Stk. 6. Finansielle holdingselskaber og fonde, hvis formål  

 udelukkende er at besidde kapitalinteresser i andre virksomheder uden direkte  

 eller indirekte at blande sig i administrationen og den konkurrencemæssige  

 adfærd i disse virksomheder, anses ikke for omfattet af stk. 1-3.« Til § 11 2) Stk. 3 affattes således:
»Stk. 3. Medlemmer, der vælges i Danmark, vælges blandt de  

 ansatte.
Det sker ved afstemning, hvori deltager alle de i virksomheden  

 ansatte lønmodtagere, der kan vælge repræsentanter til det særlige  

 forhandlingsorgan, medmindre der er enighed i samarbejdsudvalget om, at  

 udvalgets lønmodtagerrepræsentanter kan udpege repræsentanterne.« Til § 22 3) Stk. 2 affattes således:
»Stk. 2. Medlemmer, der vælges i Danmark, vælges blandt de  

 ansatte.
Det sker ved afstemning, hvori deltager alle de i virksomheden  

 ansatte lønmodtagere, der kan vælge repræsentanter til det europæiske  

 samarbejdsudvalg, medmindre der er enighed i samarbejdsudvalget om, at  

 udvalgets lønmodtagerrepræsentanter kan udpege repræsentanterne.« Af arbejdsministeren, tiltrådt af et flertal (udvalget med  

 undtagelse af FP):
 4) Efter stk. 7 indsættes som nyt stykke:
»Stk. 8. Den centrale ledelse skal hvert andet år efter  

 indførelsen af det europæiske samarbejdsudvalg beregne antallet af ansatte i  

 de enkelte af de i § 4, nr. 1, nævnte lande.
Den centrale ledelse skal  

 informere det europæiske samarbejdsudvalg om resultatet af beregningen.
Hvis  

 beregningen vil føre til en ændret sammensætning efter reglerne i stk. 5 og  

 6, skal antallet af medlemmer fra de lande, der herefter har ret til flere  

 eller færre medlemmer, reguleres i overensstemmelse hermed.« Stk. 8 og 9 bliver herefter stk. 9 og 10.
Bemærkninger Til nr. 1 Ændringsforslaget stilles ud fra den betragtning, at en række  

 danske koncerner har et finansielt holdingselskab eller en fond som øverste  

 selskab i koncernstrukturen, uden at disse dog forestår driften i koncernens  

 selskaber.
 I disse tilfælde bør selskaberne undtages fra lovforslagets definition af  

 et moderselskab, da der er tale om »passive« selskaber, der ikke  

 blander sig i driften af det selskab, de ejer andele i.
 Til nr. 2 og 3 For at sikre, at gruppen af funktionærer også får  

 repræsentation i de europæiske samarbejdsudvalg, er det nødvendigt med en  

 ændring af §§ 11 og 22. Da funktionærer kun sjældent er organiserede, vil de  

 få meget svært ved at blive repræsenteret i samarbejdsudvalgene, og  

 sammensætningen af samarbejdsudvalgene bør derfor ske ved direkte valg blandt  

 de ansatte.
Til nr. 4 Bestemmelsen skal sikre, at forandringer i en  

 fællesskabsvirksomhed/-koncerns størrelse afspejles i det europæiske  

 samarbejdsudvalgs sammensætning og størrelse.
Det er den centrale ledelse,  

 der er ansvarlig for beregningen af antallet af ansatte.
Den centrale ledelse  

 orienterer virksomhederne og deres ansatte i de lande, hvor der som følge af  

 ændringerne skal udpeges færre eller flere medlemmer af det europæiske  

 samarbejdsudvalg.
Børge Bakholt (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Peter Duetoft (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Annette Just (FP)  

 Dansk Folkeparti havde ikke medlemmer i udvalget.
