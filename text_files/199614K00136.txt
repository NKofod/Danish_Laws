Nr BTL 136 Betænkning over Forslag til lov om ændring af lov om folkeskolen  

 (Styrelsesregler m.v.)   

 Nr L 136 1996-97, 1. samling Afgivet af Uddannelsesudvalget Afgivet: 19970515 Udvalget har behandlet lovforslaget i nogle møder og har herunder stillet spørgsmål til undervisningsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danmarks Lærerforening, Kommunernes Landsforening og Skole og Samfund.
 Der er af nogle mindretal stillet ændringsforslag, hvorom henvises til de  

 ledsagende bemærkninger.
 Undervisningsministeren har over for udvalget tilkendegivet følgende:
Med ændringen af folkeskolens styrelsesregler fra 1. januar 1990 fik  

 skolebestyrelserne adgang til at få en indflydelse, der langt oversteg de  

 tidligere skolenævns indflydelse.
Skolebestyrelsen fik således adgang til at  

 kunne fastsætte principper for alt, hvad der vedrører skolens virksomhed.
 Folkeskoleloven giver f.eks. skolebestyrelsen mange muligheder for at  

 påvirke undervisningens indhold og kvalitet:
 - Det er skolebestyrelsen, der har kompetencen til at godkende alle de  

 undervisningsmidler, der ønskes anvendt på skolen.
 - Det er skolebestyrelsen, der godkender budgettet, og den medvirker  

 herigennem til en prioritering af de enkelte indsatsområder, f.eks. ved at  

 styrke et fag med nye undervisningsmidler.
 - Det er skolebestyrelsen, der til kommunalbestyrelsen udarbejder forslag  

 til lokale læseplaner for de enkelte fag, hvorigennem der kan fastsættes  

 nærmere krav til det, man konkret ønsker at lærerne skal undervise eleverne  

 i.
- Det er skolebestyrelsen, der kan opnå betydelig indflydelse på  

 undervisningen gennem fastsættelsen af principper for f.eks. elevernes  

 timetal, fordelingen af fag mellem lærerne, undervisningens organisering  

 (samordnet indskoling, deletimer, samlæsning, holddannelse, tolærerordning)  

 og fællesarrangementer såsom lejrskoleophold og ekskursioner.
Dette får  

 indirekte betydning for anvendelsen af lærernes arbejdstid på det, der er  

 egentlig undervisning og andre opgaver.
En af skolebestyrelsens fornemste og vigtigste opgaver er således at  

 fastsætte principper for skolens virksomhed.
Ved at udnytte denne kompetence  

 er der virkelig tale om en opgave, der kan flytte en skole i den retning,  

 forældrene ønsker.
Der gives hermed forældrene en enestående chance for i  

 samarbejde med skolens leder og medarbejdere at få konkret indflydelse på  

 deres børns skolegang.
Folketinget og centraladministrationen har det overordnede  

 lovgivningsmæssige ansvar, mens det er kommunalbestyrelsen, der inden for  

 lovgivningens rammer har ansvaret for at fastsætte mål og rammer for den  

 lokale folkeskole.
Når dette er sket, skal kommunalbestyrelsen i øvrigt  

 overlade det til skolebestyrelsen at udfylde disse.
I modsætning til det, man  

 kan kalde »virksomhedsbestyrelser«, træffer skolebestyrelserne ikke  

 konkrete afgørelser.
Dette er overladt til skolelederen.
Skolebestyrelsen  

 fastsætter i stedet principper.
Hvad er det så, der ligger i begrebet »at fastsætte principper for et  

 område«? Et princip rummer i sig en forestilling om, i hvilken retning skolen skal  

 bevæge sig.
For at kunne opfylde dette skal et princip derfor være så  

 præcist, at praksis kan indrettes efter det - det skal være så rummeligt, at  

 det i et vist omfang kan opfange supplerende behov og forventninger uden at  

 ændres - og det skal være i overensstemmelse med de øvrige principper for  

 skolens virksomhed.
 Det er således princippets natur, at der ikke skal være tvivl om  

 hensigten, samtidig med at det rummer mulighed for at vælge mellem flere  

 konkrete muligheder og dermed en vis handlefrihed for skolelederen, der jo  

 har kompetencen til at udmønte principperne i handling.
Som eksempel på et princip kan nævnes: »Undervisningen i fysik/kemi  

 skal så vidt muligt forestås af lærere med dette linjefag.« Da det i den  

 konkrete situation kan vise sig umuligt at få linjefagsuddannede lærere til  

 at forestå alle undervisningstimer, bliver skolens leder nødsaget til at  

 vælge en anden løsning, som skolebetyrelsen til gengæld har krav på en  

 begrundelse for.
Hensigten med princippet er åbenbar, og det giver samtidig  

 skolens leder en handlefrihed, der er nødvendig, hvis det viser sig umuligt  

 at skaffe de pågældende lærere.
 Et princip kan derimod ikke udformes således: »Skolebestyrelsen  

 delegerer sin kompetence til at godkende den del af budgettet, der vedrører  

 skolefritidsordningen, til skolefritidsordningens forældreråd.« Det  

 følger af loven, at skolebestyrelsens kompetencer ikke kan delegeres til  

 andre, hverken til nogen, der i øvrigt har fået tillagt en formel kompetence,  

 som f.eks. skolelederen, eller til andre, der ikke har nogen formel  

 selvstændig kompetence, som f.eks. et forældreråd ved skolefritidsordningen.
 Hvis skolebestyrelsen ønsker at vedtage et princip, der enten er i  

 modstrid med lovgivningen, de mål og rammer, som kommunalbestyrelsen har  

 fastsat, eller, hvis skolelederen kan se, at et princip af andre grunde ikke  

 vil kunne opfyldes, har skolelederen pligt til at gøre skolebestyrelsen  

 opmærksom herpå og begrunde, hvorfor skolebestyrelsen ikke kan vedtage det  

 pågældende princip.
Undervisningsministeriet er i øjeblikket ved at udarbejde et vejledende  

 materiale til skolebestyrelserne m.fl.
Materialet, der tager udgangspunkt i  

 skolebestyrelsens kompetenceområder, vil præcisere og tydeliggøre de  

 forskellige parters kompetenceområder samt komme med eksempler på den  

 indflydelse, som skolebestyrelsen kan få gennem en hensigtsmæssig udnyttelse  

 af kompetencen til at fastsætte principper for hele skolens virksomhed.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse uændret.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til vedtagelse med de  

 under nr. 8, 10 og 18 nævnte ændringsforslag.
 En del af mindretallet (Venstres medlemmer af udvalget) finder, at  

 lovforslaget er et lille skridt i den rigtige retning, men er samtidig  

 skuffet over regeringens lave ambitionsniveau med hensyn til  

 forældreindflydelse.
 Venstre ønsker en markant flytning af kompetencehegnspælene, så  

 forældrenes kompetence bliver endnu mere vidtgående end det, lovforslaget her  

 lægger op til.
For Venstre er det afgørende, at Folketinget gør, hvad der er muligt for  

 at stimulere og specielt øge substansen i skole-hjem-samarbejdet.
Denne  

 målsætning var netop også baggrunden for Venstres og Det Konservative  

 Folkepartis fremsættelse af beslutningsforslag B 82, den 15. maj 1994  

 (Folketingets forhandlinger, Till.
A, spalte 7455-56). Beslutningsforslagets  

 9 punkter var også aktualiseret af en meget omfattende analyse fra januar  

 1994 af erfaringer fra skolebestyrelsernes første funktionsperiode samt det  

 faktum, at forholdsvis mange forældrevalgte skolebestyrelsesmedlemmer ikke  

 ønskede at fortsætte i anden funktionsperiode ved valget i foråret 1994.
 Mange forældre udtrykte stor skuffelse over manglende indflydelse.
 På den baggrund ønskede Venstre og Det Konservative Folkeparti med  

 fremsættelsen af B 82, at en arbejdsgruppe skulle overveje konkrete  

 forbedringer, som forhåbentlig kunne øge interessen for at blive valgt til en  

 skolebestyrelse ved valget i foråret 1998.
Men det var en skuffelse at læse arbejdsgruppens anbefalinger, som var  

 præget af manglende visioner, hvilket også gennemsyrer lovforslaget.
På den  

 baggrund er Venstre reelt bekymret for forældreinteressen op til valget til  

 tredje funktionsperiode i foråret 1998. Venstre vil derfor ufortrødent  

 fortsætte kampen for at sikre forældrene større indflydelse i fremtiden.
En anden del af mindretallet (Det Konservative Folkepartis medlemmer af  

 udvalget) ønsker at understrege behovet for en mere præcis beskrivelse af  

 kompetenceforholdene omkring folkeskolens styrelse.
Megen utilfredshed og  

 frustration i skolebestyrelser landet over skyldes givetvis den uklare  

 magtfordeling mellem kommunalbestyrelse, skolebestyrelse og skoleleder.  

 Derfor bør der snarest udsendes et fyldestgørende materiale til kommuner og  

 skolebestyrelser, som præciserer kompetenceforholdene.
Det Konservative Folkeparti finder derimod ikke, at der lovgivningsmæssigt  

 er behov for at tillægge skolebestyrelserne mere beslutningskompetence, end  

 tilfældet er i dag.
En sådan forskydning af kompetenceforholdene vil nemlig i  

 givet fald dels tage beslutningskraft fra de folkevalgte kommunalbestyrelser  

 og dels stække de ansatte skoleledere.
Det første vil være demokratisk  

 betænkeligt.
Det sidste vil være pædagogisk forkert.
Det Konservative Folkeparti finder, at skolelederen - som i dag - skal stå  

 for den pædagogiske og administrative ledelse af skolen.
Det skal naturligvis  

 ske inden for de rammer, som udstikkes af kommunalbestyrelse og  

 skolebestyrelse, men det er vigtigt, at skolelederen ikke stækkes i  

 mulighederne for at træffe de konkrete, daglige beslutninger.
En skoleleder  

 skal være leder med tilhørende beføjelser, ellers er det ikke muligt at få  

 kvalificerede lederemner til at søge inspektørstillingerne.
Det ville være  

 ødelæggende for folkeskolen.
Tilsvarende skal lærerne naturligvis undervise efter de af  

 skolebestyrelsen fastlagte retningslinjer, men det er vigtigt, at kompetencen  

 til at tilrettelægge den daglige undervisning forbliver hos de  

 professionelle, nemlig lærerne.
Det er ikke - og skal heller ikke være -  

 skolebestyrelsen, som bestemmer, hvordan undervisningen i detaljer skal  

 foregå.
Skolebestyrelsen skal fastlægge en række principper for skolens  

 virke.
Det Konservative Folkeparti finder det fornødent at påpege, at demokrati -  

 også demokratiet omkring folkeskolen - ikke kun er et spørgsmål om flertal,  

 afstemningerne og beføjelser.
Det er først og fremmest et spørgsmål om at  

 argumentere, lytte og forstå.
Et velfungerende skolearbejde forudsætter  

 således, at såvel kommunalbestyrelse som skoleleder indgår i en konstruktiv,  

 løbende dialog med skolebestyrelsen.
Med disse ord støtter Det Konservative  

 Folkeparti lovforslaget.
 Et tredje mindretal (Fremskridtspartiets og Dansk Folkepartis  

 medlemmer af udvalget) indstiller lovforslaget til vedtagelse med de  

 under nr. 1, 3, 7, 8, 10, 12 og 18 stillede ændringsforslag.
En del af mindretallet (Fremskridtspartiets medlem af udvalget) ønsker  

 samtidig at understrege, hvor vigtigt det er at indføre åbne  

 skolebestyrelsesmøder i lighed med for eksempel kommunalbestyrelses- og  

 amtsrådsmøder.
Netop med den erfaring man har om, at der ikke er  

 tilstrækkeligt mange, der interesserer sig for skolebestyrelsesarbejde, ville  

 dette gavne interessen.
Det er Fremskridtspartiets mening, at man som forældre og i det hele taget  

 som borgere skal have mulighed for at følge den enkelte lokalskole også med  

 hensyn til, hvordan arbejdet fungerer i skolebestyrelsen.
Dette vil også være  

 medvirkende til, at tilhørere til sådanne møder senere kunne give gode ideer  

 til skolebestyrelsesmedlemmer, og denne nære kontakt kunne øge interessen for  

 skolebestyrelsesarbejdet.
Et andet initiativ, der bør gennemføres, er indførelse af forskudte  

 valgperioder.
Men stort set ser Fremskridtspartiet lovforslaget som en  

 forbedring i forhold til den nuværende lov.
 Et fjerde mindretal (Socialistisk Folkepartis medlem af udvalget)  

 indstiller lovforslaget til vedtagelse med de under nr. 1 og 3 nævnte  

 ændringsforslag.
 SF bemærker, at valget til skolebestyrelserne i 1994 var en katastrofe.  

 Valgdeltagelsen var lav, og det var kun få steder, der reelt var kampvalg.  

 Kampvalg er som regel et tegn på interesse for den enkelte skoles udvikling.  

 Revisionen af reglerne om skolebestyrelserne vil ikke i sig selv betyde det  

 store gennembrud for forældrenes interesse for at stille op til  

 skolebestyrelser, endsige bestyrelsernes gennemslagskraft i  

 beslutningsprocessen.
Afgørende for denne proces er, at kvaliteten af det vejledningsmateriale,  

 der udsendes fra Undervisningsministeriet i forbindelse med vedtagelsen af  

 loven, er uhyre konkret.
SF er derfor tilfreds med den redegørelse, som  

 undervisningsministeren har givet udvalget om rammerne for principperne.  

 Efter SF's opfattelse er det en af hjørnestenene i det fremtidige  

 skolebestyrelsesarbejde, at der kommer klarhed herom.
Det er vigtigt at få  

 genoplivet den positive debat om folkeskolen, og her er konkret vejledning om  

 skolebestyrelsernes kompetence og dermed forældres og elevers indflydelse på  

 folkeskolens udvikling vigtig.
SF forventer nu, at vejledningerne bliver konkrete og håndterlige for  

 skolebestyrelserne, så de kan blive et reelt stykke værktøj i det kommende  

 arbejde.
Hvis der skal være plads til skolebestyrelserne imellem lærere,  

 skoleinspektør og kommunalbestyrelsen, må der være klare retningslinjer fra  

 centralt hold.
I den sammenhæng skal man jo ikke være blind for, at kommunalbestyrelserne  

 sjældent tager samarbejdet med skolebestyrelserne alvorligt.
Hvis denne del  

 af demokratiet skal have en fremtid, er det derfor afgørende, at  

 skolebestyrelserne tages alvorligt.
SF håber imidlertid, at  

 kommunalbestyrelserne i langt højere grad end hidtil set går ind i en  

 konstruktiv dialog med skolebestyrelserne om udviklingen af den lokale  

 folkeskole.
Folkeskolen er under pres fra højre side i Folketingssalen, og debatten  

 kører på et alt for lavt niveau.
Skal vi have vendt denne negative spiral, er  

 det sidste udkald for politikere, lokalt som centralt, for at få skabt et  

 positivt billede af folkeskolen.
Her er forældrenes rolle og indflydelse en  

 af de vigtige brikker.
 SF støtter med disse bemærkninger lovforslaget.
 Et femte mindretal (Enhedslistens medlem af udvalget) indstiller  

 lovforslaget til vedtagelse med de under nr. 1-7, 9 og 11-17 nævnte  

 ændringsforslag.
 Enhedslisten bemærker, at lovforslaget er et lille skridt i den rigtige  

 retning, men mener, at der er brug for en kraftig styrkelse af demokratiet i  

 folkeskolen, og har derfor stillet en række ændringsforslag til lovforslaget.
For det første bør en demokratisk folkeskole have skolebestyrelser med  

 lige mange repræsentanter for elever, ansatte og forældre.
Enhedslisten er  

 imod den nuværende konstruktion, hvor de, der har deres daglige gang på  

 skolen, er i mindretal i skolens bestyrelse.
En ligeværdig repræsentation vil  

 efter Enhedslistens opfattelse både styrke demokratiet og øge samarbejdet  

 mellem de tre grupper.
For det andet bør skolebestyrelserne styrkes i forhold til  

 kommunalbestyrelsen, bl.a. gennem centralt fastlagte regler for fælles  

 rådgivende organer for kommunens skolevæsen og for udbetaling af vederlag for  

 deltagelse i skolebestyrelsesarbejde.
Skolebestyrelserne bør desuden have  

 kompetence til at godkende såvel skolens budget som regnskabet.
 For det tredje bør skolebestyrelsens pligt til at inddrage samtlige elever  

 og forældre i drøftelser om skolens forhold præciseres.
 For det fjerde bør skolelederens pligt til at inddrage eleverne i alle  

 spørgsmål vedrørende elevernes sikkerhed og sundhed skærpes.
Endelig ønsker Enhedslisten, at lokalsamfundet igen får mulighed for at  

 tage stilling til skolelukninger, således som det var tilfældet før 1990. På  

 trods af det stigende børnetal lukkes der stadig små folkeskoler, først og  

 fremmest i de tyndt befolkede egne af landet.
Det bør igen være muligt at  

 stoppe en skolelukning ved hjælp af en lokal folkeafstemning.
Ændringsforslag Til § 1Af et mindretal (EL), tiltrådt af et mindretal (SF,  

 FP og DF):
 1) Efter nr. 6 indsættes som nye numre:
 »01. § 24, stk. 2, affattes således:
» Stk. 2. Kommunalbestyrelsen træffer beslutning om  

 nedlæggelse af en selvstændig skole, jf. dog stk. 3. Beslutning om  

 skolenedlæggelse skal være truffet senest den 1. december året forud for  

 begyndelsen af det skoleår, hvori skolenedlæggelsen forventes at finde  

 sted.« 02. I § 24 indsættes efter stk. 2 som nyt stykke:
»Stk. 3. Har en kommunalbestyrelse besluttet at nedlægge en  

 skole, skal dette bekendtgøres i et eller flere af de lokale blade.  

 Fremsætter mindst 50 pct. af de beboere i det pågældende skoledistrikt, der  

 har valgret til kommunalbestyrelsen, inden 4 uger efter bekendtgørelsen  

 skriftlig begæring herom, skal kommunalbestyrelsen afholde en afstemning om  

 skolens nedlæggelse.
Stemmeberettigede ved afstemningen er de beboere i  

 skoledistriktet, der har valgret til kommunalbestyrelsen.
Bliver resultatet  

 af afstemningen, at mindst 60 pct. af de stemmeberettigede ønsker skolen  

 opretholdt, kan den først nedlægges efter udløbet af den følgende valgperiode  

 og da kun, hvis kommunalbestyrelsen på ny træffer beslutning herom.
Undtaget  

 fra disse regler er nedlæggelse af skoler, der ligger mindre end 1,5 km fra  

 den eller de skoler, hvortil den overvejende del af eleverne  

 overflyttes.«» Af et mindretal (EL):
 2) Før nr. 10 indsættes som nyt nummer:
 »03. I § 40, stk. 1, indsættes efter 3. pkt. som nyt  

 punktum:
»Kommunalbestyrelsen lader sig repræsentere i det fælles forum til  

 drøftelse af skolevæsenets vilkår og udvikling, jf. § 46, stk. 3.«» Af et mindretal (EL), tiltrådt af et mindretal (SF, FP og  

 DF):
 3) Efter nr. 10 indsættes som nyt nummer:
»04. I § 40, stk. 2, nr. 3, indsættes efter »de  

 berørte skoler«: », jf. dog § 24, stk. 3«.' Af et mindretal (EL):
 4) Efter nr. 11 indsættes som nyt nummer:
 »05. § 41, stk. 1, nr. 5, affattes således:
»5) Sammensætning af fælles rådgivende organer for kommunens  

 skolevæsen.«» 5) I den under nr. 14 foreslåede affattelse af § 42  

 affattes stk. 1 således:
 »Ved hver selvstændig skole oprettes en skolebestyrelse, der består  

 af:
 1) 3 repræsentanter for forældrene valgt af og blandt de personer, der har  

 forældremyndigheden over børn, der er indskrevet i skolen, jf. dog § 43, stk.  

 1.
 2) 3 repræsentanter for lærerne og de øvrige medarbejdere valgt af og  

 blandt skolens medarbejdere.
3) 3 repræsentanter for eleverne valgt af og blandt skolens elever, jf.  

 dog stk. 2.« 6) I den under nr. 14 foreslåede affattelse af § 42  

 affattes stk. 5 således:
»Stk. 5. Bestyrelsen vælger en formand.« Af et mindretal (FP), tiltrådt af et mindretal (EL og DF):
 7) I den under nr. 14 foreslåede affattelse af § 42  

 affattes stk. 7 således:
»Stk. 7. Skolebestyrelsens møder er åbne.
Den del af  

 drøftelserne, der angår sager vedrørende enkelte elever eller lærere, er dog  

 lukkede og må heller ikke overværes af elevrepræsentanterne i  

 skolebestyrelsen.« Af et mindretal (FP), tiltrådt af et mindretal (V, KF og  

 DF):
 8) I den under nr. 14 forslåede affattelse af § 42  

 affattes stk. 8 således:
»Stk. 8. Forældrerepræsentanterne vælges for en periode på 4  

 år og ved forskudte valg, således at valg af et antal tættest muligt på  

 halvdelen sker hvert andet år, jf. dog stk. 9. De øvrige medlemmers  

 valgperiode er 1 år.
Personer, der er ansat på skolen, kan ikke være  

 forældrevalgte medlemmer af skolebestyrelsen.« Af et mindretal (EL):
 9) I den under nr. 14 foreslåede affattelse af § 42  

 affattes stk. 8, 2. pkt., således:
»De øvrige medlemmers valgperiode er 2 år.« Af et mindretal (FP), tiltrådt af et mindretal (V, KF og  

 DF):
 10) I den under nr. 14 foreslåede affattelse af § 42,  

 stk. 11, udgår 2. pkt.
 Af et mindretal (EL):
 11) Nr. 15 affattes således:
 »15. § 43, stk. 3 , affattes således:
»Stk. 3. Kommunalbestyrelsen yder forældre- og  

 elevrepræsentanter vederlag og erstatning for dokumenterede merudgifter i  

 forbindelse med varetagelsen af medlemskab af skolebestyrelsen.  

 Undervisningsministeren fastsætter nærmere regler herom.«» Af et mindretal (EL), tiltrådt af et mindretal (FP og DF):
 12) Før nr. 16 indsættes som nyt nummer:
 »06. I § 44, stk. 3 , indsættes efter 1. pkt. som nyt  

 punktum:
»Skolebestyrelsen godkender skolens regnskab.«» Af et mindretal (EL):
 13) Det under nr. 16 foreslåede § 44, stk. 11,  

 affattes således:
»Stk. 11. Skolebestyrelsen er ansvarlig for at informere  

 forældre og elever om bestyrelsens arbejde og beslutninger og afgiver en  

 årlig beretning.« 14) Det under nr. 16 foreslåede § 44, stk. 12,  

 affattes således:
»Stk. 12. Skolebestyrelsen indkalder mindst to gange om året  

 forældrene til et fælles møde til drøftelse af skolens virksomhed.
På et af  

 disse møder behandles årsberetningen, jf. stk. 11. Skolebestyrelsen  

 organiserer ligeledes drøftelser blandt eleverne.« 15) I det under nr. 17 foreslåede § 45, stk. 5,  

 indsættes før »spørgsmål« ordet: »ethvert«.
 16) Efter nr. 17 indsættes som nyt nummer:
 »07. I § 46 indsættes efter stk. 2 som nyt stykke:
»Stk. 3. Til drøftelse af spørgsmål om det lokale skolevæsens  

 vilkår og udvikling dannes et fælles forum med deltagelse af bl.a.  

 repræsentanter for skolebestyrelserne og medlemmer af kommunalbestyrelsen,  

 jf. § 40, stk. 1, og § 41, stk. 1, nr. 5.«» 17) Nr. 18 udgår.
 Af et mindretal (FP), tiltrådt af et mindretal (V, KF og  

 DF):
 Til § 2 18) Efter stk. 1 indsættes som nyt stykke:
»Stk. 2. Den nye valgperiode, jf. § 42, stk. 8, for  

 skolebestyrelsesmedlemmer er gældende fra 1. april 1998, dog således, at et  

 antal tættest muligt på halvdelen af de forældrevalgte medlemmer første gang  

 vælges for en 2-årig periode.« Bemærkninger Til nr. 1 Da et af lovforslagets formål er at revidere regelsættet for den  

 demokratiske indflydelse i forbindelse med folkeskolernes forhold, bør der  

 samtidig ske justering vedr. reglerne for skolenedlæggelser.
Nedlæggelsen af  

 den lokale skole kan være dødsstødet for et landsbysamfund.
Med den nuværende  

 lovgivning har lokalsamfundet ingen reelle muligheder for at påvirke den  

 politiske proces.
 Med ændringsforslaget genindføres muligheden for lokale folkeafstemninger  

 i forbindelse med skolelukninger.
 Forslagsstillerne mener, at der generelt er behov for at styrke det lokale  

 demokrati gennem muligheden for folkeafstemning, hvor der er let adgang til  

 at iværksætte folkeafstemning, og hvor vedtagelser sker ved almindeligt  

 flertal.
 Ændringsforslaget genindfører som et første skridt de principper, som var  

 gældende indtil vedtagelsen af lov 826 af 21. december 1988.
Til nr. 2, 4 og 16 Med ændringsforslagene gøres det obligatorisk for  

 kommunerne at oprette et fælles organ for kommunens skolevæsen.
Dette forum  

 kan sikre en koordinering af skolepolitiske synspunkter og fremme dialogen  

 mellem de forskellige interessenter.
 Til nr. 3 Ændringsforslaget er en konsekvens af ændringsforslag nr. 1.
Til nr. 5, 6 og 9 Med ændringsforslagene får først og fremmest eleverne,  

 men også skolens ansatte større indflydelse i skolebestyrelsen.
Lige mange  

 elever, forældre og ansatte i skolebestyrelsen vil fremme et samarbejde til  

 fordel for skolens brugere. Ændringsforslagene åbner mulighed for at også  

 andre end forældrerepræsentanter kan vælges som formand for skolebestyrelsen.  

 Endelig forlænges valgperioden for repræsentanterne for ansatte og elever fra  

 1 til 2 år for at styrke kontinuiteten i arbejdet.
 Til nr. 7 Skolebestyrelsens møder bør i lighed med kommunalbestyrelsens  

 møder og andre møder i offentligt regi foregå i offentlighed, medmindre  

 hensyn til enkelte personer taler imod dette.
Til nr. 8 Forslagsstillerne finder, at skolebestyrelsen bør fungere som en  

 helhed og bevare kontinuitet i sit arbejde.
Derfor bør der ikke kunne ske  

 udskiftning af samtlige forældrevalgte medlemmer på en gang.
Der henvises i  

 den forbindelse også til drøftelserne under redegørelsesdebatten om R 15 om  

 styrelsen af kommunernes skolevæsen (Folketingets forhandlinger 1993-94,  

 spalte 10335 ff.).
 Til nr. 10 Forslaget er en konsekvens af ændringsforslag nr. 8.
Til nr. 11 Da forældrenes deltagelse i skolebestyrelsens arbejde er et  

 borgerligt ombud, bør der ydes vederlag og erstatning for dokumenterede  

 merudgifter på linje med andre borgerlige ombud.
På linje hermed bør  

 elevrepræsentanterne holdes skadesløse for evt. merudgifter i forbindelse med  

 skolebestyrelsesarbejdet.
 Til nr. 12 Ændringsforslaget indfører skolebestyrelsens godkendelse af  

 skolens regnskab parallelt med skolebestyrelsens godkendelse af budgettet.  

 Der er en logisk sammenhæng mellem budget og regnskab, og derfor bør  

 skolebestyrelsen godkende dem begge.
Til nr. 13 og 14 Ændringsforslagene præciserer skolebestyrelsens pligt til  

 at informere både elever og forældre.
Samtidig udvides skolebestyrelsens  

 pligt til at inddrage elever og forældre i drøftelser om skolens forhold.
 Til nr. 15 Ændringsforslaget skærper skolelederens pligt til at inddrage  

 eleverne i alle spørgsmål vedrørende elevernes sikkerhed og sundhed.
 Til nr. 17 Ændringsforslaget er en konsekvens af ændringsforslag nr. 2, 4  

 og 13.
 Til nr. 18 Forslaget er en konsekvens af ændringsforslag nr. 8.
Anne-Marie Meldgaard (S) nfmd.
Hans Peter Baadsgaard (S) Poul Erik  

 Dyrlund (S) Lis Greibe (S) Jens Peter Vernersen (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Addi Andersen (CD) Anders  

 Mølgaard (V) Hanne Severinsen (V) fmd.
Henning Urup (V) Johannes  

 Sørensen (FP) Frank Dahlgaard (KF) Lene Espersen (KF) John Vinther (KF) Poul  

 Nødgaard (DF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Herefter indstiller udvalget lovforslaget til vedtagelse  

 uændret.
Anne-Marie Meldgaard (S) nfmd.
Hans Peter Baadsgaard (S) Poul Erik  

 Dyrlund (S) Lis Greibe (S) Jens Peter Vernersen (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Addi Andersen (CD) Anders  

 Mølgaard (V) Hanne Severinsen (V) fmd.
Henning Urup (V) Ulla Tørnæs  

 (V) Frank Dahlgaard (KF) Lene Espersen (KF) John Vinther (KF) Poul Nødgaard  

 (DF) Fremskridtspartiet havde ikke medlemmer i udvalget.
