Skriftlig fremsættelse (11. januar 2012) Økonomi- og indenrigsminister (Margrethe Vestager) Herved tillader jeg mig for Folketinget at fremsætte:
Forslag til lov om ændring af lov om kommunernes styrelse og regionsloven (Ophævelse af kommunal og regional pligt til konkurrenceudsættelse) (Lovforslag nr.
L 65) Med lovforslaget ophæves økonomi- og indenrigsministerens bemyndigelse til at fastsætte regler om, at kommunalbestyrelsen henholdsvis regionsrådet skal konkurrenceudsætte nærmere fastlagte opgaver helt eller delvis, og om de nærmere betingelser for konkurrenceudsættelse.
Som led i en modernisering af den offentlige sektor skal kommuner og regioner have mere frihed til at tilrettelægge opgaveløsningen på den måde, der lokalt vurderes at være mest hensigtsmæssigt.
Det gælder også for samarbejdet mellem den offentlige og private sektor.
Regeringen ønsker ikke at pålægge kommunerne og regionerne en pligt til at konkurrenceudsætte bestemte opgaver.
Det skal være op til den enkelte kommune og region selv at vurdere, om det inden for lovgivningens rammer i øvrigt er hensigtsmæssigt at konkurrenceudsætte en opgave.
Regeringen ønsker at fortsætte og videreudvikle samarbejdet mellem offentlige og private aktører.
Regeringen vil derfor fortsat søge at indgå aftale med henholdsvis KL og Danske Regioner om fremme af offentlig-privat samarbejde og innovation gennem øget brug af konkurrenceudsættelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
