Fremsat den 11. november 2016 af udenrigsministeren (Kristian Jensen) Forslag til folketingsbeslutning om Danmarks ratifikation af den i Bruxelles den 19. maj 2016 undertegnede protokol om Montenegros tiltrædelse af Den Nordatlantiske Traktat Folketinget meddeler sit samtykke til, at regeringen på Danmarks vegne ratificerer efterfølgende gengivne protokol, indeholdende beslutning af det Nordatlantiske Råd om, at Montenegro opfordres til at tiltræde Den Nordatlantiske Traktat.
Protokol om Montenegros tiltrædelse af Den Nordatlantiske Traktat Deltagerne i Den Nordatlantiske Traktat, undertegnet i Washington den 4. april 1949, som er forvissede om, at Montenegros tiltrædelse af denne traktat vil forøge sikkerheden i det nordatlantiske område, er enige om følgende:
Artikel I Ved nærværende protokols ikrafttræden skal generalsekretæren for Den Nordatlantiske Traktats Organisation på alle deltagernes vegne overbringe Montenegros regering en opfordring til at tiltræde Den Nordatlantiske Traktat.
I henhold til traktatens artikel 10 bliver Montenegro deltager på datoen for deponering af dets tiltrædelsesinstrument hos Amerikas Forenede Staters regering.
Artikel II Nærværende protokol træder i kraft, når hver af deltagerne i Den Nordatlantiske Traktat har meddelt Amerikas Forenede Staters regering deres godkendelse heraf.
Amerikas Forenede Staters regering skal underrette samtlige deltagere i Den Nordatlantiske Traktat om datoen for modtagelsen af enhver sådan meddelelse og om datoen for nærværende protokols ikrafttræden.
Artikel III Nærværende protokol, hvis engelske og franske tekster har samme gyldighed, skal deponeres i Amerikas Forenede Staters regerings arkiv.
Behørigt bekræftede genparter deraf skal af nævnte regering sendes til samtlige deltagere i Den Nordatlantiske Traktats regeringer.
 Til bekræftelse heraf har de nedenfor anførte befuldmægtigede undertegnet nærværende protokol.
 Undertegnet i Bruxelles den 19. maj 2016.
Bemærkninger til forslaget Ifølge artikel 10 i Den Nordatlantiske Traktat kan deltagerne i traktaten ved enstemmig beslutning opfordre enhver anden europæisk stat, som er i stand til at fremme grundsætningerne i traktaten og bidrage til det nordatlantiske områdes sikkerhed, til at tiltræde traktaten.
På NATO-udenrigsministermødet 1. - 2. december 2015 besluttede udenrigsministrene at invitere Montenegro til at indlede tiltrædelsesforhandlinger med NATO.
Forud herfor havde spørgsmålet om NATOs udvidelse, herunder optagelse af Montenegro, været nævnt i Det Udenrigspolitiske Nævn.
 Montenegro informerede ved afslutningen af optagelsesdrøftelserne i april 2016 NATOs generalsekretær om, at Montenegro fortsat ønskede at blive alliancemedlem.
Ved en ceremoni i Bruxelles den 19. maj 2016 blev protokollen om Montenegros tiltrædelse af Den Nordatlantiske Traktat undertegnet af repræsentanter for samtlige medlemmer af NATO i overværelse af repræsentanter for Montenegro.
På Danmarks vegne underskrev udenrigsministeren under forbehold for ratifikation.
Ifølge protokollernes artikel I skal NATOs generalsekretær ved protokollens ikrafttræden på samtlige NATO-landes vegne opfordre Montenegro til at tiltræde Den Nordatlantiske Traktat.
Landet bliver herefter deltager i traktaten ved deponering af NATO-landenes respektive tiltrædelsesinstrumenter hos Amerikas Forenede Staters regering.
 Af artikel II fremgår, at de respektive protokoller træder i kraft, når samtlige NATO-lande har meddelt Amerikas Forenede Staters regering deres godkendelse deraf.
 For Danmarks vedkommende vil protokollernes godkendelse ske ved udfærdigelse af et ratifikationsinstrument, der deponeres hos Amerikas Forenede Staters regering.
