Fremsat den 26. januar 2000 af  

 socialministeren (Karen Jespersen) Forslag til Lov om ændring af lov om social  

 service (Merudgiftsydelse, godkendelse af private botilbud for  

 voksne, revision af støtte- og kontaktpersonordningen og revision af  

 reglerne om særlige personlige hjælpemidler) § 1 I lov om social service, jf. lovbekendtgørelse nr. 581 af 6. august  

 1998, som senest ændret ved lov nr. 1111 af 29. december 1999,  

 foretages følgende ændringer:
 1. § 28, stk. 3, affattes således:
»Stk. 3. Merudgiftsydelsen udgør mindst 1/8 af  

 standardbeløbet nævnt i stk. 2. Der skal sandsynliggøres  

 merudgifter svarende til 12 gange 1/8 af standardbeløbet inden for et  

 år, før merudgiftsydelsen kan komme til udbetaling.« 2. Efter § 94 indsættes:
» Stk. 2. Afgørelser efter stk. 1 kan ikke  

 indbringes for anden administrativ myndighed.
§ 94 b.
Socialministeren fastsætter regler om  

 godkendelse og tilsyn for botilbud til voksne.« 3. I § 97, stk. 2, nr. 1, indsættes efter »synshjælpemidler«:  

»og optikunderstøttende  

 synshjælpemidler «.
 4. I § 97, stk. 2, nr. 4, indsættes efter »hjælpemidler«: »og dertil understøttende hjælpemidler« .
 5. I § 146 ændres »1999-2000« til: »2003-2004«.
 6. I § 147 ændres »i  

 begyndelsen af folketingsåret 1999-2000« til: »folketingsåret  

 2002-2003«.
§ 2 Stk. 1. Loven træder i kraft den 1. juli 2000.
 Stk. 2. Botilbud, der ved lovens ikrafttræden er  

 etableret, skal være godkendt senest den 1. januar 2002.
Bemærkninger til lovforslaget Almindelige bemærkninger Lovforslaget indeholder en præcisering af  

 servicelovens § 28 om merudgiftsydelse, indførelse af en  

 amtskommunal godkendelse af botilbud beregnet til midlertidige ophold efter  

 servicelovens § 91 og § 93, revision af støtte- og  

 kontaktpersonordningen efter servicelovens § 80, jf. § 147, og  

 revision af reglerne om særlige personlige hjælpemidler efter  

 servicelovens § 97, stk. 3 og 4, jf. § 146.
Merudgiftsydelse Der er alene tale om en tydeliggørelse af  

 bestemmelsen, idet det ved vedtagelsen af lov om social service ikke var  

 hensigten at ændre den tidligere retstilstand med hensyn til en  

 årlig bagatelgrænse for en vis gruppe af børn med  

 handicap.
Godkendelse af og tilsyn med private botilbud for voksne Gældende ret Serviceloven og retssikkerhedsloven placerer helt entydigt  

 ansvaret for løsningen af de sociale opgaver hos kommunen og  

 amtskommunen.
Med henblik på at give kommuner og amtskommuner de  

 bedst mulige vilkår for at løse opgaverne med udgangspunkt i  

 brugernes individuelle behov indeholder lovgivningen derfor større  

 fleksibilitet og flere frihedsgrader end tidligere lovgivning.
Kommuner og  

 amtskommuner har behov for, ud fra lokale forhold, at kunne inddrage fx  

 selvejende institutioner, foreninger og organisationer i arbejdet.
De  

 større frihedsgrader medfører ikke nogen begrænsning i  

 kommunernes og amtskommunernes ansvar for opgavevaretagelsen.
Selv om  

 opgaverne ikke løses af kommunen eller amtskommunen selv, har de  

 således fortsat det overordnede ansvar for, at de sociale opgaver  

 løses.
Det er således fortsat kommuner og amtskommuner, der  

 fører tilsyn med, at der gives den fornødne hjælp, og at  

 opgaveløserne lever op til den standard og de  

 målsætninger, som man lokalpolitisk har fastlagt.
 Reglerne om tilsyn blev præciseret som led i  

 bistandslovsreformen i retssikkerhedslovens §§ 16 og 39 således,  

 at ansvaret for tilsyn med bl.a. botilbud og andre serviceydelser for voksne  

 påhviler den kommunalbestyrelse eller det amtsråd, som har  

 forpligtelsen til at tilbyde den pågældende ydelse, uanset om  

 ydelsen leveres af den pågældende myndighed eller af private og  

 uanset, om tilbudet er beliggende i pågældende  

 kommune/amtskommune eller i en anden kommune eller amtskommune.
 Dette indebar, at en kommune eller amtskommune, som har  

 private tilbud til voksne beliggende inden for sit område, som benyttes  

 af andre kommuner og amtskommuner, hverken skal forhåndsgodkende eller  

 føre tilsyn med et sådant tilbud.
Vejledningen om lov om retssikkerhed og administration  

 på det sociale område tager derfor udgangspunkt i dette forhold  

 og opregner forskellige elementer i tilsynet med private tilbud, ligesom der  

 henvises til måder at sikre sig en opfyldelse af tilsynsforpligtelsen  

 for den anbringende myndighed, herunder krav til revision samt aftaler med  

 beliggenhedsamtskommunen om tilsyn.
Tilsynspligten skal sikre, at borgerne  

 får den hjælp, som de har ret til efter den sociale lovgivning og  

 efter de beslutninger, som kommunalbestyrelsen og amtsrådet har  

 truffet, samt at hjælpen er tilrettelagt og bliver udført  

 på en faglig og økonomisk forsvarlig måde.
Tilsynspligten  

 skal forebygge ved, at der gribes korrigerende ind, før mindre  

 problemer udvikler sig til alvorligere problemer.
 Efter bistandsloven skulle der både ske godkendelse  

 og føres tilsyn med opholdssteder og familieplejer efter  

 bistandslovens § 66 af den stedlige kommunalbestyrelse eller anden  

 offentlig myndighed, mens dette ikke var tilfældet med private  

 døgntilbud til stofmisbrugere efter bistandslovens § 96.
Op gennem 90 erne har der udviklet sig en række  

 mindre private tilbud i form af familieplejer og især opholdssteder til  

 en række forskellige grupper af over 18-årige med forskellige  

 sociale og personlige problemer.
Der foreligger ikke i dag nærmere  

 opgørelser over omfanget af de tilbud, som i dag grupperer sig om de  

 forskellige boformer, som i dag drives efter servicelovens §§ 91 og 93,  

 men noget tyder på, at de er i stigning.
Der findes heller ikke  

 oversigter over, hvilke brugergrupper tilbudene henvender sig til.  

 Personkredsen omfatter bl.a. sent udviklede, udviklingshæmmede,  

 sindslidende, personer med adfærds- og kriminelle problemer og personer  

 med alkohol- og stofmisbrugsproblemer.
Karakteristisk for både disse  

 mindre tilbud og de noget større behandlingstilbud for stofmisbrugere,  

 er den udbredte brug af køb af enkeltpladser.
Endvidere bliver disse  

 tilbud på grund af deres høje grad af specialisering ofte brugt  

 af flere forskellige kommuner og amtskommuner ud over det amt eller den  

 kommune, hvor de er beliggende.
 På børne- og ungeområdet skal  

 opholdssteder for børn og unge efter servicelovens § 49, stk. 2,  

 være godkendt af den stedlige amtskommune.
Kritik af gældende ret I en arbejdsgruppe under Socialministeriet med deltagelse  

 af de kommunale parter har tilsynsproblematikken været  

 drøftet.
Det skønnes, at den helt overvejende del af sociale  

 opgaveløsninger vedrørende voksne, som amtskommuner og kommuner  

 køber hos private udbydere, købes som enkeltpladser.
Da  

 retssikkerhedsloven forudsætter, at tilsynsforpligtelsen omfatter  

 både et sagsrelateret og et mere generel driftsrelateret tilsyn,  

 betyder dette, at kommuner og amtskommuner skal føre et sådant  

 tilsyn på hvert privat tilbud, de anvender.
Det betyder også, at  

 der i hver enkelt kontrakt skal aftales vedrørende såvel den  

 konkrete opgave som vedrørende kravene til tilbudet generelt, og at  

 hver enkelt myndighed skal følge op på disse forhold, hvilket  

 dels betyder væsentligt ressourceforbrug, hvis man skal leve op til det  

 gældende tilsynskrav, dels betyder, at flere myndigheder - for de  

 større tilbuds vedkommende mange forskellige myndigheder - skal  

 føre tilsyn med de samme forhold, så som indhold og  

 fremgangsmåde i tilbudene, herunder fx personale m.v. samt tilsyn med  

 de økonomiske forhold.
 Da tilsynet vil bero på konkrete vurderinger  

 vedrørende disse forhold, vil det være nærliggende at  

 antage, at der kan opstå divergenser i de enkelte myndigheders krav og  

 udmeldinger til stedet, hvilket vil kunne være belastende for stedet,  

 men hvilket også vil kunne modvirke hele tilsynets formål.
Arbejdsgruppens arbejde viser således, at det i  

 praksis er vanskeligt at leve op til den gældende tilsynsforpligtelse,  

 når kommuner og amtskommuner anvender private tilbud til voksne, idet  

 disse tilbud overvejende skaffes ved køb af enkeltpladser.
Problemet  

 har især vist sig ved private opholdssteder for voksne og ved private  

 behandlingstilbud for stofmisbrugere.
 Der er behov for, at der rettes op herpå af hensyn  

 til formålet med det kommunale og amtskommunale tilsyn, og fordi det er  

 uholdbart, at tilsynet i praksis ikke lever op til de krav, der er herfor,  

 særligt når målgruppen for sådanne enkeltpladser er  

 personer med meget væsentlige sociale, psykiske eller  

 udviklingsmæssige problemer.
Arbejdsgruppen har tillige påpeget, at der er behov  

 for generelt at øge kendskabet til tilbudene.
Der er derfor brug for  

 en beskrivelse og undersøgelse af tilbudene, dvs. hvor mange tilbud,  

 der findes, hvordan de er fordelt størrelsesmæssigt, til hvilke  

 målgrupper, de benyttes m.v.
Socialministeriet vil derfor  

 iværksætte en undersøgelse af anvendelsen af denne type  

 tilbud.
Forslagets indhold Det foreslås, at den stedlige amtskommune skal  

 godkende det enkelte botilbud, uafhængigt af om amtskommunen selv  

 benytter sig af tilbudet.
Med godkendelseskompetencen følger en  

 forpligtelse for den stedlige amtskommune til at føre et almindeligt  

 tilsyn med botilbudet.
Baggrunden for at foreslå den stedlige amtskommune  

 som godkendende og tilsynsførende myndighed er dels, at sådan er  

 ordningen på børne- og ungeområdet, dels fordi den  

 stedlige amtskommune - også selvom den ikke benytter tilbudet -  

 geografisk og praktisk er nærmest til at vurdere aktiviteter i  

 lokalområdet.
Endelig må en amtskommune som den større  

 enhed i højere grad end en kommune forudsættes at have en  

 bredere ekspertise med hensyn til de forskellige tilbud, der er tale om at  

 bedømme.
 Bestemmelsen retter sig mod private botilbud uden generel  

 driftsaftale med en offentlig myndighed, idet sådanne botilbud med  

 aftale om anvendelse af tilbudets pladser må antages at være  

 underlagt tilsyn af den kommune eller den amtskommune, der har truffet aftale  

 med botilbudet.
 Eksisterende botilbud foreslås dog først at  

 skulle være godkendt inden udgangen af 2001, dels under hensyn til  

 amtskommunernes mulighed for at løfte opgaven på forsvarlig vis,  

 dels fordi eksisterende private botilbud også bør have en frist  

 til at tilpasse sig nyordningen.
Det foreslås, at afgørelse om godkendelse  

 ikke kan indbringes for anden myndighed svarende til, hvad der er  

 gældende for opholdssteder for børn og unge efter servicelovens  

 § 49, stk. 3, da der er tale om en generel egnethedsvurdering baseret  

 på offentligt tilgængelige kvalitetskriterier.
Der  

 forudsættes således, at resultatet af amtskommunens vurdering  

 fremgår af en begrundet, skriftlig afgørelse.
Fordelen ved forhåndsgodkendelse og løbende  

 generelt tilsyn med tilbudene er, at der opnås kendskab til, hvilke  

 tilbud, der eksisterer og hvilke rammer, de arbejder indenfor.
Inden kommuner  

 og amtskommuner kan bruge pladser på stederne, er der foretaget en  

 egnethedsvurdering af tilbudet.
Der skal være foretaget en samlet vurdering af bl.a.  

 de organisatoriske og økonomiske forhold, de fysiske rammer og  

 medarbejdergruppens personlige og faglige kvalifikationer sammenholdt med  

 pris og målgruppe.
Til opgaven med at godkende knytter sig samtidig et  

 tilsyn med stedets udvikling og en støtte og vurdering af indholdet  

 for at sikre det indhold, stedet har fået godkendelsen på.
Det forudsættes, at godkendelsen og tilsynet retter  

 sig mod det private tilbuds generelle egnethed til den pågældende  

 gruppe brugere, og fx ikke om der er lokalt behov for det  

 pågældende tilbud.
Amtskommunen kan således ikke på  

 forhånd afvise at foretage en generel egnethedsvurdering, men det  

 private tilbud skal dog kunne sandsynliggøre, at det vil blive anvendt  

 af en anden amtskommune eller kommune.
Det forudsættes ikke, at den  

 stedlige amtskommune skal vurdere, om konkrete anbringelser er i  

 overensstemmelse med en generel godkendelse, medmindre der sker anbringelse,  

 der klart falder uden for den målgruppe, tilbudet er godkendt til at  

 modtage.
Det er ved godkendelse og tilsyn vigtigt at have for øje, at  

 de private botilbud til voksne fortsat kan fungere som fleksible alternativer  

 til offentlige tilbud, både hvad angår  

 personalesammensætning og det socialpædagogiske indhold.
Det kan i særlige tilfælde være rimeligt  

 at godkende et privat botilbud på foreløbig basis, ligesom en  

 godkendelse kan bringes til ophør, når amtskommunen ikke  

 længere finder, at forholdene i det private tilbud er forsvarlige.
I  

 sådanne situationer skal de anbringende myndigheder underrettes,  

 således at de kan sørge for, at de anbragte brugere kan få  

 andre relevante tilbud.
 Det er ikke kun myndighederne, der kan få fordel af  

 en forhåndsgodkendelse, idet nogle af tilbudene vil se og bruge  

 forhåndsgodkendelsen som myndighedernes » blåstempling« af deres aktiviteter.
Med forslaget kan en anbringende kommune/amtskommune  

 nøjes med at træffe aftale med det private tilbud om tilbudets  

 individuelle indsats vedrørende den enkelte brugers ophold på  

 stedet og om varigheden af opholdet samt med at føre tilsyn med  

 forløbet af anbringelsen.
I de situationer, hvor der er flere  

 kommuner/amtskommuner, der bruger samme sted, undgår man, at flere  

 myndigheder skal føre tilsyn med stedets overordnede  

 driftsmæssige forhold.
Det forudsættes med forslaget, at den stedlige  

 amtskommune, der skal godkende og føre tilsyn med private tilbud efter  

 serviceloven til voksne, har indsigt i og forståelse for de forskellige  

 behandlingskoncepter og personalesammensætninger, der kan være  

 tale om, også ved de mere specielle tilbud.
Dette vil naturligvis  

 også være et krav ved tilbud, som amtskommunen ikke selv  

 anvender.
 Socialministeriet vil følge udviklingen på  

 området med henblik på at sikre en fortsat bredde i  

 tilbudene.
Revision af reglerne om særlige personlige hjælpemidler Efter servicelovens § 146 skal forslag om revision af  

 bestemmelserne i § 97, stk. 3 og 4, fremsættes for Folketinget  

 senest i folketingsåret 1999-2000.
Ved servicelovens ikrafttræden fik amtskommunen  

 bevillingskompetencen for svagsynsoptik og særlige  

 informationsteknologiske hjælpemidler.
Baggrunden for ændringen,  

 der byggede på anbefalinger fra Udvalget om hjælpemidler og andre  

 handicapkompenserende ydelser (Kompensationsudvalget), var, at der er tale om  

 hjælpemiddelområder, der forudsætter en særlig  

 ekspertise, som enten allerede findes eller mest hensigtsmæssigt kan  

 opbygges i amtskommunalt regi.
Kompensationsudvalget lagde endvidere  

 vægt på, at der bør være sammenhæng mellem  

 bevillingskompetence og økonomisk ansvar.
 Efter de gældende regler antages det, at  

 optikunderstøttende hjælpemidler og hjælpemidler, der  

 understøtter særlige informationsteknologiske hjælpemidler  

 som udgangspunkt bevilges af kommunen, medmindre de indgår som en  

 integreret del af svagsynsoptikken eller det særlige  

 informationsteknologiske hjælpemiddel.
 Amtsrådsforeningen har i sin rapport »2. delrapport om  

 hjælpemiddelområdets indplacering i det amtskommunale  

 system«  tilkendegivet,  

 at der hersker stor usikkerhed og uhensigtsmæssighed ved bevilling af  

 svagsynsoptik og særlige informationsteknologiske hjælpemidler i  

 relation til hvilken myndighed, der skal bevilge de tilknyttede  

 understøttende hjælpemidler.
 Da ekspertisen vedrørende bevilling af de to typer  

 hjælpemidler ligger i det amtskommunale system, findes det i  

 overensstemmelse med Kompensationsudvalgets anbefalinger, at kompetencen  

 på dette område overlades til amtskommunen.
 Det foreslås derfor, at amtskommunen overtager  

 kompetencen for bevilling af optikunderstøttende hjælpemidler og  

 bevilling af understøttende hjælpemidler til særlige  

 informationsteknologiske hjælpemidler.
 Der foreslås ikke herudover ændringer af  

 reglerne, men det foreslås, at reglerne i § 97, stk. 3 og 4,  

 revideres i folketingsåret 2003-2004.
Støtte- og kontaktpersonordningen Af lov om social service § 147 fremgår, at der  

 senest i starten af folketingsåret 1999-2000 skal fremsættes  

 forslag til revision af støtte- og kontaktpersonordningen i lov om  

 social service § 80.
Støtte- og kontaktpersonordningen blev  

 indført ved § 68 c i lov om social bistand den 1. August 1996.  

 Baggrunden for lovvedtagelsen var positive erfaringer fra en toårig  

 forsøgsperiode med 18 forsøgsprojekter, der havde  

 afprøvet forskellige ordninger spændende fra en ordning baseret  

 på frivillige til en indsats baseret på fuldtidsansatte  

 professionelle.
Hensigten var at skabe en entydig hjemmel til  

 kommunalbestyrelsen, der gjorde det muligt at tilbyde de sindslidende en  

 støtte- og kontaktperson.
Formålet med ordningen var at skabe og  

 sikre en kontakt, yde støtte og omsorg for derved at bedre den  

 sindslidendes livssituation.
 Ved etableringen af ordningen efter bistandslovens  

 § 68 c blev de kommunale parter kompenseret over bloktilskuddet med 60  

 mio. kr. årligt, svarende til, at ca. 3.000 sindslidende var omfattet  

 af ordningen.
Ved indførelsen af lov om social service pr. 1.  

 juli 1998 blev støtte- og kontaktpersonordningen videreført i  

 lovens § 80, dog med den ændring, at det nu blev en pligt for  

 kommunerne at stille en støtte- og kontaktperson til rådighed  

 for de personer, der har behov herfor.
Ved denne udvidelse af forpligtelsen  

 blev de kommunale parter yderligere kompenseret med 5,6 mio. kr. i 1998 og  

 22,6 mio. kr. i 1999 og de følgende år, således at nu  

 yderligere 1.100 sindslidende blev forudsat omfattet af ordningen.
 Formålet med støtte- og  

 kontaktpersonordningen er overordnet at opnå og bevare sociale  

 kontakter med den sindslidende og derved bryde den sindslidendes isolation.  

 Sekundært er formålet med ordningen, at den sindslidende skal  

 kunne gøre brug af allerede eksisterende tilbud efter serviceloven.  

 Ordningen skal således være et supplement til andre tilbud og  

 ikke en erstatning for disse.
Målgruppen for støtte- og  

 kontaktpersonordningen er de mest socialt udsatte og isolerede grupper af  

 sindslidende, som ikke almindeligvis gør brug af eller kan gøre  

 brug af de eksisterende tilbud.
Personkredsen er ikke snævert  

 afgrænset til personer med egentlige psykiatriske diagnoser.
Indsatsen i ordningen består i at komme i kontakt  

 med og opnå den meget isolerede sindslidendes tillid.
Forud for dette  

 ligger en forudgående opsøgende indsats og ofte talrige  

 kontaktforsøg, idet den sindslidende ofte ikke responderer eller  

 måske direkte og indirekte afviser kontaktforsøg.
Når der er opnået kontakt og tillid,  

 samarbejdes der på den sindslidendes egne betingelser gennem samtale om  

 at forsøge: at sikre den sindslidende en magt over egen  

 tilværelse ud fra egne værdier, behov og normer, at den  

 sindslidende så vidt muligt får adgang til de samme rettigheder,  

 som andre borgere har, at ingen behøver at være totalt isoleret,  

 det vil sige være uden kontakt og dialog med et andet menneske og at  

 der bliver udviklet et socialt netværk.
Det er vigtigt, at arbejdet  

 udføres på en sådan måde, at initiativet bevares hos  

 den sindslidende, hvilket erfaringsmæssigt kræver gensidig takt,  

 tid, tålmodig og tolerance overfor hinandens forskelligheder.
 Der opereres typisk med tre forskellige typer af  

 støtte- og kontaktmedarbejdere:
 De professionelle støtte- og kontaktpersoner, som oftest vil  

 være medarbejdere med en faglig social og/eller psykiatrisk baggrund.  

 De professionelle støtte- og kontaktpersoner vil typisk udføre  

 det opsøgende arbejde samt fungere i forhold til de meget vanskeligt  

 stillede og dårligt fungerende sindslidende.
 De honorarlønnede støtte- og kontaktpersoner vil  

 være medarbejdere med forskellig erhvervsmæssig baggrund og  

 aflønnes i forhold til det antal sindslidende, som de har kontakt til.  

 De honorarlønnede varetager både det brede støttearbejde  

 og det motiverende støttearbejde overfor de dårligst fungerende  

 sindslidende.
De frivillige støtte- og kontaktpersoner udgår typisk  

 fra frivillige organisationer som SIND.
De frivilliges indgår som et  

 værdifuldt supplement til de professionelle støtte- og  

 kontaktpersoner og deres opgaver kan f.eks. være at hjælpe til  

 med praktiske opgaver hos den sindslidende, følge til sociale og  

 psykiatriske tilbud osv.
Herudover arbejdes der i forskellige kommuner landet over  

 i forskellige variationer med både frivillige og honorarlønnede  

 kontaktfamilier til sindslidende.
Grundsynspunktet i arbejdet med  

 kontaktfamilier er - med private familier som udgangspunkt og en individuel  

 matchning som metode - at skabe længerevarende og bæredygtige  

 relationer mellem sindslidende og det omgivende samfund via en familie, der  

 har lyst, overskud og evner til at knytte kontakt til og åbne deres  

 hjem for enlige voksne sindslidende eller for voksne sindslidende  

 forældre og deres børn.
Undersøgelser af støtte- og  

 kontaktpersonordningen viser, at ordningen, på trods af store indbyrdes  

 forskelle i ordningen, fungerer hensigtsmæssigt og efter intentionerne  

 med loven.
Forud for lovrevisionen har Socialministeriet således  

 iværksat en undersøgelse af støtte- og  

 kontaktpersonordningen foretaget af Videnscentret for Socialpsykiatri.  

 Undersøgelsen har taget udgangspunkt i en beskrivelse af  

 støtte- og kontaktpersonordningen, som den kom til udtryk i  

 forsøgsperioden forud for lovindførelsen i 1996 samt i en  

 interviewundersøgelse foretaget i juni 1999 i et udvalg af kommuner  

 for at belyse aktuelle træk ved støtte- og  

 kontaktpersonordningen.
Konklusionen på undersøgelsen udtrykker  

 således: »Opsamlende kan det fastslås, at støtte- og  

 kontaktpersonordningen, på trods af store indbyrdes forskelle, har  

 udviklet en egen, stærk identitet, som en ny og kraftfuld  

 interventionsform på brugernes hjemmebane, med udgangspunkt i brugernes  

 behov, og med kontakt som altdominerende fælles  

 omdrejningspunkt.«  

 (Skriftserie nr. 3, september 1999, Videnscenter for Socialpsykiatri).
Ved den sociale ressourceopgørelse i januar 1997  

 oplyste kommunerne, at 1.847 sindslidende var omfattet af ordningen og den  

 samme opgørelse et år senere i januar 1998 viste, at 3.471  

 sindslidende var omfattet.
Den seneste sociale ressourceopgørelse, som  

 er baseret på oplysninger fra april 1999, viste at 4.067 sindslidende  

 var omfattet af ordningen.
Der ses således at være en høj  

 grad af overensstemmelse mellem det antal sindslidende, de kommunale parter  

 er blevet kompenseret for - 4.100 - og det faktiske antal sindslidende, som  

 er omfattet af ordningen - 4.067.
Forslagets indhold På baggrund af ovennævnte positive virkninger  

 af ordningen foreslås det, at støtte- og kontaktpersonordningen  

 for sindslidende efter servicelovens § 80 fortsætter  

 uændret, og at revisionen af bestemmelsen udskydes til  

 folketingsåret 2002-2003.
På baggrund af de anbefalinger Videnscentret for  

 Socialpsykiatri kommer med i deres undersøgelse af ordningen, vil  

 Socialministeren i foråret 2000 tage initiativ til, at der bliver  

 udarbejdet en ny vejledning om støtte- og kontaktpersonordningen om  

 god kvalitet i støtte- og kontaktpersonarbejdet.
Vejledningen skal  

 bruges som inspiration og holdepunkt for den enkelte Støtte- og  

 kontaktperson og for de ansvarlige, administrative og politiske ledelser i  

 kommunerne.
Udarbejdelsen af en ny vejledning vil tage udgangspunkt i  

 et samarbejde med Videnscenter for Socialpsykiatri i tæt dialog med de  

 kommunale organisationer og bruger- og medarbejderorganisationer.
I  

 vejledningen vil indgå en nærmere beskrivelse af støtte-  

 og kontaktpersonordningen, herunder hvordan ordningen adskiller sig fra  

 f.eks. bostøtte og andre former for personlig støtte i eget  

 hjem, idet undersøgelser viser, at der er et behov for  

 præcisering heraf, for ikke at støtte- og kontaktpersonordningen  

 udvandes.
Samtidig har de positive virkninger, ordningen vurderes at  

 have haft for de sindslidende, medført, at Socialministeren forud for  

 den kommende lovrevision i folketingsåret 2002-2003 vil  

 undersøge, om det kunne være hensigtsmæssigt at udvide  

 personkredsen, der er omfattet af ordningen, til også at omfatte andre  

 f.eks. de sværest stillede hjemløse og stof- og  

 alkoholmisbrugere.
En sådan udvidelse af personkredsen vil kræve  

 dels undersøgelser af, hvilke personer der vil kunne have gavn af en  

 sådan ordning, og dels om en udvidelse af personkredsen vil kræve  

 ændringer af ordningen i form og indhold for disse grupper.
Det vil i  

 denne forbindelse være relevant at iværksætte  

 forsøgsordninger på udvalgte grupper af de sværest  

 stillede hjemløse og stof- og alkoholmisbrugere.
Økonomiske og administrative konsekvenser Merudgiftsydelse Der er ikke økonomiske konsekvenser forbundet med,  

 at det i lovteksten præciseres, at merudgiftsydelsen kun kan komme til  

 udbetaling, hvis de sandsynliggjorte merudgifter inden for et år  

 overstiger 12 gange 1/8 af standardbeløbet.
Godkendelse af opholdssteder for voksne Godkendelse af private, midlertidige botilbud for voksne  

 samt løbende tilsyn skønnes at medføre merudgifter for  

 de stedlige amtskommuner på 7,8 mill. kr. svarende til knap 23  

 årsværk årligt.
 De anbringende kommuner og amter skønnes at  

 få mindreudgifter på 1,6 mill. kr.
De samlede økonomiske konsekvenser af godkendelse  

 af opholdssteder voksne samt styrkelse af tilsynet med opholdssteder for  

 voksne skønnes til 6,2 mill. kr. årligt.
I 2000 skønnes  

 de økonomiske konsekvenser dog kun til 3,1 mill. kr., idet forslaget  

 træder i kraft 1. juli 2000 Revision af reglerne om særlige personlige hjælpemidler Overflytningen af bevillingskompetencen og finansieringen  

 af optikunderstøttende hjælpemidler og hjælpemidler, der  

 understøtter særlige informationsteknologiske  

 hjælpemidler, skønnes at medføre, at der skal overflyttes  

 3,2 mill. kr. fra kommunerne til amtskommunerne.
I 2000 dog kun 1,6 mill.  

 kr., fordi forslaget træder i kraft 1. juli 2000.
Støtte- og kontaktpersonordningen Videreførelse af støtte- og  

 kontaktpersonordningen skønnes ikke at medføre  

 økonomiske konsekvenser.
Det samlede forslag skal forhandles med de kommunale  

 parter Økonomiske og administrative konsekvenser for erhvervslivet og  

 miljømæssige konsekvenser Forslaget har ikke erhvervsmæssige eller  

 miljømæssige konsekvenser.
Forholdet til EU-retten Forslaget indeholder ikke EU-retlige aspekter.
Vurdering af konsekvenser af lovforslag Positive konsekvenser/mindre udgifter (hvis ja, angiv  

 omfang) Negative konsekvenser/merudgifter (hvis ja, angiv  

 omfang) Økonomiske konsekvenser for stat, kommuner og  

 amtskommuner Ingen Samlet skønnes forslaget at medføre merudgifter  

 på 3,1 mill. kr. i 2000 og 6,2 mill. kr. i de følgende  

 år.
Administrative konsekvenser for stat, kommuner og  

 amtskommuner For kommunerne skønnes der at være en mindre  

 administrativ lettelse.
 Samlet skønnes der at være et vist merarbejde  

 for amtskommunerne.
Økonomiske konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter.
Bemærkninger til lovforslagets enkelte  

 bestemmelser Til § 1 Til nr. 1 Der er alene tale om en tydeliggørelse af  

 bestemmelsen, idet det ved vedtagelsen af lov om social service ikke var  

 hensigten at ændre den tidligere retstilstand med hensyn til den  

 eksisterende årlige bagatelgrænse for en vis gruppe af  

 børn med handicap.
Ved ændringen af § 28, stk. 3,  

 tydeliggøres det, at der skal være tale om merudgifter, der  

 minimum svarer til 12 x 1/8 af standardbeløbet inden for et år,  

 for at merudgiftsydelsen kan komme til udbetaling.
Til nr. 2 Ad § 94 a Det foreslås, at etablering af private botilbud  

 beregnet til midlertidige ophold efter servicelovens §§ 91 og 93 skal  

 godkendes som generelt egnede af den stedlige amtskommune.
Ved en generel  

 godkendelse giver amtskommunen udtryk for, at botilbudet anses for egnet til,  

 at det kan benyttes til ophold og indsats for en bestemt gruppe af  

 brugere.
 Som undtaget for kravet om godkendelse af den stedlige  

 amtskommune foreslås sådanne private botilbud, der har  

 indgået en generel aftale med en anden kommune eller amtskommune om  

 anvendelse af botilbudet, herunder om tilsyn.
Endvidere foreslås det, at afgørelser om  

 godkendelse ikke kan indbringes for anden administrativ myndighed.
Der  

 henvises til de almindelige bemærkninger.
Ad § 94 b Med forslaget sikres der hjemmel for socialministeren til  

 at fastsætte regler om godkendelse og tilsyn for alle botilbud til  

 voksne efter serviceloven, dvs. udover private, midlertidige § 91- og  

 § 93-tilbud tillige § 92- og § 94-tilbud (længerevarende  

 botilbud og midlertidige botilbud til hjemløse) , både  

 offentlige og private, samt tilbud om døgnophold efter § 40, stk.  

 2, nr. 4, (for bl.a. forældremyndighedens indehaver) og tilbud efter  

 § 140 (plejehjem og beskyttede boliger). Sådanne af  

 socialministeren fastsatte regler kan bl.a. indeholde nærmere angivelse  

 af, hvilke betingelser, der skal være opfyldt for, at en godkendelse  

 kan gives, ordning til sikring af, at afslag på godkendelse sker  

 på forsvarligt grundlag samt præcisering af, hvordan tilsynet  

 skal udføres.
Der henvises til de almindelige bemærkninger.
Til nr. 3 Det foreslås, at amtskommunen yder  

 optikunderstøttende hjælpemidler d.v.s. borde, belysning m.v.,  

 der er nødvendig for at brugeren af et optisk synshjælpemiddel  

 får det optimale udbytte af hjælpemidlet.
Det er forudsat, at de  

 eksisterende sager fra før lovens ikrafttræden oversendes til  

 amtskommunerne til behandling efter de nye regler.
Til nr. 4 Det foreslås, at amtskommunen yder  

 understøttende hjælpemidler til de særlige  

 informationsteknologiske hjælpemidler d.v.s. borde, belysning m.v., der  

 er nødvendig for at brugeren af et særligt  

 informationsteknologisk hjælpemiddel får det optimale udbytte af  

 hjælpemidlet.
Til nr. 5 Det foreslås, at bestemmelserne om  

 leverandøraftaler og særlige personlige hjælpemidler, jf.  

 § 97, stk. 3 og 4, tages op til revision senest i folketingsåret  

 2003-2004.
Til nr. 6 Forslaget om at indsætte en ny lovrevision senest i  

 folketingsåret 2002-2003 skal ses i sammenhæng med, at der stadig  

 er tale om en forholdsmæssig ny ordning, og at undersøgelser  

 viser, at den er meget forskellig tilrettelagt i de enkelte kommuner.
Det vil  

 derfor fortsat være hensigtsmæssigt at følge udviklingen  

 på området.
Socialministeren vil forud for den kommende lovrevision i  

 folketingsåret 2002-2003 undersøge, om det kunne være  

 hensigtsmæssigt at udvide personkredsen, der er omfattet af ordningen,  

 til også at omfatte andre f.eks. de sværest stillede  

 hjemløse og stof- og alkoholmisbruger.
Der henvises til de almindelige  

 bemærkninger.
Til § 2 Da det skønnes, at en lang række private  

 tilbud er blevet etableret i perioden fra servicelovens ikrafttræden  

 den 1. juli 1998 til i dag, som således ikke er godkendt af stedlige  

 myndigheder, foreslås en frist for amtskommunernes godkendelse af disse  

 tilbud på 1 ½ år.
Bilag Lovforslaget sammenholdt med gældende lov Gældende formulering Lovforslaget § 1 I lov om I lov om social service, jf.  

 lovbekendtgørelse nr. 581 af 6. august 1998, som senest ændret  

 ved lov nr. 1111 af 29. december 1999, foretages følgende  

 ændringer:
 § 28.
 1. § 28, stk. 3, affattes således:
 Stk. 3. Merudgiftsydelsen udgør mindst 1/8  

 af standardbeløbet.
»Stk. 3. Merudgiftsydelsen udgør mindst 1/8  

 af standardbeløbet nævnt i stk. 2. Der skal  

 sandsynliggøres merudgifter svarende til 12 gange 1/8 af  

 standardbeløbet inden for et år, før merudgiftsydelsen  

 kan komme til udbetaling.« 2. Efter § 94 indsættes:
» Stk. 2. Afgørelser efter stk. 1 kan ikke  

 indbringes for anden administrativ myndighed.
§ 94 b.
Socialministeren  

 fastsætter regler om godkendelse og tilsyn for botilbud til  

 voksne.« § 97.
Stk. 2. Amtskommunen yder støtte til 1)	optiske synshjælpemidler til personer med en  

 varigt nedsat synsfunktion eller medicinsk-optisk definerede, varige  

 øjenlidelser, 2)	arm- og benproteser, 3)	høreapparater og 3. I § 97, stk. 2, nr. 1,  

 indsættes efter »synshjælpemidler«: »og  

 optikunderstøttende synshjælpemidler «.
 4)	særlige informationsteknologiske  

 hjælpemidler.
 4. I § 97, stk. 2, nr. 4, indsættes efter »hjælpemidler«: »og dertil understøttende hjælpemidler« .
 § 146. Forslag om revision af bestemmelserne i  

 § 97, stk. 3 og 4, fremsættes for Folketinget senest i  

 folketingsåret 1999-2000.
 5. I § 146 ændres »1999-2000« til: »2003-2004«.
 § 147. Forslag om revision af § 80  

 fremsættes for Folketinget senest ved begyndelsen af  

 folketingsåret 1999-2000.
 6. I § 147 ændres »i begyndelsen af folketingsåret 1999-2000« til:  

 »folketingsåret 2002-2003«.
§ 2 Stk. 1. Loven træder i kraft den 1. juli  

 2000.
 Stk. 2. Botilbud, der ved lovens ikrafttræden  

 er etableret, skal være godkendt senest den 1. januar 2002.
