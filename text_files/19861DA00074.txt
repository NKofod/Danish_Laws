Nr BTB 74 Betænkning over Forslag til folketingsbeslutning om mærkning af organiske  

 opløsningsmidler   

 Nr B 74 1986-87, 1. samling Afgivet af miljø- og planlægningsudvalget Afgivet: 19870424 Udvalget har behandlet beslutningsforslaget i nogle møder og har herunder stillet spørgsmål til miljøministeren, som denne har besvaret skriftligt og i samråd.
Miljøministeren har over for udvalget oplyst, at EF-Kommissionen har fået tilsendt rapporterne Miljøprojekt nr. 70 og 72. Fra dansk side er det foreslået, at klassificering og mærkning af de 13 opløsningsmidler i konsekvens heraf ændres, så advarselsmærkningen kommer til at afspejle faren for hjerneskader.
Forslaget er blevet behandlet på et møde i marts, og det vil blive videreforhandlet på et møde i EF-Kommissionen den 12.-13. juni 1987.
Miljøministeren har tilkendegivet, at han finder det rimeligt, at de andre medlemsstater i første omgang får mulighed for at tage stilling til den danske dokumentation og mærkningsforslag.
Miljøministeren forventer, at der herefter sker en hurtig udvikling i sagen.
Miljøministeren har givet tilsagn om pr. 1. oktober 1987 at give udvalget en status for forhandlingerne i EF med henblik på, at udvalget kan vurdere, om der er sket væsentlige fremskridt i forhandlingerne, og om der er behov for at gennemføre nationale mærkningsregler, jf. beslutningsforslagets pkt. 2.
I konsekvens heraf har miljøministeren stillet ændringsforslag til teksten.
Herefter indstiller UDVALGET beslutningsforslaget til VEDTAGELSE med det af miljøministeren stillede ændringsforslag.
Et MINDRETAL (Socialdemokratiets og Socialistisk Folkepartis medlemmer af udvalget) mener principielt, at Danmark uafhængig af EF burde mærke organiske opløsningsmidler omgående, således at mærkningen afspejlede faren for kroniske hjerneskader i overensstemmelse med de stramninger, Miljøstyrelsen har foreslået i Miljøprojekt nr. 70 og 72.
Efter miljøministerens tilkendegivelser over for udvalget har der imidlertid været en rimelig positiv modtagelse af det danske forslag på det første møde i EF.
Der er aftalt nyt møde i juni.
På dette møde forventer man ikke at alle 13 opløsningsmidler kan færdigbehandles.
Derfor vil mindretallet imødekomme ministerens ønske om at give de øvrige EF-medlemsstater rimelig mulighed for og tid til at tage stilling til den danske dokumentation.
Mindretallet skal præcisere, at man har opfattet ministerens holdning til mærkningen sådan, at ministeren vil igangsætte nationale mærkningsregler på trods af EF, såfremt der ikke opnås et positivt resultat i EF-regi i løbet af 1987, og at udvalget til brug for en vurdering af, hvordan forhandlingerne skrider frem i EF, vil få en statusrapport fra ministeren den 1. oktober 1987.
Mindretallet er bekendt med, at VS, der ikke har medlemmer i udvalget, kan tilslutte sig denne holdning.
Ændringsforslag Af MILJØMINISTEREN, tiltrådt af UDVALGET:
Til teksten 1) Beslutningsforslagets tekst affattes således:
»Folketinget opfordrer regeringen til 1. at arbejde for, at de 13 organiske opløsningsmidler, som er behandlet i Miljøprojekt nr. 70 og 72, i alle EF-lande skal mærkes på en sådan måde, at det afspejler faren for kroniske hjerneskader, og 2. at gennemføre nationale mærkningsregler for disse 13 stoffers vedkommende, hvis der ikke inden 1. januar 1988 er gjort væsentlige fremskridt i forhandlingerne om disse stoffer.« AHLMANN-OHLSEN (KF) FISCHER (KF) OLE BERNT HENRIKSEN (KF) SVEND ÅGE PETERSEN (KF) BENTE NIELSEN (V) SØNDERBY (V) MAISTED (V) STEFFENSEN  

 (KRF) fmd.
RITT BJERREGAARD (S) CAMRE (S) ERIK HOLST (S) TOVE LINDBO LARSEN (S) HENNING NIELSEN (S) LØVIG SIMONSEN (S) MARGRETE AUKEN (SF) nfmd.
LEIF HERMANN (SF) LONE DYBKJÆR (RV) Partierne CD, FP og VS havde ikke medlemmer i udvalget.
