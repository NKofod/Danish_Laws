Skriftlig fremsættelse (4. december 2015) Sundheds- og ældreministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af sundhedsloven (Regler for private ambulanceberedskaber, honorarer til medlemmer af patientinddragelsesudvalg, personkreds i sundhedshuse m.v.) (Lovforslag nr.
L 73) Det er regeringens opfattelse, at det er vigtigt med klare og præcise regler og gennemsigtighed på sundhedsområdet.
Med dette lovforslag sikres mere præcise regler, og gennemsigtigheden øges til gavn for brugerne.
 Lovforslagets hovedpunkter er følgende:
Regionernes delegation af kompetence til aftaleindgåelse under det udvidede frie sygehusvalg Med lovforlaget præciseres regionernes mulighed for at delegere kompetencen til at indgå aftaler med private sygehuse, klinikker m.v. om varetagelse af behandling under det udvidede frie sygehusvalg til Danske Regioner.
Regler for private ambulancer uden aftale med en region Med lovforslaget etableres hjemmel til at fastsætte nærmere regler om ambulancernes bemanding, udstyr og indretning, herunder regler for uddannelse af ambulancemandskabet.
Disse regler skal være gældende for alle ambulancer, uanset om de varetager opgaver for regionernes præhospitale beredskab eller for private.
Befordringsordninger efter sundhedsloven Med lovforslaget får kommunalbestyrelserne mulighed for at yde befordring til alment praktiserende læge og speciallæge som alternativ til befordringsgodtgørelse.
Det præciseres, at ansvaret for at yde befordring eller befordringsgodtgørelse til personer, som er henvist til diagnostisk undersøgelse på sygehus, til brug for alment praktiserende læge eller speciallæge, påhviler regionsrådene.
Diæter m.v. til medlemmer af patientinddragelsesudvalg Med lovforslaget etableres hjemmel til, at regionerne kan yde medlemmer af patientinddragelsesudvalg diæter, erstatning for dokumenteret tabt arbejdsfortjeneste og godtgørelse af udgifter til befordring i forbindelse med deltagelse i møder.
Øget mulighed for udlejning af lokaler i sundhedshuse Med lovforslaget ændres sundhedslovens §§ 205 a og 205 b, så de lokaler (sundhedshuse), som regioner og kommuner kan etablere og udleje, kan bebos af en bredere kreds af personer m.v. med tilknytning til sundhedsvæsnet, fx apotekere, tandteknikere, ergoterapeuter m.v., end der er hjemmel til i dag.
Offentliggørelse af påbud Med lovforslaget bemyndiges Styrelsen for Patientsikkerhed til at fastsætte regler for sygehuse, klinikker, praksis eller lignende om offentliggørelse af Styrelsen for Patientsikkerheds påbud.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
