Fremsat den 19. november 2008 af beskæftigelsesministeren (Claus Hjort Frederiksen) Forslag til Lov om ændring af lov om Arbejdsmarkedets Tillægspension (Udvidelse af medlemskredsen, indførelse af E- og F-bidrag og automatisk pensionsudbetaling) § 1 I lov om Arbejdsmarkedets Tillægspension, jf. lovbekendtgørelse nr. 767 af 8. juli 2008, som ændret ved § 1 i lov nr. 1063 af 6. november 2008 foretages følgende ændringer:
 1. § 2, stk. 1, litra a, affattes således:
»a) lønmodtagere, der er fyldt 16 år, og som er beskæftiget her i landet, eller som udsendes til et andet land for den danske stat, danske virksomheder og institutioner samt på danske skibe,« 2. I § 2, stk. 2, udgår »§ 4 a eller«.
 3. I § 2, stk. 2, ændres »§ 15, stk. 1« til: »§ 15«.
 4. I § 2 a, stk. 4, ændres »§§ 29 og 29 a« til: »§§ 42 og 43«.
 5. I § 2 a, stk. 5, ændres »§ 55, stk. 4« til: »§ 55, stk. 2«.
 6. I § 2 a, stk. 7, udgår »eller 29, stk. 2,«.
 7. I § 2 b, nr. 3, ændres »§§ 74 m, 75 f, stk. 3, og 75 m, stk. 3« til: »§ 74 o«.
 8. I § 2 b, nr. 3, udgår »eller overgangsydelse«.
 9. Kapitel 2 a ophæves.
 10. § 9, stk. 1, 1. og 2. pkt., affattes således:
»Tillægspension i form af egenpension udbetales månedsvis forud fra den 1. i måneden efter opnået folkepensionsalder.
Fremsættes anmodning om udskydelse af pensionsudbetaling, reguleres pensionen efter reglerne i § 9 a.« 11. § 9, stk. 3, affattes således:
 12. I § 9 indsættes som nyt stk. 4: »Stk. 4.
»Tillægspension, jf. stk. 1, til medlemmer bosat i udlandet ydes efter anmodning.« 13. § 11, stk. 4, ophæves.
 14. § 11 a, stk. 4, ophæves.
 15. § 12, stk. 5, ophæves.
 16. § 13, stk. 7, ophæves.
 17. § 14 a, affattes således:
»Arbejdsmarkedets Tillægspension udbetaler engangsbeløb efter §§ 11-13, når ATP modtager meddelelse om dødsfaldet fra CPR-registeret.
Hvis medlemmet boede i udlandet på tidspunktet for dødsfaldet, eller hvis den berettigede til dødsfaldsydelsen bor i udlandet, sker udbetalingen efter anmodning fra den berettigede.« 18. I § 14 b, stk. 3, udgår »§ 4 a eller«.
 19. I § 14 b, stk. 3, ændres »§ 15, stk. 1« til: »§ 15«.
 20. § 14 b, stk. 5, ophæves.
 21. I § 14 e, stk. 3, udgår »§ 4 a eller«.
 22. I § 14 e, stk. 3, ændres »§ 15, stk. 1« til: »§ 15«.
 23. § 14 e, stk. 5, ophæves.
 24. § 14 g, stk. 1, affattes således:
»Arbejdsmarkedets Tillægspension udbetaler engangsbeløb efter §§ 14 b og 14 e, når ATP modtager meddelelse om dødsfaldet fra CPR-registeret.
Hvis medlemmet boede i udlandet på tidspunktet for dødsfaldet, eller hvis den berettigede til dødsfaldsydelsen bor i udlandet, sker udbetalingen efter anmodning fra den berettigede.« 25. § 15 affattes således:
»Bestyrelsen for Arbejdsmarkedets Tillægspension fastsætter størrelsen af årsbidraget, som er det bidrag, der for beskæftigelse hos samme arbejdsgiver årligt skal betales for et fuldtidsbeskæftiget medlem.
Beslutning herom skal godkendes af repræsentantskabet ved simpelt flertal, dog at såvel et flertal af arbejdsgiverrepræsentanter som et flertal af lønmodtagerrepræsentanter skal stemme for beslutningen.
 Stk. 2. Arbejdsmarkedets parter kan ved fornyelse af kollektive overenskomster aftale at fravige årsbidraget i stk. 1, dog således, at det alene kan aftales at overgå til et højere bidrag end det i overenskomsten gældende bidrag.
 Stk. 3. Bidrag aftalt i medfør af stk. 2, forhøjes med det samme kronebeløb som årsbidraget efter stk. 1 forhøjes med fra den 1. januar 2010.
 Stk. 4. For medlemmer, der ikke er fuldtidsbeskæftigede, betales der for beskæftigelse hos samme arbejdsgiver enten 2/3, 1/3 eller intet bidrag afhængigt af beskæftigelsens omfang.
Stk. 5. For at sikre at medlemmer med samme beskæftigelsesgrad uanset beskæftigelsesform og aflønningsperiode får indbetalt bidrag af samme størrelse, jf. dog stk. 2 og 3, fastsætter beskæftigelsesministeren efter forhandling med finansministeren og bestyrelsen for Arbejdsmarkedets Tillægspension regler for beregning af bidrag under beskæftigelse hos samme arbejdsgiver, herunder nærmere regler om 1) årsbidragets opdeling på lønperioder samt de timegrænser, der er afgørende for, hvornår der skal betales fuldt, 2/3, 1/3 eller intet bidrag, 2) beregning af det timetal, der lægges til grund for bidragsbetalingen for medlemmer, hvis arbejdstid ikke kendes, og 3) bidragets størrelse for persongrupper, der typisk har beskæftigelse hos flere arbejdsgivere indenfor en enkelt uge.
 Stk. 6. Arbejdsgiveren betaler 2/3 af bidraget og medlemmet 1/3.
Stk. 7. Medlemmer, der bevarer deres medlemskab i medfør af § 2, stk. 2, betaler selv det samlede bidrag efter stk. 1.« 26. I § 16 indsættes som stk. 2: »Stk. 2.
»For bidragsbetalende medlemmer, som er fyldt 70 år, fradrages ikke et beløb til dækning af dødsfaldsydelsen efter § 14 b.« 27. I § 17, stk. 5, ændres »§ 15, stk. 5« til: »§ 15, stk. 7«.
 28. I § 36, stk. 2, ændres »pensionsydelser« til: »ydelser i henhold til denne lov«.
§ 2 Loven træder i kraft den 1. april 2009, jf. dog stk. 2 og 3.
 Stk. 2. § 2, stk. 1, litra a, § 2, stk. 2, § 14 b, stk. 3, § 14 e, stk. 3, § 15 og § 17, stk. 5 i lov om Arbejdsmarkedets Tillægspension som affattet ved denne lovs § 1, nr. 1-3, 18-19, 21-22, 25 og 27, træder i kraft den 1. januar 2010.
 Stk. 3. § 1, nr. 9 træder i kraft den 1. januar 2010.
§ 3 Uanset lov om Arbejdsmarkedets Tillægspension § 9, stk. 1, som affattet ved denne lovs § 1, nr. 10, udbetales tillægspension i form af egenpension i perioden fra den 1. april 2009 til den 30. juni 2009 månedsvis forud fra den 1. i måneden, efter medlemmet har opnået sin folkepensionsalder.
Uanset lov om social pension § 12, er folkepensionsalderen i relation til beregning af tillægspensionen i perioden fra den 1. april 2008 til den 30. juni 2009:
1) 65 år for medlemmer, der er født før den 1. januar 1959, 2) 65 ½ år for medlemmer, der er født i perioden fra den 1. januar 1959 til den 30. juni 1959, 3) 66 år for medlemmer, der er født i perioden fra den 1. juli 1959 til den 31. december 1959, 4) 66 ½ år for medlemmer, der er født i perioden fra den 1. januar 1960 til den 30. juni 1960, og 5) 67 år for medlemmer, der er født efter den 30. juni 1960.
Bemærkninger til lovforslaget Almindelige bemærkninger 1. Indledning og baggrund for lovforslaget Formålet med lovforslaget er at udvide kredsen af medlemmer af Arbejdsmarkedets Tillægspension (herefter ATP), således at også lønmodtagere, der er fyldt 67 år, indbetaler til ATP.
Det foreslås med lovforslaget, at der etableres nye E- og F-bidrag i ATP-loven.
Forslaget er en følge af overenskomstindgåelsen på det offentlige arbejdsmarked i foråret 2008, hvor parterne indgik aftale om etablering af nye bidragssatser med henblik på en gradvis overgang til A-bidraget, der er den gældende bidragssats på det private område.
 Aftalerne er første skridt i retning af et ensartet ATP-bidrag for alle lønmodtagere og gør således op med den deling af medlemskredsen, der fulgte efter overenskomstforhandlingerne i 1987.
 Det kræver en lovændring, at gøre det muligt at indbetale de nye E- og F-bidrag for de lønmodtagere, der er omfattet af de pågældende overenskomstaftaler.
Endelig foreslås det, at ATP-pension fremover udbetales automatisk ved nået folkepensionsalder frem for efter anmodning, som det er tilfældet i dag.
Dette er en administrativ lettelse for både borgerne og ATP, idet 90 pct. af ATPs medlemmer vælger at påbegynde udbetalingen af ATP-pensionen, når de når folkepensionsalderen, frem for at udnytte muligheden for at udskyde udbetalingen.
2. Lovforslagets indhold 2.1. Udvidelse af medlemskredsen.
ATPs bestyrelse har overfor Beskæftigelsesministeriet tilkendegivet, at man ønskede at udvide medlemskredsen af ATP, således at der indbetales ATP-bidrag for lønmodtagere ud over det fyldte 66. år.
Forslaget om udvidelse af medlemskredsen af ATP understøtter regeringens seniorpolitik og vil være et yderligere incitament til at blive længere på arbejdsmarkedet.
Lønmodtagere, der er fyldt 67 år, får herved mulighed for at spare yderligere op til deres tillægspension i ATP-ordningen.
Det foreslås derfor, at medlemskredsen i ATP fremover er alle lønmodtagere over 16 år, der i øvrigt opfylder de almindeligt gældende betingelser for medlemskab af og indbetalinger til ATP.
Reglerne om ind- og udbetaling foreslås i den forbindelse justeret, således at det vil være muligt at fortsætte indbetalingerne til ATP samtidig med at udbetalingen af ATP-pensionen påbegyndes.
2.2. Automatisk udbetaling af ATP-pension I dag udbetales pension fra ATP efter anmodning fra medlemmet ved nået folkepensionsalder.
Det foreslås at ændre proceduren for udbetaling af pension fra ATP, således at ATP automatisk påbegynder udbetalingen af et medlems pension, når vedkommende når folkepensionsalderen.
 Hvis et medlem ønsker at udsætte udbetalingen af ATP-pensionen, skal ATP således fremover have besked herom.
Automatisk udbetaling af ATP-pension ved nået folkepensionsalder harmonerer med, hvad 90 pct. (svarende til ca. 55.000 medlemmer om året) af ATP´s medlemmer vælger.
Den foreslåede udbetalingsprocedure vil derfor være en mærkbar lettelse og forenkling til gavn for de kommende ATP-pensionister, idet medlemmerne fremover vil modtage et orienteringsbrev om den kommende udbetaling ca. 3 måneder før folkepensionsalderen nås, med orientering om muligheden for at udsætte udbetalingen.
Medlemmet kan altid ændre en udsættelse og i stedet få udbetalt sin pension.
2. 3. Etablering af nye ATP-bidragssatser (E-bidrag og F-bidrag) På nuværende tidspunkt eksisterer der fire bidragssatser i ATP-ordningen: A-bidrag samt B-, C- og D-bidragssatserne.
B-bidraget fremkom ved, at det i kollektive overenskomster og aftaler, som en minister eller en kommunal myndighed havde indgået eller godkendt, og som var opsagt eller kunne opsiges til udløb senest med udgangen af 1987, forinden dette tidspunkt blev aftalt, at de pr. 1. januar 1982 gældende bidragssatser ikke skulle kunne forhøjes.
Det årlige B-bidrag er 1.166,40 kr. for en fuldtidsbeskæftiget.
 Tilsvarende kunne det i almindelige bestemmelser om løn- og arbejdsforhold, som en offentlig myndighed havde fastsat eller godkendt i perioden fra 1. januar til 31. december 1987, bestemmes, at de pr. 1. januar 1982 gældende bidragssatser ikke skulle kunne forhøjes efter bestemmelsen i A-bidraget.
 C-bidraget blev indført i 1996 som følge af, at der i kollektive overenskomster og aftaler eller i almindelige bestemmelser om løn- og arbejdsforhold omfattet af B-bidraget, blev aftalt eller truffet bestemmelse om, at B-bidraget blev forhøjet med de pr. 1. januar 1996 og de senere i medfør af § 15, stk. 1, fastsatte forhøjelser af A-bidraget.
 I 2005 blev D-bidraget indført som følge af, at der i kollektive overenskomster og aftaler eller i almindelige bestemmelser om løn- og arbejdsforhold omfattet af B-bidraget, inden udgangen af 2005 blev indgået aftale eller truffet bestemmelse om, at bidraget skulle forhøjes med det samme kronebeløb, som A-bidraget, blev forhøjet med pr. 1. januar 2006 og senere.
 B-D bidragssatserne finder alene anvendelse på det offentlige område.
Som led i forårets overenskomstforhandlinger på det offentlige arbejdsmarked blev det aftalt, at de pågældende overenskomstgrupper, der i dag betaler B-, C- eller D-bidrag, gradvist skal overgå til det almindelige ATP-bidrag (A-bidraget). Da de beløbsmæssige afstande mellem de nuværende B-, C- og D-bidrag op til A-bidraget blev anset for at være for store til at kunne opkonverteres i løbet af en enkelt overenskomstperiode, blev der aftalt en trinvis overgang.
Der blev således lagt op til indførelsen af to nye bidragssatser  et E-bidrag og et F-bidrag.
På baggrund af overenskomstindgåelsen har bl.a.
Kommunernes Landsforening (KL) på vegne af overenskomstparterne anmodet Beskæftigelsesministeriet om at foretage den nødvendige lovændring med henblik på indførelse af de nye ATP-bidragssatser  benævnt E- og F-bidraget.
For at imødekomme parternes anmodninger foreslås det, at der i ATP-lovens bestemmelser skabes den fornødne hjemmel til etablering af nye ATP-bidragssatser.
Herved efterkommes en konkret anmodning fra en række overenskomstparter på det offentlige arbejdsmarked.
Det foreslås samtidig, at bestemmelsen om adgang til differentiering af bidragssatser på det offentlige område moderniseres og forenkles.
Forslaget indebærer, at der pr. 1. januar 2010 etableres en »trappemodel«, der skal give de grupper, som i dag betaler B-, C- eller D- bidrag, mulighed for ved en trinvis oprykning at komme op på A-satsen.
De lavere bidragssatser vil forsvinde i takt med, at de enkelte overenskomstgrupper rykker over på en højere sats.
Indførelsen af disse nye bidragssatser kræver imidlertid en ændring af ATP-loven, da B-bidraget (der er den laveste bidragssats) ikke kan reguleres jf.
ATP-lovens § 4 a, stk. 2, og idet § 4 a, stk. 3 og 4, om henholdsvis C- og D-bidraget alene giver adgang til regulering med samme kronebeløb som A-bidraget reguleres med.
C- og D-bidraget reguleres i overensstemmelse med den nugældende lovs reguleringsmekanisme i § 4 a, stk. 3 og 4 pr. 1. januar 2009.
3. Økonomiske og administrative konsekvenser for stat, kommuner og regioner Lovforslaget medfører, at de offentlige arbejdsgivere fra og med 1. januar 2010 kan indbetale de differentierede bidragssatser som følge af overenskomstindgåelsen i 2008. Forslaget har derudover ingen administrative eller økonomiske konsekvenser for staten, kommunerne og regioner, jf. dog nedenfor under pkt. 4 om udvidelse af medlemskredsen.
4. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet, idet forslaget om indførelse af nye bidragssatser alene vedrører offentlige arbejdsgiveres indbetaling af ATP-bidrag.
Forslaget om udvidet indbetaling efter det fyldte 67 år betyder dog, at arbejdsgivere fremover skal indbetale ATP-bidrag for alle lønmodtagere over 16 år.
Arbejdsgiverne behøver således ikke at forholde sig til lønmodtagerens alder i forbindelse med indberetninger og indbetalinger til ATP.
Af hensyn til at give arbejdsgiverne længere tid til at forberede sig på ændringerne foreslås det, at denne del af lovforslaget først træder i kraft den 1. januar 2010.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser, og det bør derfor ikke forelægges Økonomi- og Erhvervsministeriets virksomhedspanel.
5. Miljømæssige konsekvenser Lovforslaget har ingen miljømæssige konsekvenser.
6. Administrative konsekvenser for borgerne Lovforslaget om automatisk udbetaling af ATP ved nået folkepensionsalder indebærer en administrativ lettelse for borgerne, da 90 pct. af borgerne allerede i dag vælger at få ATP-pensionen udbetalt på dette tidspunkt.
7. Forholdet til EU-retten Lovforslaget indeholder ikke EU-retlige aspekter 8. Høring Lovforslaget har været sendt i høring hos Dansk Arbejdsgiverforening, Landsorganisationen i Danmark, FTF, Akademikernes Centralorganisation, Sammenslutningen af Landbrugets Arbejdsgiverforeninger, Finanssektorens Arbejdsgiverforening, Ledernes Hovedorganisation, Kristelig Arbejdsgiverforening, Kristelig Fagforening, KL, Danske Regioner, Advokatrådet, ATP, Forsikring og Pension og Foreningen af Firmapensionskasser.
9. Sammenfatning af konsekvenser af lovforslaget Bemærkninger til lovforslagets enkelte bestemmelser Til § 1 Til nr. 1 Det foreslås, at § 2, stk. 1, litra a, der afgrænser medlemskredsen af ATP, ændres således, at der fremover også skal betales ATP-bidrag for lønmodtagere, der er fyldt 67 år.
Det afgørende for, om der skal indbetales ATP bidrag, vil således fremover være, at lønmodtageren er fyldt 16 år, og at lønmodtageren er erhvervsaktiv i mindst 9 timer ugentligt hos samme arbejdsgiver.
Med forslaget øges opsparingsmuligheden i ATP.
Forslaget er en yderligere udvidelse af medlemskredsen i forhold til den konsekvensrettelse, der fulgte af den gradvise forhøjelse af folkepensionsalderen, der fulgte af velfærdsaftalen, jf. § 1, nr. 1, i lov nr. 1587 af 20. december 2006 om ændring af lov om Arbejdsmarkedets Tillægspension og forskellige andre love.
Denne ændring træder i kraft den 1. juli 2009, men får på dette tidspunkt ingen betydning for afgrænsningen af medlemskredsen i ATP, idet det følger af loven, at der skal betales indtil det fyldte 67. år.
Forslaget om fjernelse af den øvre aldersgrænse foreslås at træde i kraft den 1. januar 2010. Herefter vil der alene være en nedre aldersgrænse for medlemskab af ATP, ligesom medlemskabet ikke vil være afhængigt af, om en lønmodtager har nået den til enhver tid gældende folkepensionsalder.
Det forhold, at der fortsat indbetales til ATP-ordningen, forhindrer dog ikke, at medlemmet påbegynder udbetaling af sin ATP-pension, når medlemmet når sin folkepensionsalder, jf. § 9 samt ophævelsen af § 15, stk. 6, jf. lovforslagets § 1, nr. 25. Samtidige ATP-indbetalinger omregnes til pension og vil således forøge de beløb, som udbetales fra ATP.
Medlemmet kan også vælge at udsætte udbetalingen efter reglen i § 9 a.
Til nr. 2 Der er tale om en konsekvensrettelse som følge af forslaget om ophævelsen af § 4 a, der videreføres i § 15, stk. 2 og 3, jf. lovforslagets § 1, nr. 25. § 15 vil fremover omfatte samtlige ATP-bidragssatser, hvorfor der henvises til bemærkningerne til den nyaffattede § 15 under § 1 nr. 25.
Til nr. 3 Der henvises til bemærkningerne til nr. 2 Til nr. 4 Der er tale om tekniske konsekvensrettelser som følge af ændringer i paragraferingen i de love, der indeholder hjemmel til udbetaling af ydelser, hvoraf der skal betales ATP-bidrag.
Til nr. 5 Der henvises til bemærkningerne til nr. 4 Til nr. 6 Der henvises til bemærkningerne til nr. 4 Til nr. 7 Der henvises til bemærkningerne til nr. 4 Til nr. 8 Der henvises til bemærkningerne til nr.4 Til nr. 9 Kapitel 2 a indeholdt kun én bestemmelse - § 4 a - der omhandlede opdelingen af ATP´s medlemskreds i forskellige bidragssatser.
Bestemmelsen foreslås justeret og videreført i lovens § 15, stk. 2 og 3, jf. lovforslagets § 1, nr. 25 samt bemærkningerne hertil.
Til nr. 10 Der foreslås en nyaffattelse af § 9, stk. 1, 1. og 2. pkt.
Forslaget betyder, at ATP-pensionen fremover vil blive udbetalt automatisk, medmindre medlemmet vælger at udskyde udbetalingen efter ATP-lovens § 9 a.
Det betyder, at de kommende pensionister ikke som i dag vil skulle udfylde en blanket og returnere denne til ATP for at få deres pension udbetalt.
Når folkepensionsalderen nås, udbetales ATP pensionen automatisk til pensionistens NemKonto.
Dermed indføres en proces, som tilgodeser ca. 90 pct. af de kommende pensionisterne, ud fra det valgmønster, der er i dag.
Ca. 3 måneder forinden pensionering sender ATP et orienteringsbrev til de kommende pensionister.
Heri orienteres om muligheden for at udskyde udbetalingen af pensionen.
Hvis den kommende pensionist ønsker dette, skal der gives besked til ATP.
Endvidere orienteres om, at pensionen automatisk vil blive udbetalt via NemKonto, hvis der ikke fremsættes anmodning om udskydelse.
Hvis der viser sig at være medlemmer, som ønsker udsættelse, men som ikke har henvendt sig om dette, inden udbetaling af ATP-pensionen er gået i gang, vil det i den nye proces være muligt at »rulle tilbage« i op til 6 måneder, således at udbetalingerne kan returneres, og udsættelse iværksættes.
Nærmere regler herom vil blive fastsat i bekendtgørelsesform, jf. bemyndigelsen i lovens § 10.
 Bestemmelsen blev senest ændret ved § 1, nr. 4 i lov nr. 109 af 26. februar 2008, der indeholdt en særlig overgangsbestemmelse med hensyn til angivelsen af folkepensionsalderen i perioden indtil den 30. juni 2009, som følge af den udskudte ikrafttræden af en række love, der blev vedtaget i medfør af velfærdsaftalen i december 2006, hvorved det blandt andet blev aftalt, at folkepensionsalderen hæves med ½ år i henholdsvis 2024, 2025, 2026 og 2027, dvs. til 67 år i 2027.
Af lovtekniske hensyn er det ligeledesnødvendigt med en overgangsbestemmelse i perioden fra 1. april 2009 til 30. juni 2009 f.s.v.a. den foreslåede nyaffattelse af § 9, stk. 1, 1. og 2. pkt.
Der henvises til overgangsbestemmelsen i forslagets § 3.
Til nr. 11 Forslaget til ændring af § 9, stk. 3 er en konsekvensrettelse som følge af forslaget til ændring af § 9, stk. 1, jf. lovforslagets § 1, nr. 10 samt bemærkningerne hertil.
Til nr. 12 Forslaget til nyt stk. 4 er en konsekvens af forslaget om automatisk udbetaling f.s.v.a. medlemmer, der er bosat i udlandet.
Hovedreglen i § 9, stk. 1, er, at ATP udbetaler automatisk til Nemkonto på baggrund af personoplysninger, som løbende opdateres via CPR-registeret.
For så vidt angår medlemmer, som ikke er bosiddende i Danmark, er der ikke sikkerhed for, at CPR-registeret indeholder alle relevante oplysninger, ej heller at disse er opdaterede.
Desuden er det ikke alle kommende pensionister i udlandet, som har en Nemkonto i Danmark, hvorfor ATP også skal have oplyst nummeret på den konto, hvor medlemmets pension skal indsættes på.
 Det foreslås derfor, at kommende pensionister, der er bosiddende i udlandet, fortsat skal fremsende anmodning om at få udbetalt deres pension efter samme principper som gør sig gældende i dag.
Til nr. 13 Der er tale om en konsekvensrettelse som følge af forslaget til ændring af § 36, stk. 2, jf. lovforslagets § 1, nr. 28, samt bemærkningerne hertil.
Til nr. 14 Der er tale om en konsekvensrettelse som følge af forslaget til ændring af § 36, stk. 2, jf. lovforslagets § 1, nr. 28, samt bemærkningerne hertil.
Til nr. 15 Der er tale om en konsekvensrettelse som følge af forslaget til ændring af § 36, stk. 2, jf. lovforslagets § 1, nr. 28, samt bemærkningerne hertil.
Til nr. 16 Der er tale om en konsekvensrettelse som følge af forslaget til ændring af § 36, stk. 2, jf. lovforslagets § 1, nr. 28, samt bemærkningerne hertil.
Til nr. 17 Forslaget til ændret § 14 a, stk. 1, er en følge af forslaget i § 1, nr. 10 om overgang til automatisk udbetaling af ATP.
Forslaget indebærer, at der fremover automatisk vil blive udbetalt dødsfaldsydelse, når ATP modtager meddelelse om dødsfaldet.
Når et medlem afgår ved døden, modtager ATP som hovedregel underretning herom fra CPR-registeret.
Hvis et medlem er bosiddende i udlandet på dødsfaldstidspunktet, får ATP kun kendskab til dødsfaldet, hvis ATP modtager underretning herom.
Både i den situation, hvor et medlem, som på dødsfaldstidspunktet er bosiddende i udlandet, samt den situation, hvor den berettigede til en dødsfaldsydelse er bosat i udlandet, skal CPR-registrets oplysninger bruges med forbehold, idet registeret kun bliver opdateret, hvis registeret modtager information om eventuelle dødsfald, flytninger, skilsmisser mv.
Det foreslås derfor, at der i disse tilfælde fortsat skal fremsendes en anmodning om udbetaling.
ATP skal desuden til brug for udbetalingen af dødsfaldsydelsen have oplyst nummeret på en konto, idet det ikke er alle berettigede, som har en Nemkonto i Danmark.
Forslaget er en konsekvens af forslagets § 1, nr. 10 og skal ses i sammenhæng med forslaget til ny § 9, stk. 4, jf. forslagets § 1, nr. 11.
Til nr. 18 Der er tale om en konsekvensrettelse som følge af forslagets § 1, nr. 9, om ophævelse af kapitel 2 a og forslagets § 1, nr. 25, hvorefter § 15 kommer til at omfatte samtlige ATP-satser.
Der henvises til bemærkningerne til § 1, nr. 25.
Til nr. 19 Der henvises til bemærkningerne til nr. 18 Til nr. 20 Der er tale om en konsekvensrettelse som følge af forslaget til ændring af § 36, stk. 2, jf. lovforslagets § 1, nr. 28, samt bemærkningerne hertil.
Til nr. 21 Der er tale om en konsekvensrettelse som følge af forslagets § 1, nr. 9 om ophævelse af kapitel 2 a og forslagets § 1, nr. 25, hvorefter § 15 kommer til at omfattet samtlige ATP-satser.
Der henvises til bemærkningerne til disse bestemmelser.
Til nr. 22 Der henvises til bemærkningerne til nr. 21 Til nr. 23 Der er tale om en konsekvensrettelse som følge af forslaget til ændring af § 36, stk. 2, jf. lovforslagets § 1, nr. 28 samt bemærkningerne hertil.
Til nr. 24 Forslaget til ændret § 14 g, stk. 1, er en følge af forslaget i § 1, nr. 10 om overgang til automatisk udbetaling af ATP.
Forslaget indebærer, at der fremover automatisk vil blive udbetalt dødsfaldsydelse, når ATP modtager meddelelse om dødsfaldet.
Når et medlem afgår ved døden, modtager ATP som hovedregel underretning herom fra CPR-registeret.
Hvis et medlem er bosiddende i udlandet på dødsfaldstidspunktet, får ATP kun kendskab til dødsfaldet, hvis ATP modtager underretning herom.
Både i den situation, hvor et medlem, som på dødsfaldstidspunktet er bosiddende i udlandet, samt den situation, hvor den berettigede til en dødsfaldsydelse, er bosat i udlandet, skal CPR-registrets oplysninger bruges med forbehold, idet registeret kun bliver opdateret, hvis registeret modtager information om eventuelle dødsfald, flytninger, skilsmisser mv.
Det foreslås derfor, at der i disse tilfælde fortsat skal fremsendes en anmodning om udbetaling.
ATP skal desuden til brug for udbetalingen af dødsfaldsydelsen have oplyst nummeret på en konto, idet det ikke er alle berettigede, som har en Nemkonto i Danmark.
Forslaget er en konsekvens af forslagets § 1, nr. 10 og skal ses i sammenhæng med forslaget til ny § 9, stk. 4, jf. forslagets § 1, nr. 12.
Til nr. 25 Det foreslås at samle reglerne om bidragssatserne i ATP-ordningen i én bestemmelse, således at A-bidraget, der er det højeste, fremgår af stk. 1, som fremover vil være hovedreglen.
Der indsættes en bestemmelse i stk. 2, hvoraf det fremgår, at arbejdsmarkedets parter ved aftale kan fravige A-bidraget (justering og videreførelse af § 4 a). Disse bidragssatser vil ved fremtidige forhøjelser af A-bidraget blive forhøjet med det tilsvarende kronebeløb, jf. forslaget til nyt stk. 3.
 Ved overenskomstforhandlingerne på det offentlige område i 2008 har parterne aftalt, at ATP-bidraget for de grupper, som er omfattet af de lavere bidragssatser (B-bidrag, C-bidrag og D-bidrag) skal forhøjes med henblik på, at alle grupper ved en trinvis oprykning kommer op på det såkaldte A-bidrag.
Da parterne var enige om, at afstanden mellem C-bidraget og A-bidraget er for stor til, at overgangen til A-bidraget kan rummes i en overenskomstperiode, foreslås det, at der indføres to nye bidragssatser  et E-bidrag og et F-bidrag.
Der etableres således pr. 1. januar 2010 en »trappemodel«, der skal give de grupper, som i dag betaler B-bidrag (der er den laveste bidragssats), mulighed for ved en trinvis oprykning at komme op på A-bidraget.
De lavere bidragssatser vil forsvinde i takt med, at de enkelte overenskomstgrupper rykker over på en højere sats.
E-bidraget fremkommer ved at forhøje C-bidraget med 1/3 af forskellen mellem A-bidraget og C-bidraget.
Pr. 1. januar 2009 er E-bidraget beregnet til at udgøre 2.073,60 kr. + 388,80 kr. (1/3 af 1.166,40 kr., som er forskellen mellem A-bidraget (3240 kr.) og C-bidraget (2.073,60 kr.)). E-bidraget for en fuldtidsbeskæftiget vil således pr. 1. januar 2009 udgøre ca. 2.462,40 kr.
F-bidraget, som forventes taget i anvendelse i 2012, er fastsat som E-satsen tillagt ½ af forskellen mellem E-bidraget og A-bidraget.
Pr. 1. januar 2009 vil F-bidraget for en fuldtidsbeskæftiget således udgøre 2.851,20 kr.
 Bidragssatserne fastsættes af beskæftigelsesministeren efter indstilling fra ATP´s bestyrelse jf. § 15, stk. 5.
Indførelsen af E-bidraget og F-bidraget skal ses som en midlertidig løsning for en begrænset medlemskreds.
Disse bidragssatser vil forsvinde efterhånden, som de har udtjent deres formål med at få alle overenskomstgrupper op på A-bidraget.
Det kan således ikke i overenskomsterne aftales at overgå til en lavere bidragssats, end den enkelte overenskomstgruppe allerede er på.
Det foreslås, at § 15, stk. 6 ophæves som en konsekvens af, at der ikke længere er nogen øvre grænse i form af alder eller pensionering for, hvor længe der skal indbetales ATP-bidrag for lønmodtagere, lovforslagets § 1, nr. 1 om ændring af § 2, stk. 1, litra a.
Herefter gælder der kun de almindelige betingelser for, at der skal indbetales ATP-bidrag, dvs. opfyldelse af kravet om mindst 9 timers ugentlig beskæftigelse og opfyldelse af kravet om, at der udbetales løn.
Ophævelse af § 15, stk. 6 betyder endvidere, at der vil kunne finde samtidig ind- og udbetaling sted.
Det bemærkes, at § 15, stk. 6 blev ændret ved lov nr. 1587 af 20. december 2006 om ændring af lov om Arbejdsmarkedets Tillægspension og forskellige andre lov (Ændringer som følge af den gradvise forhøjelse af efterløns- og folkepensionsalderen), hvorved det blev fastsat at bidragsbetalingen til ATP ophører ved nået folkepensionsalder, hvis denne er over 67 år.
Lovændringen skulle træde i kraft den 1. juli 2009. Da der som led i ændringen af optjeningsmodellen i ATP-ordningen som blev vedtaget ved lov nr. 109 af 26. februar 2008 om ændring af lov om Arbejdsmarkedets Tillægspension var behov for at tilpasse § 15, stk. 6 som følge af, at henvisningen til udbetalingsreglerne i §§ 9 og 9 a, blev bestemmelsens formulering ændret, således at den svarede til formuleringen af lovændringen fra 2006. Efter den 1. januar 2010, hvor denne del af lovforslaget træder i kraft, vil lovændringen i medfør af lov nr. 109 fra 2008 ikke længere have betydning.
For personer, for hvem pligten til at indbetale ATP-bidrag er omfattet af ATP-lovens § 2 a, fremgår de nærmere betingelser for, om der skal indbetales ATP-bidrag, af den lovgivning, som regulerer den pågældende type overførselsindkomst.
Der foreslås ingen ændringer i disse regler eller for disse grupper.
Til nr. 26 Det foreslås, at personer, der er fyldt 70 år ikke skal bidrage til finansieringen af dødsfaldssummen til en evt. efterlevende ægtefælle, da en evt. efterlevende ægtefælle ikke vil være berettiget til at modtage en ydelse efter et medlem af ATP, som er fyldt 70 år, jf. § 14 c.
Til nr. 27 Der er tale om en konsekvensrettelse som følge af forslaget i § 1, nr. 25.
Til nr. 28 Det foreslås, at § 36, stk. 2, som er en generel forældelsesregel på 5 år for krav på de enkelte pensionsydelser, ændres, således at den også kommer til at omfatte dødsfaldsydelser.
Bestemmelsen indeholder herefter en forældelsesregel, som gælder krav på udbetaling af ydelser i henhold til loven.
Som konsekvens af den foreslåede ændring, ophæves de nuværende forældelsesbestemmelser under de enkelte typer af dødsfaldssummer i kapitel 4 og kapitel 4 a, jf. forslagets § 1, nr. 13-16, nr. 20 samt nr. 23. Forældelsesfristen for udbetaling af en dødsfaldssum regnes fortsat fra tidspunktet for dødsfaldet.
Bestemmelsen fastsætter således en generel forældelsesfrist for ydelser efter ATP-loven og udgør således en særregel i forhold til den generelle forældelseslov.
Til § 2 Det foreslås, at loven træder i kraft den 1. april 2009. Det foreslås i stk. 2 og 3, at lovens bestemmelser om udvidelse af medlemskredsen og indførelsen af de trinvise bidragssatser samt konsekvensrettelserne hertil først træder i kraft den 1. januar 2010.
Til § 3 I Folketingssamlingen 2007/08 blev lovforslaget om indførsel af en ny pensionsoptjeningsmodel med en markedsværdibaseret optjeningsrente, vedtaget, jf. lov nr. 109 af 26. februar 2008. I medfør af lovens § 1, nr. 2, blev der skabt overensstemmelse mellem det afgivne pensionstilsagn og det faktiske udbetalingstidspunkt af ATP, således at der i lovens overgangsbestemmelse blev taget højde for, at ændringerne i lov om social pension § 1 a om fastsættelse af folkepensionsalderen først træder i kraft den 1. juli 2009. Det er nødvendigt med en tilsvarende overgangsbestemmelse i nærværende lovforslag. § 3 i nærværende lovforslag vil i perioden fra den 1. april 2009 indtil 30. juni 2009 angive folkepensionsalderen, hvor § 1 a i lov om social pension, som vedtaget ved lov nr. 1587 af 20. december 2009 træder i kraft.
Bestemmelsen er nødvendig af lovtekniske årsager, og har i øvrigt ingen betydning for andre bestemmelser om folkepensionsalderen.
