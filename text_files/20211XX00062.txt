Skriftlig fremsættelse (6. oktober 2021) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til Lov om ændring af lov om anvendelse af Danmarks undergrund (Stop for efterforskning og indvinding af kulbrinter efter 2050, stop for nye udbudsrunder, indskrænkning af olie- og gasområdet m.v.) (Lovforslag nr.
L 30) Lovforslaget implementerer dele af Aftale om fremtiden for olie- og gasindvinding i Nordsøen af 3. december 2020, hvor det blev besluttet at sætte en slutdato for olie- og gasindvinding i Nordsøen i 2050.
Lovforslaget har til formål at sætte et endeligt punktum for den fossile æra i Nordsøen og tegne en lige linje mellem aktiviteterne i Nordsøen og Klimalovens mål om klimaneutralitet i 2050. I 1972 blev den første olie indvundet i den danske del af Nordsøen.
Dermed startede udnyttelsen af de værdifulde ressourcer for vores land, som olie og gas er og har været, og som indtil videre har varet i knap 50 år.
Indtægterne fra indvindingen har været vigtige for at finansiere den danske velfærdsstat og for skabelsen af arbejdspladser, som både direkte og indirekte er afledt af de fossile aktiviteter i Danmarks vestligste egne.
Det har været en både vigtig og produktiv periode i dansk erhvervs- og energihistorie.
Men det er kommet med en pris.
For fossile brændsler er samtidig hovedårsagen bag de globale temperaturstigninger, som vi aktivt arbejder på at begrænse til Parisaftalens målsætning om 1,5 grader celsius.
Derfor sætter Danmark nu årstal på, hvornår olie- og gas ikke længere må indvindes fra den danske undergrund.
 Lovforslaget indeholder følgende:
 Der indføres en 2050-slutdato i undergrundsloven for efterforskning og indvinding af olie og gas, således at efterforskning og indvinding af olie og gas ikke længere vil finde sted i Danmark efter den 31. december 2050. Der vil desuden blive indført lovhjemmel til, at der kan indgås en forhandlet, frivillig aftale om opgivelse af tilladelser for selskaber, der berøres markant af slutdatoen.
 Med lovforslaget aflyses alle fremtidige udbudsrunder for tilladelser til efterforskning og indvinding af olie og gas, da undergrundsloven ændres, så udbudsrunder ikke fremover vil kunne sættes i gang på den til enhver tid siddende regerings initiativ.
 Endelig nedlægger lovforslaget den såkaldte Åben Dør-ordning for olie- og gasindvinding, hvor selskaber løbende har kunnet søge om tilladelse til at efterforske og indvinde kulbrinter i området mellem den jyske vestkyst og udbudsområdet (6° 15' østlig længde). Samtidig afskaffes muligheden for at etablere nye Åben Dør-ordninger.
 Lovforslaget foreslås at træde i kraft d. 1. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
