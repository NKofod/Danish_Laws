Pressenævnets kendelse i sag nr. 16-70-01008 Klage over Dansk Folkepartis Facebook-side behandles ikke Et ægtepar klagede over Dansk Folkepartis Facebook-side, hvor partiet havde delt en artikel.
Der var indsat et billede af den ene ægtefælle og parrets spædbarn.
Da facebook.com/danskfolkeparti ikke er anmeldt til Pressenævnet, har nævnet ikke kompetence til at behandle klagen, som afvises.
 Pressenævnets formand udtaler:
 Da facebook.com/danskfolkeparti ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3. Klagen over facebook.com/danskfolkeparti hører således ikke under nævnets kompetence og afvises derfor i medfør af medieansvarslovens § 43, stk. 2, nr. 1.
Spørgsmålet om, hvorvidt klagerne kan kræve oplysninger eller billeder fjernet, henhører herefter under Datatilsynet og domstolene.
Man kan klage til Datatilsynet, hvis man mener, at behandling af oplysninger om én selv ikke lever op til kravene i persondataloven (lov nr. 429 af 31. maj 2000 om behandling af personoplysninger). Klagen oversendes til Datatilsynet for eventuel videre behandling.
 Klagen over Berlingskes hjemmeside politiko.dk behandles af Pressenævnet under sag nr. 16-70-01006.
 [Klager A] og [Klager B] har klaget til Pressenævnet over et billede indsat til en artikel, som Dansk Folkeparti havde delt på sin Facebook-side den 27. maj 2016. Klagerne mener, at god presseskik er tilsidesat.
På Facebook-siden facebook.com/danskfolkeparti var offentliggjort et link til Berlingskes artikel DF vil tage opholdstilladelser fra udlændinge og sende dem hjem på politiko.dk.
På billedet til Berlingskes artikel ses Martin Henriksen (DF). I baggrund ses [Klager A] stå med et spædbarn.
Det er de eneste personer på billedet.
[Klager A] og [Klager B] har til støtte for klagen bl.a. anført, at de ikke ønsker, at [Klager A] og deres nyfødte barn skal fremtræde i en artikel om, at indvandrere skal tvinges hjem.
Dansk Folkeparti afviste først at fjerne billedet, men har sidenhen fjernet det.
 Pressenævnets formand udtaler:
 Da facebook.com/danskfolkeparti ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3. Klagen over facebook.com/danskfolkeparti hører således ikke under nævnets kompetence og afvises derfor i medfør af medieansvarslovens § 43, stk. 2, nr. 1.
Spørgsmålet om, hvorvidt klagerne kan kræve oplysninger eller billeder fjernet, henhører herefter under Datatilsynet og domstolene.
Man kan klage til Datatilsynet, hvis man mener, at behandling af oplysninger om én selv ikke lever op til kravene i persondataloven (lov nr. 429 af 31. maj 2000 om behandling af personoplysninger). Klagen oversendes til Datatilsynet for eventuel videre behandling.
 Klagen over Berlingskes hjemmeside politiko.dk behandles af Pressenævnet under sag nr. 16-70-01006.
 Afgjort den 9. august 2016.
