Et moderselskabs erhvervelse af goodwill fra et udenlandsk  

 datterselskab ville medføre, at moderselskabets afskrivningsgrundlag i  

 henhold til ligningslovens § 16F, stk. 4, skulle nedsættes med hele  

 anskaffelsessumen for den fra det udenlandske datterselskab erhvervede  

 goodwill Liningsrådet blev spurgt om følgende:
 Spørgsmål:
1. Har A A/S afskrivningsret efter ligningslovens § 16 F, stk. 1 på  

 goodwill, der erhverves fra et udenlandsk datterselskab, der ikke er  

 sambeskattet her i landet, og vil afskrivningsgrundlaget skulle nedsættes  

 efter ligningslovens § 16 F, stk. 4 ? Svar:
 Selskabet kan afskrive på erhvervet goodwill fra det udenlandske  

 datterselskab, men afskrivningsgrundlaget skal nedsættes med hele  

 overdragerens anskaffelsessum vedrørende goodwill, idet ingen del af denne  

 har kunnet gøres til genstand for afskrivning i Danmark.
 Sagsfremstilling og begrundelse:
A A/S påtænkte en omorganisering af selskabets virksomhed, hvorved der  

 kunne blive tale om, at A A/S erhvervede goodwill fra et eller flere af  

 selskabets udenlandske datterselskaber.
Omorganiseringen kunne have form af,  

 at et udenlandsk datterselskab likvideredes, således at aktiviteeten derefter  

 blev drevet fra et fast driftssted i det pågældende land eller i form af, at  

 A A/S erhvervede kundekreds, produktionsrettigheder, varelagre og  

 omsætningsaktiver m.v. fra det pågældende selskab, hvis virksomhed derefter  

 ville få form af »contract manufacturing«.
I begge de nævnte  

 tilfælde ville der efter udenlandske regler ske en afståelse af goodwill, og  

 A A/S ville have erhvervet en sådan goodwill.
Den pågældende goodwill ville  

 være skattepligtig i udlandet efter lokale regler.
Ligningslovens § 16 F, stk. 4, indeholder en værnsregel ved overdragelse  

 af goodwill mellem interesseforbundne parter.
Denne regel finder også  

 anvendelse på køb af goodwill fra en interesseforbunden part, der hverken er  

 fuldt eller begrænset skattepligtig til Danmark og såleedes også på køb af  

 goodwill fra et ikke sambeskattet udenlandsk datterselskab.
Indtil ændringen af lovbestemmelsen ved lov nr. 440 af 10. juni 1997 var  

 værnsreglen formuleret således, at køberens afskrivningsgrundlag efter § 16  

 F, stk. 1, blev nedsat  til et beløb svarende til overdragerens  

 skattepligtige fortjeneste efter § 16 E.
Denne formulering indebar, at  

 erhververens afskrivningsgrundlag blev nedsat til 0 kr. i tilfælde, hvor  

 overdrageren hverken var fuldt eller begrænset skattepligtig til Danmark, og  

 der derfor ikke ved salget ville fremkomme nogen skattepligtig fortjeneste  

 her i landet.
 Med den nuværende formulering af § 16 F, stk. 4, der har fået virkning  

 tilbage fra 18. juni 1993, går værnsreglen ud på, at erhververens  

 afskrivningsgrundlag nedsættes  med et beløb svarende til den ikke  

 afskrivningsberettigede del af overdragerens anskaffelsessum.
 Selskabets rerpæsentant fandt, at udtrykket »den ikke  

 afskrivningsberettigede del af overdragerens anskaffelsessum« måtte  

 forstås som den ikke afskrivningsberettigede del af overdragerens  

 anskaffelsessum efter danske skatteregler, og fandt derfor, at nedsættelsen  

 ved køb af goodwill fra et udenlandsk datterselskab udgjorde 0 kr., idet det  

 udenlandske selskab ikke var skattepligtigt til Danmark, og der således ikke  

 forelå nogen ikke afskrivningsberettiget saldo efter danske regler.
 Den lokale skatteforvaltning havde samme opfattelse som selskabets  

 repræsentant.
 Den lokale told- og skatteregion kunne tiltræde revisionsfirmaets  

 synspunkt om, at det skulle afgøres efter danske skatteregler, om der fandtes  

 en ikke afskrivningsberettiget anskaffelsessum for goodwill hos den  

 udenlandske overdrager, som bevirkede, at erhververens afskrivningsgrundlag  

 skulle nedsættes.
 Ordlyden af § 16 F, stk. 4, i sin nuværende formulering måtte dog efter  

 regionens opfattelse føre til, at der skulle ske en sådan nedsættelse af  

 erhververens afskrivningsgrundlag, hvis overdrageren tidligere havde  

 erhvervet denne goodwill, og således havde haft en anskaffelsessum, der på  

 grund af skattepligtsforholdene ikke havde været afskrivningsberetttiget i  

 Danmark.
 Derimod fandt regionen ikke, at bestemmelsens nuværende ordlyd kunne give  

 hjemmel for, at erhververens afskrivningsgrundlag skulle nedsættes, hvis den  

 udenlandske overdragers goodwill ikke var anskaffet, men oparbejdet.
 Ligningsrådet udtalte, at når det af ligningslovens § 16 F, stk.  

 4, fremgår, at erhververens afskrivningsgrundlag skal nedsættes med et beløb  

 svarende til den ikke afskrivningsberettigede del af overdragerens  

 anskaffelsessum, må det i relation til erhvervelse af et udenlandsk  

 datterselskabs goodwill have den konsekvens, at den danske erhververs  

 afskrivningsgrundlag må reduceres med hele anskaffelsessummen, idet ingen del  

 af overdragerens anskaffelsessum har kunnet afskrives efter danske regler, da  

 overdrageren ikke har været skattepligtig til Danmark.
Fortolker man bestemmelsen som revisor har gjort, med det resultat, at  

 hele anskaffelsessumen vil være afskrivningsberettiget, når man en  

 retstilstand, hvor det vil være muligt for et dansk moderselskab at  

 konvertere sin ikke-afskrivningsberettigede goodwill til  

 afskrivningsberettiget goodwill ved først at sælge sin ikke  

 afskrivningsberettigede goodwill til et udenlandsk datterselskab, for senere  

 at generhverve den.
Reduceres anskaffelsessummen i denne situation ikke med  

 datterselskabets anskaffelsessum, vil det erhvervede moderselskab kunne  

 afskrive anskaffelsessummen for den generhvervede goodwill, der før salget  

 til datterselskabet ikke var afskrivningsberettiget.
 En sådan retstilstand vil være i strid med hensigten i ligningslovens § 16  

 F, stk. 4, der er at hindre, at ikke-afskrivningsberettiget goodwill kan  

 konverteres til afskrivningsberettiget goodwill.
