 Ved spørgsmål om et medlem af et menighedsråd der fungerer som vikar  

 for organisten tillige kan vælges som kontaktperson udtaltes at  

 kirkefunktionærer ikke er funktionærer i funktionærlovens forstand afgørende  

 for om en person kan betegnes som kirkefunktionær er om den ansatte er i et  

 underordnelsesforhold til menighedsrådet.
 Kirkeministeriets skrivelse af 15. februar 1989 til stiftsøvrigheden over  

 Roskilde stift.
Med skrivelse af 10. februar 1989 har stiftsøvrigheden forelagt  

 ministeriet en sag, hvori 5 medlemmer af Næstved Skt.
Mortens sogns  

 menighedsråd har stillet spørgsmål om, hvorvidt et medlem af menighedsrådet,  

 der fungerer som vikar for organisten, vil kunne vælges til at varetage de i  

 menighedsrådslovens § 8, stk. 3, nævnte forretninger som menighedsrådets  

 kontaktperson overfor kirkefunktionærerne.
 Stiftsøvrigheden har ved sagens fremsendelse henvist til sin skrivelse af  

 24. janaur 1989 til menighedsrådet, hvori stiftsøvrigheden har udtalt, at det  

 pågældende medlem ikke kan vælges til at varetage det nævnte hverv, jf.  

 herved lovens § 8, stk. 6, hvorefter en funktionær, der er ansat ved kirken  

 eller kirkegården, ikke kan vælges til kontaktperson.
 Ved sagens fremsendelse hertil har stiftsøvrigheden samtidig tilføjet, at  

 det ved afgørelsen er lagt til grund, at den pågældende - uanset at hun ikke  

 er funktionær i funktionærlovens forstand - som vikar befinder sig i et  

 underordnelsesforhold til menighedsrådet.
 I anledning heraf skal man meddele, at betegnelsen »funktionær«  

 i nævnte lovbestemmelse omfatter såvel personer med hovedbeskæftigelse ved  

 kirke eller kirkegård som personer, hvis virksomhed ved kirken er en  

 bibeskæftigelse, fx kormedlemmer, kirkesangere og kirkebylærere.
Efter ministeriets opfattelse omfatter betegnelsen endvidere vikarer for  

 kirkefunktionærerne.
Man henviser i denne forbindelse til, at den  

 væsentligste del af kirkefunktionærerne ikke er »funktionærer« i  

 funktionærlovens forstand.
Det afgørende for, om en person kan betegnes som  

 kirkefunktionær er, om den ansatte befinder sig i et underordnelsesforhold  

 til menighedsrådet.
 Ministeriet kan således tiltræde stiftsøvrighedens afgørelse af 24. januar  

 1989, hvorefter det pågældende menighedsrådsmedlem ikke kan vælges til at  

 varetage de i menighedsrådslovens § 8, stk. 3, omhandlede forretninger.
