 Klageren K blev mellem kl. 18.50 og 21.30 frastjålet sit dankort og  

 underrettede den følgende dag kl. 9.20 sit pengeinstitut herom.
Kortet var forinden misbrugt ved hævning af 2 x 2.000 kr.
K kunne ikke  

 pålægges ansvar som følge af, at han ikke straks ved tyveriets opdagelse  

 rettede henvendelse til PBS.
 Kendelse af 2. juli 1991 i sag 57/1991 (Dankort, misbrug.
 Underretning til kortudsteder).
--------------------------------------------------------------------- Ved et indbrud i klageren K's bil mellem kl. 18.50 og 21.30 den 20.  

 december 1988, i hvilket tidsrum bilen henstod parkeret i Store Strandstræde,  

 København, blev K's Dankort stjålet.
Kortet opbevaredes i en kalender i K's  

 mappe, der henlå i bilens aflåste bagagerum.
Kortet spærredes den følgende  

 dag kl. 9.20 efter K's henvendelse.
Forinden kortets spærring var dette  

 misbrugt ved hævning af 2 x 2.000,- kr.
 K indbragte sagen for Ankenævnet med påstand om, at kontoførende  

 pengeinstitut P tilpligtedes at godtgøre K det hævede beløb.
 P nedlagde påstand om frifindelse, idet det bl.a. anførtes, at K havde  

 efterladt sin mappe i en bil, som henstod uden opsyn på en meget befærdet  

 lokalitet, ligesom K i overensstemmelse med udleverede kortholderregler burde  

 have rettet telefonisk henvendelse til PBS straks efter tyveriets opdagelse.
 Et flertal af Ankenævnets medlemmer (tre medlemmer) tog K's påstand til  

 følge med disse bemærkninger:
»Efter § 21, stk. 1, nr. 1, i lov om betalingskort m.v. er  

 kortindehaveren med den beløbsgrænse på 5.000 kr., der følger af den i medfør  

 af stk. 2 udstedte bekendtgørelse, ansvarlig for tab som følge af uberettiget  

 brug af kortet, hvis »kortindehaveren eller nogen, som han har overladt  

 kortet til, har mistet dette ved grov uagtsomhed«.
Efter de foreliggende  

 oplysninger finder vi det ikke godtgjort, at K har udvist grov uagtsomhed i  

 forbindelse med tyveriet af kortet.
Vi finder det heller ikke mod K's  

 benægtelse godtgjort, at K har opbevaret en seddel med PIN-koden sammen med  

 dankortet eller på anden måde har handlet groft uagtsomt ved sin omgang med  

 koden.
Endelig finder vi ikke, at der er grundlag for at pålægge K ansvar som  

 følge af, at han ikke straks ved opdagelsen af tyveriet rettede henvendelse  

 til PBS, men først anmeldte kortet bortkommet næste morgen ved henvendelse  

 til den kontoførende afdeling.
Vi stemmer derfor for at tage klagen til følge  

 som nedenfor bestemt'.
 2 medlemmer udtalte:
»Vi lægger til grund, at de i sagen omhandlede beløb er hævet under  

 anvendelse af den korrekte PIN-kode.
Det må i den forbindelse anses for  

 usandsynligt, at tyven har gættet PIN-koden i første forsøg.
Vi tilsidesætter  

 derfor K's forklaring om, at PIN-koden var utilgængelig for tyven og lægger  

 til grund, at gerningsmanden i forbindelse med tyveriet af kortet tillige kom  

 i besiddelse af koden.
Ved således at have skabt adgang til PIN-koden i  

 forbindelse med det stedfundne tyveri findes K at have udvist grov  

 uagtsomhed, jf. betalingskortlovens § 21 stk. 1, nr. 1, som - uanset ordlyden  

 - også findes at omfatte uagtsomhed omkring PIN-kodens opbevaring.
Vi stemmer  

 derfor for, at klagen ikke tages til følge«.
