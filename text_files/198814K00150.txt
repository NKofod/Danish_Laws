Nr BTL 150 Betænkning over Forslag til lov om ændring af lov om social bistand  

 (Indførelse af ungdomsydelse)   

 Nr L 150 1988-89, 1. samling Afgivet af Socialudvalget Afgivet: 19890524 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret dels skriftligt, dels i samråd.
Nogle af udvalgets spørgsmål er optrykt som bilag til betænkningen tillige med socialministerens svar herpå.
Videre er der optrykt en rapport fra Udvalget vedrørende ungdomsydelsesordningens beskæftigelses- og uddannelsesmuligheder samt koordinering af indsatsen over for ungdomsarbejdsløsheden.
 Udvalget har modtaget skriftlige henvendelser fra:
Byrådet i Nakskov Kommune, Dansk Socialrådgiverforening, Dansk Ungdoms Fællesråd, Kommunernes Landsforening, Sammenslutningen af Sociale Udvalg, Zeuthen, Lise, socialrådgiver, Ballerup, og Århus Magistrats 3. afdeling, Rådmanden.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med de  

 af ministeren stillede ændringsforslag.
 Et andet mindretal (Socialdemokratiets medlemmer af udvalget) kan  

 ikke støtte de under nr. 2 og 4 stillede ændringsforslag og indstiller  

 lovforslaget til forkastelse ved 3. behandling.
Mindretallet har den opfattelse, at ændringsforslag nr. 2 ikke vil skabe  

 flere arbejdspladser, men skubbe andre unge uden tilskud væk fra  

 sæsonarbejde.
Det er ikke acceptabelt, at de unge kontanthjælpsmodtagere kan  

 sendes ud som løs arbejdskraft efter forgodtbefindende uden bindinger på  

 varigheden, ligesom der vil være tale om en unødig erhvervsstøtte til  

 sæsonarbejdspladserne.
 Mindretallet mener, at ændringsforslag nr. 4 i realiteten vil betyde, at  

 beskæftigelsesmidler konverteres til ungdomsydelsen, og dermed indeholder en  

 samlet forringelse af tilbudene til unge.
 Socialdemokratiet indstiller det samlede lovforslag til forkastelse.  

 Mindretallet er enigt i målsætningen om at ændre passiv bistandshjælp til  

 aktiv beskæftigelse, men er under udvalgsarbejdet blevet alvorligt i tvivl  

 om, hvorvidt dette har været socialministerens intention.
Det er i udvalget blevet oplyst, at mere end 54 pct. af de unge  

 kontanthjælpsmodtagere er ude af systemet i løbet af de første 3 måneder,  

 fordi det lykkes for dem selv af skaffe uddannelsesplads, praktikplads eller  

 arbejde.
Socialdemokratiet har derfor den opfattelse, at det er en dårlig  

 løsning at sætte de sparsomme ressourcer ind på beskæftigelsestilbud til alle  

 unge allerede inden for de første 14 dage i stedet for at koncentrere  

 indsatsen om de grupper, der for alvor har brug for det.
Et synspunkt, som de  

 berørte organisationer og parter DUF, KL, LO og Københavns og Frederiksberg  

 Kommuner klart har givet udtryk for dels i udtalelser til udvalget og dels i  

 rapporten fra ministerens »gennemførelsesudvalg«.
Når unge under 20 år befinder sig på kontanthjælp, skyldes det for  

 størstepartens vedkommende, at de mangler praktikplads eller uddannelsesplads  

 eller på en eller anden måde er faldet fra i uddannelsessystemet.  

 Socialdemokratiet mener derfor ikke, at socialministeren kan løse problemet  

 med de unge kontanthjælpsmodtagere uden samtidig at sikre uddannelsespladser,  

 praktikpladser og egentlige jobtilbud i sammenhæng med Undervisnings- og  

 Forskningsministeriet og Arbejdsministeriet.
Nærværende lovforslag sikrer  

 ikke denne sammenhæng og perspektiv i tilbudene.
Socialdemokratiet tror ikke,  

 det bliver muligt at sikre kvaliteten i beskæftigelsestilbudene, så længe der  

 er tale om 17-18 timer ugentligt i 5 måneder, for den reelle erhvervserfaring  

 og arbejdsmarkedstilknytning vil være minimal.
Socialdemokratiet vil ikke  

 medvirke til at bevilge omkring 100 mio. kr. til et projekt, der skubber de  

 20-29-årige ud af projekterne, som ikke sikrer unge uddannelses-/praktikplads  

 eller egentligt fuldtidsarbejde, og som ikke lægger op til en sammenhængende  

 indsats mellem Undervisnings- og Forskningsministeriet, Arbejdsministeriet og  

 Socialministeriet, men i stedet fastholder egentlige uddannelsespolitiske og  

 arbejdsmarkedspolitiske problemer i Socialministeriet.
Socialdemokratiet foreslår derfor, at de ca. 100 mio. kr. overføres til  

 udmøntningen af beslutningsforslag nr.
B 86 om en handlingsplan for en  

 ungdomskontrakt med sikring af job og uddannelser til unge, der sikrer  

 sammenhæng mellem ministerierne, som også giver de 20-29-årige konkrete  

 rettigheder, og som allerede fra 1. juli 1990 for unge under 20 år og fra 1.  

 juli 1992 for unge under 30 år sikrer disse egentligt arbejde, uddannelse  

 eller praktikplads.
 Et tredje mindretal (Socialistisk Folkepartis medlemmer af  

 udvalget) indstiller ligeledes lovforslaget til forkastelse ved 3.  

 behandling og bemærker:
 Det er Socialistisk Folkepartis indtryk, at ungdomsydelsesordningen er  

 blevet så stor en prestigesag for socialministeren, at relevante  

 indvendinger, problematiseringer og argumenter preller af som vand på et  

 stykke fjerkræ, og det er ikke så godt.
Ministerens lovforslag rører ikke ved et af de helt centrale problemer  

 inden for bistandsområdet, nemlig at mange modtager kontanthjælp i meget lang  

 tid uden mange muligheder for at ændre på deres situation.
De pågældende er  

 ofte meget i klemme i forhold til andre grupper i befolkningen.
En  

 undersøgelse fra Socialforskningsinstituttet viser f.eks., at 74 pct. af  

 lønmodtagerne har en erhvervsuddannelse, mens det kun er tilfældet for 50  

 pct. af de arbejdsløse på dagpenge og endelig kun 15 pct. af  

 kontanthjælpsmodtagerne.
Yderligere viser undersøgelsen, at der blandt de  

 arbejdsløse og bistandsmodtagerne er dobbelt så mange kvinder som mænd.
Der  

 er langt flere enlige og der er særlig mange enlige med børn blandt  

 bistandsmodtagerne.
Alt i alt kan man sige, at der er brug for en meget  

 dynamisk og fleksibel indsats, hvis vi ønsker at undgå, at en relativt stor  

 gruppe mennesker stort set konstant befinder sig på kontanthjælp, hvis det da  

 ikke lykkes at hælde dem over på en tvungen førtidspension.
Som nævnt  

 forsøger socialministeren ikke at tage fat på den situation, men foreslår i  

 stedet en ungdomsydelsesordning for de 18-19-årige, hvis konsekvenser  

 risikerer at blive værre end ingenting.
For det første skærer socialministeren alle unge, der søger kontanthjælp,  

 over een kam uanset årsagen til, at de henvender sig.
Det betyder, at  

 kommunerne også skal ryste op med beskæftigelsestilbud, selv om den unge  

 f.eks. to måneder efter skal starte på et arbejde eller en uddannelse.
For det andet forekommer det mindretallet absurd, at unge, der søger  

 kontanthjælp, fordi de ikke kan få en efg-praktikplads, pludselig via  

 bistandskontoret kan få et beskæftigelsestilbud.
Det forekommer mindretallet  

 noget mere enkelt, hvis man i stedet sikrede det nødvendige antal  

 praktikpladser, så de pågældende overhovedet ikke behøvede at henvende sig på  

 et bistandskontor.
For det tredje er det usikkert, om kommunerne er i stand til at skaffe så  

 mange tusinde beskæftigelsestilbud med en sådan kvalitet, at det arbejde, der  

 skal udføres, bliver særlig nyttigt.
For mindretallet at se er det værre end  

 ingenting, hvis unge bliver sat til lade-som-om-arbejde.
Det er f.eks.  

 tilfældet, når man bliver sat til at grave fundamentet til et hus med skovl -  

 alle andre steder bruger man normalt en rendegraver til den slags.
For det fjerde er det problematisk, at arbejdstiden kun udgør omkring 17  

 timer om ugen.
Det betyder, at det er vanskeligt at etablere et  

 arbejdsfællesskab omkring et projekt.
 For det femte indebærer lovforslaget en risiko for, at unge med en vis del  

 i vandskorpen dropper ud af ordningen - med det resultat, at de ikke kan få  

 kontanthjælp og socialrådgivere mister kontakten med de pågældende, og det  

 kan ingen have interesse i.
For det sjette indeholder ungdomsydelsesordningen ikke noget  

 fremtidsperspektiv for den enkelte.
Der er ingen egentlig uddannelse eller  

 kvalificering.
Det betyder, at en del unge vil opleve, at de efter 5 måneder  

 på ungdomsydelse blot overgår til almindelig kontanthjælp.
Hvis de  

 pågældendes beskæftigelsestilbud oven i købet har været lade-som-om-arbejde,  

 har de 5 måneder været en ren nichetilværelse.
 For det syvende medfører lovforslaget en risiko for, at den i forvejen  

 utilstrækkelige indsats for de »ældre« kontanthjælpsmodtagere  

 yderligere vil blive svækket.
I forbindelse med lovforslaget har socialministeren nedsat Udvalget  

 vedrørende ungdomsydelsesordningens beskæftigelses- og uddannelsesmuligheder  

 samt koordinering af indsatsen over for ungdomsarbejdsløsheden.
SF har  

 bemærket, at et flertal i det pågældende udvalg deler SF's kritiske holdning  

 til lovforslaget med stort set de samme indvendinger.
I udvalget drejer det  

 sig om repræsentanterne for LO, Dansk Ungdoms Fællesråd, Kommunernes  

 Landsforening, Sammenslutningen af Sociale Udvalg samt Københavns og  

 Frederiksberg Kommuner.
Det kan samtidig konstateres, at Dansk  

 Arbejdsgiverforenings repræsentanter i udvalget på forhånd har opgivet at  

 finde ud af, hvad der foregår på det sociale område, mens de statslige  

 repræsentanter har koncentreret sig om at fungere som socialministerens ekko  

 uden at lade sig distrahere af friske pust fra virkeligheden.
 Samlet er det SF's opfattelse, at lovforslaget i bedste fald ikke vil være  

 nyttigt, i værste fald vil gøre mere skade end gavn.
 I stedet for lovforslaget er der brug dels for en job- og  

 uddannelsesordning for kontanthjælpsmodtagere, dels for en samlet indsats  

 over for ungdomsarbejdsløsheden, der bl.a. indebærer sikring af  

 uddannelsestilbud og efg-praktikpladser samt en udvidelse af  

 kommunalfuldmagten, så der lokalt kan etableres egentlig produktion i  

 kommunalt regi.
SF har bemærket et enkelt lyspunkt, nemlig at det vil være muligt for unge  

 at bruge arbejde i f.eks.
Next Stop, lokalradioer, foreninger og  

 selvorganiserede aktiviteter som de i ungdomsydelsesordningen angivne  

 beskæftigelser.
Dog kun, hvis den lokale kommune godkender det.
Mindretallet  

 vil naturligvis opfordre alle unge kontanthjælpsmodtagere til at forsøge sig  

 med denne mulighed.
Der henvises i den forbindelse til det i betænkningen  

 optrykte svar fra socialministeren.
 Med disse bemærkninger indstiller Socialistisk Folkeparti lovforslaget til  

 forkastelse.
 Et fjerde mindretal (Fremskridtspartiets medlem af udvalget) vil  

 ved 2. behandling redegøre for sin stilling til lovforslaget og de stillede  

 ændringsforslag.
Ændringsforslag Af socialministeren, tiltrådt af et mindretal (KF, V, RV, CD  

 og KRF):
Til § 1 1) I det under nr. 2 foreslåede § 49 a, stk. 1, indsættes  

 efter 2. pkt. som nyt punktum:
»Beskæftigelsen skal påbegyndes inden for de første 2 uger efter  

 ansøgningen om hjælp.« 2) I det under nr. 2 foreslåede § 49 a, stk. 2, indsættes  

 efter 2. pkt. som nyt punktum:
»Ved ansættelse i privat virksomhed med løntilskud kræves heller  

 ikke, at ansættelsen er af varig karakter.« 3) I den under nr. 2 foreslåede § 49 b indsættes efter stk.  

 1 som nyt stykke:
» Stk. 2. I tiden indtil første lønudbetaling udbetaler det  

 sociale udvalg en ungdomsydelse, der beregnes efter reglerne i § 37.« 4) I det under nr. 2 foreslåede afsnit III A indsættes efter  

 § 49 e som ny paragraf:
 » § 01. Deltagelse i aktiviteter, der kan finansieres af de  

 midler, som kommuner og amtskommuner i henhold til loven om  

 beskæftigelsesmuligheder for unge m.v. har pligt til at afsætte til  

 bekæmpelse af ungdomsarbejdsløsheden, kan træde i stedet for ungdomsydelse  

 mod beskæftigelse efter reglerne i dette afsnit.
Stk. 2. Såfremt den unge deltager i aktiviteter efter stk. 1, for hvilke  

 der ikke udbetales løn, kan der uanset reglen i § 40, stk. 2, 1. pkt., ydes  

 kontanthjælp efter § 37.« 5) Nr. 3 affattes således:
 » 3. I § 133, stk. 2, indsættes efter 1. pkt. som nye  

 punktummer:
»Det samme gælder kommunernes udgifter efter §§ 49 a-c til løn,  

 løntilskud samt til drift inden for en grænse på 20 pct. af de samlede  

 udgifter til løn og løntilskud.
Til kommunens udgifter til uddannelse efter §  

 49 d ydes et statstilskud svarende til tilskuddet efter § 23 a, stk. 4, i lov  

 om beskæftigelsesmuligheder for unge m.v. inden for en grænse svarende til 5  

 timer ugentligt pr. ung med ungdomsydelse.
Der kan ikke til kommunens  

 udgifter efter §§ 49 a-d ydes statstilskud efter lov om  

 beskæftigelsesmuligheder for unge m.v.«» Til § 2 6) Efter 1. pkt. indsættes som nyt punktum:
»Kommunalbestyrelsen kan dog beslutte, at reglerne om ungdomsydelse  

 først skal anvendes i kommunen fra 1. september 1989.« Til § 3 7) Paragraffen affattes således:
» § 3. Unge under 20 år, der ved indførelse af reglerne om  

 ungdomsydelse modtager kontanthjælp efter § 37, skal have et tilbud om  

 ungdomsydelse mod beskæftigelse senest 6 måneder efter reglernes ikrafttræden  

 eller inden det forudgående tidspunkt, da de fylder 20 år.« Bemærkninger Til nr. 1 Efter ønske fra kommunal side fastslås det, at kommunerne har en frist på  

 op til 2 uger til at finde et beskæftigelsestilbud til den unge.
Til nr. 2 Det ventes på den ene side, at en del unge kun vil have brug for et  

 kortvarigt job, f.eks. indtil start på uddannelse, og der kan på den anden  

 side inden for sæsonbetonede erhverv være behov for ekstra arbejdskraft.
 Det foreslås derfor, at beskæftigelse af unge i ungdomsydelsesordningen  

 også kan ske ved sæsonarbejde.
Herved fraviges en forudsætning, som er kommet til udtryk i bemærkningerne  

 til lov om beskæftigelsesmuligheder for unge m.v.
Heri hedder det nemlig, at  

 ansættelse i privat virksomhed med løntilskud skal være af varig karakter.
 Det forudsættes, at kommunerne vurderer den enkelte unges behov og alene  

 visiterer unge med et kortvarigt jobbehov til sæsonpræget arbejde.
Til nr. 3 Efter ønske fra kommunal side fastslås det, at der i tiden indtil 1.  

 lønudbetaling i den unges beskæftigelsestilbud bliver adgang for det sociale  

 udvalg til at udbetale en ydelse, der beregnes efter kontanthjælpsreglerne.  

 Det gøres gældende af kommunerne, at de praktiske erfaringer i  

 beskæftigelsesprojekter efter loven om beskæftigelsesmuligheder for unge m.v.  

 med udbetaling af lønforskud taler imod anvendelsen af en forskudsordning.
Til nr. 4 Det gøres ved lovforslaget klart, at der ikke med ungdomsydelsesordningen  

 sker indskrænkning i kommunernes adgang til at iværksætte de allerede  

 bestående foranstaltninger efter loven om beskæftigelsesmuligheder for unge  

 m.v.
 De unge, der ved lovens ikrafttræden er i gang med sådanne  

 foranstaltninger, kan således fortsætte, og også efter lovens ikrafttræden  

 kan de unge henvises til disse foranstaltninger i stedet for til  

 ungdomsydelsesordningen, således at deltagelsen finansieres efter de  

 almindelige regler for sådanne foranstaltninger.
Dette gælder alle de aktiviteter, der kan finansieres af de kommunale  

 pligtbeløb til ungdomsarbejdsløshedsbekæmpelse.
Men i det omfang deltagelse i  

 disse aktiviteter er betinget af en vis forudgående ledighed - som f.eks. 3  

 måneder i forbindelse med placering på fuld tid i beskæftigelsesprojekter og  

 i privat ansættelse med løntilskud - skal den pågældende henføres under  

 ungdomsydelsesordningen, indtil eventuel anden ønsket placering er mulig.
 Hvis de aktiviteter, der træder i stedet for ungdomsydelsesordningen, ikke  

 er forbundet med udbetaling af løn, kan den unge få kontanthjælp efter  

 reglerne i § 37, herunder med adgang til, at der ses bort fra halvdelen af en  

 kursusgodtgørelse efter § 38, stk. 7.
Til nr. 5 Ved den ændrede affattelse præciseres det, at der kan ydes refusion af  

 kommunernes driftsudgifter ved ungdomsydelsesordningen inden for et beløb på  

 20 pct. af de samlede udgifter til løn og løntilskud.
Som eksempler på  

 driftsudgifter kan nævnes udgifter såvel til holdformænd, instruktører og  

 materialer som til projektvejledere og til lokaleleje.
 Endvidere præciseres det, at der kan ydes den enkelte kommune statstilskud  

 til undervisningsudgifter inden for et beløb, der svarer til 5 timer pr. uge  

 x antallet af unge i ungdomsydelsesordningen.
 Endelig er der foretaget nogle redaktionelle ændringer som følge af  

 ændringsforslag nr. 4.
Til nr. 6 Det forslås at give de kommuner, der måtte ønske det, mulighed for at  

 udskyde anvendelsen af ungdomsydelsesreglerne i 2 måneder, så de har længere  

 tid til at etablere de nødvendige beskæftigelsestilbud.
Til nr. 7 For at lette presset mod ungdomsydelsesordningen i den første periode  

 foreslås, at pligten til at give tilbud til unge under 20 år, der allerede er  

 kontanthjælpsmodtagere ved ungdomsydelsesordningens ikrafttræden (dvs. pr. 1.  

 juli 1989 eller efter kommunalbestyrelsens bestemmelse 2 måneder senere), kan  

 opfyldes inden for 6 måneder efter dette tidspunkt.
Unge  

 kontanthjælpsmodtagere, der fylder 20 år forinden, skal dog have et tilbud  

 inden 20-års-dagen.
Karen Højte Jensen (KF) Lizzie Lichtenberg (KF) Merete Aarup (KF) Hanne  

 Severinsen (V) Jørgen Winther (V) Jane Oksen (FP) Kirsten Lee (RV) Bente  

 Juncker (CD) Kofod-Svendsen (KRF) fmd.
Jytte Andersen (S) Hanne Andersen  

 (S) Pernille Forchhammer (S) Jytte Hilden (S) Grete Schødts (S) Taanquist  

 (S) nfmd.
Agerschou (SF) Birthe Hansen (SF) Bilag Nogle af udvalgets spørgsmål til socialministeren og dennes besvarelse  

 heraf Spørgsmål:
 Det bedes oplyst, hvorledes forholdet er til projekter, som unge selv har  

 sat i gang.
 Spørgsmål:
Er der ifølge lovforslaget noget til hinder for, at arbejde i bevægelser  

 som f.eks.
Next Stop, lokalradioer, foreninger og selvorganiseret virksomhed  

 betragtes som den i lovforslaget angivne beskæftigelse? Svar:
 Kommunerne vil kunne godkende projekter, som unge selv har sat i gang  

 eller ønsker at sætte i gang, som projekter i henhold til  

 ungdomsydelsesordningen.
 Der er efter forslaget intet i vejen for, at kommuner kan godkende  

 aktiviteter som nævnt i spørgsmål 44 som beskæftigelse efter  

 ungdomsydelsesordningen.
SOCIALMINISTERIET 28. april 1989 Folketingets Socialudvalg Udvalget vedrørende ungdomsydelsesordningens beskæftigelses- og  

 uddannelsesmuligheder samt koordinering af indsatsen over for  

 ungdomsarbejdsløsheden Rapporten forelægges hermed for Socialudvalget.
 Udvalgets kommentarer til lovforslaget kan sammenfattes således:
Repræsentanterne i udvalget for Landsorganisationen i Danmark, Dansk  

 Ungdoms Fællesråd, Kommunernes Landsforening, Sammenslutningen af Sociale  

 Udvalg og Københavns og Frederiksberg Kommuner støtter i rapporten  

 hovedsigtet i lovforslaget om, at unge under 20 år skal sikres job eller  

 uddannelse i stedet for kontanthjælp.
Det er imidlertid vurderingen, at det  

 med lovforslagets økonomiske ramme ikke er muligt at iværksætte kvalificerede  

 forløb, der kan sikre den unge en ordinær placering på arbejdsmarkedet eller  

 i erhvervskompetencegivende uddannelse.
Disse repræsentanter finder det  

 derfor nødvendigt, at der etableres en mere sammenhængende plan til sikring  

 af unges job- eller uddannelsesmuligheder.
Repræsentanterne for Dansk Arbejdsgiverforening vurderer lovforslaget  

 positivt og finder det i den forbindelse vigtigt, at de ledige unge  

 aktiviseres så hurtigt som muligt.
Disse repræsentanter peger dog i rapporten  

 samtidig på det uheldige i, at ordningen må baseres på overenskomstmæssig  

 aflønning med den følge, at beskæftigelsestilbudet til de unge vil blive på  

 halv tid.
Repræsentanterne i udvalget for Socialministeriet, Arbejdsministeriet,  

 Finansministeriet, Undervisnings- og Forskningsministeriet og  

 Kulturministeriet fastholder i rapporten, at lovforslaget vil være et  

 gavnligt supplement til den aktiverende og forebyggende indsats over for de  

 unge.
Det er efter disse repræsentanters opfattelse vigtigt, at indsatsen  

 sker meget hurtigt og så vidt muligt straks ved de unges henvendelse om  

 kontanthjælp.
 De statslige repræsentanter foreslår samtidig, at der på en række punkter  

 fremsættes ændringsforslag med henblik på at justere og udbygge lovforslaget.
 Med hensyn til en udtalelse fra Dansk Ungdoms Fællesråds repræsentant i  

 udvalget til Politiken den 27. april 1989 om lovforslaget har  

 Socialministeriet følgende kommentar:
 DUF's repræsentant udtaler, at unge, der har været igennem de 5 måneders  

 ungdomsydelsesforløb, skal starte helt forfra i relation til  

 dagpengesystemet.
 Socialministeriet skal hertil bemærke, at det under arbejdet i udvalget er  

 oplyst af Arbejdsministeriet, at der vil blive fastsat nærmere regler for, i  

 hvilket omfang der optjenes dagpengeret ved deltagelse i  

 ungdomsydelsesordningen, jf. s. 21 i rapporten.
 Spørgsmålet behandles for tiden i et udvalg under Arbejdsministeriet.
 DUF's repræsentant har desuden udtalt, at det er »urimeligt at tvinge  

 unge, der er i gang med noget, til fem måneders strandrensning . . .«.
 Hertil skal Socialministeriet fremhæve de statslige repræsentanters  

 forslag til ændringsforslag til lovforslag L 150, der er anført side 34 i  

 rapporten, sidste afsnit.
Det anføres her, at »det bør fastslås, at tilbud om aktiviteter, der  

 kan finansieres af de midler, som kommuner og amtskommuner skal afsætte i  

 henhold til lov om beskæftigelsesmuligheder for unge m.v., skal kunne træde i  

 stedet for ungdomsydelsen på de hidtil gældende vilkår.
Det er en  

 forudsætning, at pågældende kan starte i den alternative aktivitet hurtigt  

 efter henvendelsen om hjælp.« Desuden har det hele tiden været meningen, at kommunerne skal kunne  

 godkende projekter, som unge selv ønsker at sætte i gang eller er i gang med,  

 som projekter i henhold til ungdomsydelsesordningen, jf. side 10, næstsidste  

 afsnit, i rapporten.
Aase Olesen / Birthe Frederiksen SOCIALMINISTERIET 27. april 1989 Rapport fra Ungdomsydelsesudvalget med kommentarer og ændringsforslag til  

 lovforslaget om indførelse af ungdomsydelse (L 150) Udvalget vedrørende  

 ungdomsydelsesordningens beskæftigelses- og uddannelsesmuligheder samt  

 koordinering af indsatsen over for ungdomsarbejdsløsheden har ifølge sit  

 kommissorium til hovedopgave at foretage en opsamling af de administrative og  

 praktiske erfaringer ved gennemførelsen af ungdomsydelsesordningen.
 Det er samtidig i kommissoriet fastlagt, at det er udvalgets første opgave  

 at uddybe og evt. komme med ændringsforslag til lovforslaget om indførelse af  

 ungdomsydelse for unge under 20 år, der søger kontanthjælp efter  

 bistandsloven på grund af ledighed.
 I overensstemmelse hermed har udvalget udarbejdet sin 1. rapport med  

 kommentarer og ændringsforslag til lovforslaget om ungdomsydelse (L 150).
 Udvalgets kommissorium og sammensætning fremgår af bilag 1 og 2.
INDHOLDSFORTEGNELSE Indledning 1. Tidspunktet for beskæftigelsestilbudet til den unge 2. Flere valgmuligheder med hensyn til beskæftigelse i  

 ungdomsydelsesordningen 3. Beskæftigelsesprojekter iværksat efter loven om  

 beskæftigelsesmuligheder for unge som alternativ til tilbud efter  

 ungdomsydelsesordningen 4. Produktionsskoleophold og andre uddannelses- og  

 beskæftigelsesaktiviteter som alternativ til ungdomsydelsesordningen 5. Uddannelseselementet i ungdomsydelsesordningen 6. Hvem skal rådgive og vejlede? 7. Den opsøgende kontakt til arbejdsmarkedet 8. Forholdet til anden lovgivning og overenskomster 9. Sanktioner over for unge, der »falder fra« i løbet af  

 ungdomsydelsesperioden 10. Visitationskompetencen i ordningen 11. Alternative løsninger i kommuner, der ikke giver beskæftigelsestilbud  

 rettidigt 12. Refusion af driftsudgifter til ungdomsydelsesordningen 13. Ungdomsydelse i tilfælde af den unges flytning 14. Videreudvikling af lovforslaget, så også andre aldersgrupper  

 tilgodeses 15. Udvidelse af kommunalfuldmagten for at give flere  

 beskæftigelsesmuligheder 16. Udskydelse af lovens ikrafttræden 17. Lempelse af overgangsordningen 18. Udvalgets videre arbejde med opfølgning af ungdomsydelsesordningen 19. Sammenfatning af udvalgsmedlemmernes synspunkter Bilag 1. Udvalgets kommissorium Bilag 2. Medlemsfortegnelse Bilag 3. Stikprøveundersøgelse om kommunernes praksis vedrørende  

 kontanthjælp i ferieperioden til unge, der venter på at begynde den egentlige  

 uddannelse Bilag 4. Forslag fra Kommunernes Landsforening og Sammenslutningen af  

 Sociale Udvalg om »Ungdomspraktik for kontanthjælpsmodtagere under 20  

 år« Bilag 5. Socialministeriets kommentarer til forslaget fra KL og SASU om  

 »Ungdomspraktik for kontanthjælpsmodtagere under 20 år« Bilag 6. Dansk Ungdoms Fællesråd's »Handlingsplan til afskaffelse af  

 ungdomsarbejdsløsheden« 1. Tidspunktet for beskæftigelsestilbudet til den unge Det er et grundlæggende element i lovforslaget om ungdomsydelsen, at alle  

 unge under 20 år, som melder sig som kontanthjælpsansøgere på grund af  

 ledighed, straks skal have et beskæftigelsestilbud i stedet for at få  

 udbetalt kontanthjælp.
Ved udformningen af lovforslaget er det lagt til grund, at det er en  

 afgørende forudsætning for at kunne realisere det forebyggende sigte med  

 ordningen, at der så tidligt som muligt sættes ind med en aktiverende indsats  

 over for de unge.
Hvis de unge derimod kommer ind i kontanthjælpssystemet,  

 indtræder der en passiv forsørgelsessituation med risiko for sociale  

 skadevirkninger, der i løbet af kort tid (allerede efter 3 måneder) kan give  

 den unge problemer med at tilpasse sig arbejdsmarkedet, jf.  

 Socialforskningsinstituttets undersøgelse om »Arbejdsløshedens psykiske  

 og sociale konsekvenser«.
En ordning med et krav om en arbejdsindsats straks kan også forebygge, at  

 der udbetales kontanthjælp til unge, som ikke reelt er ramt af en social  

 begivenhed, men som ved henvendelsen til socialforvaltningen efter endt  

 skolegang blot venter på i løbet af få måneder at begynde en uddannelse eller  

 et job, som de selv har skaffet sig.
Der henvises i øvrigt til  

 Socialstyrelsens stikprøveundersøgelse, jf. bilag 3.
LO, KL, SASU, Københavns og Frederiksberg Kommuner og DUF er enige i  

 lovforslagets intentioner om at aktivere unge kontanthjælpsmodtagere og mener  

 principielt, at unge bør sikres ret til arbejde eller uddannelse.
Det kan  

 imidlertid dokumenteres, at ca. 50 pct. af de unge kontanthjælpsmodtagere har  

 forladt systemet inden for de første 3 måneder.
Dette skyldes bl.a., at mange  

 unge havner i bistandssystemet på grund af manglende uddannelses- og  

 praktikpladser.
Der er derfor behov for en præcisering af målgruppen for  

 lovforslaget.
Udgangspunktet bør være, at indsatsen sættes ind over for de  

 unge, som har reelt behov for en aktiverende indsats, og at ressourcerne  

 koncentreres om denne målgruppe.
DA's repræsentanter finder det af afgørende betydning, at den unge ledige  

 holdes helt ude af det sociale system.
I bestræbelserne for at opprioritere  

 den aktive omstilling i forhold til den passive understøttelse er det  

 naturligt at sætte ind så tidligt i forløbet som overhovedet muligt - dvs. i  

 samme øjeblik den unge henvender sig på grund af ledighed.
 Også for de unge, der henvender sig for at få kontanthjælp i juni, selv om  

 de ved, at de skal påbegynde studier i august/september, er  

 beskæftigelsestilbudet af betydning.
DA's repræsentanter understreger, at hensynet til den unges ønsker ved  

 etableringen af tilbudene ikke er eneafgørende.
Lige så vigtigt er det, at  

 tilbudene etableres i overensstemmelse med, hvad der er brug for.
Udvalget må  

 i sit fortsatte arbejde nøje vurdere, hvorvidt de afgivne tilbud resulterer i  

 arbejde, der er nyttigt og værdifuldt i lokalområdet.
Repræsentanterne for LO, KL, SASU, Københavns og Frederiksberg Kommuner og  

 DUF finder, at beskæftigelsestilbudet til den unge ikke skal gives straks ved  

 ansøgningen om kontanthjælp, men senest efter 3 måneders forløb.
Herved opnår  

 man, at indsatsen alene bliver koncentreret om den del af de unge, der har et  

 reelt behov for støtte i form af en aktiverende indsats.
 En sådan indsnævring af målgruppen for ordningen medfører en større  

 sikkerhed for, at kommunerne kan fremskaffe det nødvendige antal tilbud, og  

 muliggør, at tilbudenes kvalitet kan forbedres og dermed i højere grad vil  

 kunne medvirke til en forbedring af de unges beskæftigelsesmuligheder.
 Det er DA's repræsentanters opfattelse, at diskussionen omkring tilbudenes  

 kvalitet overvurderes af LO's, SASU's, Kommunernes Landsforenings, Københavns  

 og Frederiksberg Kommuners og DUF's repræsentanter, idet der efter DA's  

 repræsentanters opfattelse ikke er belæg for, at kvaliteten af tilbudet er  

 afgørende for den unges efterfølgende beskæftigelsesmuligheder på det  

 ordinære arbejdsmarked.
 Det er endvidere opfattelsen hos LO, KL, SASU, DUF og Københavns og  

 Frederiksberg Kommuner, at de konkrete tilbud bør tilrettelægges med  

 udgangspunkt i de unge ledige kontanthjælpsmodtageres ønsker og  

 forudsætninger og under hensyntagen til beskæftigelses- og  

 fremtidsmulighederne for de unge.
For at sikre perspektiv og motivation i lovforslaget bør der for den  

 begrænsede målgruppe kunne gives længerevarende og heltids arbejds- og  

 uddannelsestilbud, som bedre kan sikre de unge en mere varig tilknytning til  

 arbejdsmarkedet.
Der bør gives flere valgmuligheder for den enkelte unge, og  

 jobtilbudene må indeholde elementer af uddannelse og kvalificering samt  

 supplerende uddannelser eller kurser.
Sådanne forløb for en mindre målgruppe  

 vil betyde en mere hensigtsmæssig ressourceudnyttelse.
LO, KL, SASU, Københavns og Frederiksberg Kommuner og DUF finder ikke, at  

 der i Socialforskningsinstituttets undersøgelser kan siges at være  

 tilstrækkeligt grundlag for antagelsen om, at de sociale skadevirkninger for  

 de unge indtræder allerede efter 3 måneders ledighed.
Der er således ikke i  

 de omtalte undersøgelser foretaget en egentlig vurdering af spørgsmålet om  

 sociale skadevirkninger for unge.
Undersøgelsernes konklusioner handler  

 derimod bl.a. om øgede psykiske og sociale problemer blandt afskedigede  

 værftsarbejdere fra Nordhavnsværftet i København i 1981, altså en både  

 aldersmæssigt, arbejdsmarkedsmæssigt og socialt anderledes struktureret  

 gruppe af ledige end unge kontanthjælpsmodtagere.
 Spørgsmålet om psykiske og sociale skader er ifølge de nævnte  

 organisationer meget tæt knyttet til, hvorvidt den enkelte står i en usikker  

 situation eller kan have en positiv forventning om, at medmindre man selv er  

 i stand til at skaffe sig et job eller en uddannelsesplads, vil man senest  

 inden for 3 måneder få tilbudt en beskæftigelses-/uddannelsesaktivitet.
 Repræsentanterne for LO, KL, SASU, DUF og Københavns og Frederiksberg  

 Kommuner, er herudover bekymrede for, at der vil opstå problemer med at  

 fremskaffe et tilstrækkeligt antal kvalitative tilbud til de unge, såfremt  

 kravet om umiddelbar tilbudspligt for kommunerne opretholdes.
Repræsentanterne for Københavns og Frederiksberg Kommuner har fremført, at  

 grundlaget for ungdomsydelsesordningen falder bort, hvis de unge først skal  

 have beskæftigelsestilbud efter 3 måneders ledighed.
Man kan i stedet  

 aktivere de unge ved at indføre bestemmelser om en obligatorisk  

 garantiordning for unge i Arbejdsministeriets lov om beskæftigelsesmuligheder  

 for unge m.v.
LO's og DUF's repræsentanter deler principielt denne  

 opfattelse.
Repræsentanterne for Kommunernes Landsforening og Sammenslutningen af  

 Sociale Udvalg har i udvalget fremlagt et forslag om indførelse af en ordning  

 med ungdomspraktik for kontanthjælpsmodtagere under 20 år.
Dette forslag  

 støttes af Københavns og Frederiksberg Kommuner.
Forslaget, der er et  

 alternativ til lovforslag nr.
L 150, er medtaget som bilag 4 til rapporten.
 Socialministeriets repræsentanter har kommenteret forslaget i bilag 5 til  

 rapporten.
DA's repræsentanter skønner, at der i Kommunernes Landsforenings og  

 Sammenslutningen af Sociale Udvalgs forslag findes positive elementer,  

 herunder muligheden for, at de unge får en normal arbejdstid, ligesom  

 indførelsen af en praktikordning vil være den model, som vil kunne opnå  

 størst succes på det private arbejdsmarked.
Derimod finder DA's  

 repræsentanter det negativt, at forslaget opererer med en venteperiode på op  

 til 2 måneder.
 LO's repræsentanter er positive over for hovedprincipper i KL's og SASU's  

 forslag, om end der knytter sig mange uafklarede spørgsmål til den  

 kortfattede præsentation.
 LO ønsker samtidig at understrege en tvivl over for de kvalificerende  

 virkninger af en kortvarig praktikordning, ligesom det også står meget åbent,  

 hvilken sammenhæng en praktikordning vil få med den øvrige uddannelses- og  

 beskæftigelsesmæssige indsats over for de unge.
 DUF mener, at udvalgets første opgave ifølge kommissoriet har været  

 konkret at forholde sig til L 150.
 Med hensyn til alternativer i forhold til dette forslag har DUF i udvalget  

 ønsket at pege på de tanker, der er indeholdt i den tidligere fremlagte  

 »Handlingsplan til afskaffelse af ungdomsarbejdsløsheden«, jf.  

 bilag 6 til rapporten.
Fra Socialministeriets side er der med hensyn til spørgsmålet om  

 kapaciteten i kommunerne til at klare opgaven henvist til, at der i  

 høringsrunden forud for lovforslagets fremsættelse forelå tilkendegivelser  

 fra de kommunale organisationer om, at kommunerne ville være i stand til at  

 fremskaffe det nødvendige antal beskæftigelsestilbud.
Socialministeriets  

 repræsentanter henviser i denne forbindelse også til et arbejdsnotat fra  

 april 1989 fra Socialforskningsinstituttet: »Kommunale synspunkter på  

 beskæftigelse af arbejdsløse«.
Det siges i denne undersøgelse, der er  

 baseret på svar fra ca. 90 kommuner:
»Fra kommunalpolitisk side har der været fremført, at det ville være  

 vanskeligt eller umuligt at fremskaffe job til alle de unge, der i dag er på  

 bistand.
Denne kommentar har vi ikke set i nogen af de besvarelser, vi har  

 fået ind.
Der peges tværtimod på en masse arbejdsopgaver, som kunne udføres,  

 hvis midlerne blot kunne kanaliseres over på det.
Man nævner f.eks.  

 arbejdstilbud i administrationen og institutioner, hjælp til pensionister med  

 have, sne, hovedrengøring eller vinduespudsning, genbrugsvirksomhed,  

 biodynamisk gartneri, fremstilling af blindebøger, reparationsvirksomhed på  

 kommunale ejendomme, produktionsskoler.« Repræsentanterne for KL, SASU, Københavns og Frederiksberg Kommuner, DUF  

 og LO finder ikke, at Socialforskningsinstituttets undersøgelse overhovedet  

 omfatter en analyse af kommunernes vurdering af det foreliggende lovforslag,  

 idet lovforslaget ikke forelå på undersøgelsestidspunktet.
 Socialministeriets repræsentanter har hertil anført, at det foreliggende  

 arbejdsnotat indeholder kommunale synspunkter fra en undersøgelse i efteråret  

 1988 om kommunernes holdning og ønsker vedrørende beskæftigelsesaktiviteter.  

 Kommunernes svar viser, at der er stor interesse for at vende passive ydelser  

 til aktive, og at der er mange forslag til arbejdsopgaver.
For så vidt angår spørgsmålet om kvalitetssikring af  

 beskæftigelsestilbudene er det Socialministeriets opfattelse, at det ud fra  

 det decentrale system på det sociale område ikke er muligt fra centralt hold  

 at stille specificerede krav til kommunerne om kvalitetsindholdet.
Men der  

 kan i vejledende retningslinier til kommunerne angives forudsætninger og  

 ønsker med hensyn til kvaliteten af tilbudene, ligesom spørgsmålet i givet  

 fald vil kunne tages op til vurdering af de sociale tilsynsmyndigheder.
 Det er DA's repræsentanters opfattelse, at kvalitetsindholdet af tilbudene  

 skal fastsættes decentralt, hvorfor DA's repræsentanter kan tiltræde, at der  

 alene udarbejdes vejledende retningslinier i kommunene med angivelse af  

 forudsætninger og ønsker med hensyn til tilbudenes kvalitet.
 Udvalget har i forbindelse med spørgsmålet om kvalitetssikring drøftet,  

 hvorledes ungdomsydelsesordningen for de unge under 20 år vil påvirke den del  

 af den beskæftigelsesmæssige indsats for de 20-30-årige, som kommunerne  

 finansierer over de beskæftigelsesmæssige pligtmidler.
Repræsentanterne for LO, KL, SASU, Københavns og Frederiksberg Kommuner og  

 DUF finder, at en gennemførelse af L 150 vil kunne medføre en svækkelse af  

 indsatsen for de 20-30-årige.
Ungdomsydelsesordningen vil i et vist omfang  

 forudsætte en omprioritering i indsatsen fra de 20-30-årige til de  

 under-20-årige.
Repræsentanten for Københavns og Frederiksberg Kommuner har  

 konkret oplyst, at indførelsen af ungdomsydelsesordningen i Københavns  

 Kommune forudses at ville føre til en reduktion af de afsatte midler ud over  

 pligtbeløbet i størrelsesordenen 10-20 mio. kr.
 Socialministeriet står uforstående over for, at ungdomsydelsesordningen  

 skulle kunne begrunde en svækkelse af den samlede indsats.
Det er forudsat i lovforslaget, at kommunernes udgifter til ungdomsydelse  

 for den ene halvdels vedkommende kan anmeldes til refusion, mens der for den  

 anden halvdel gives kompensation til kommunerne via bloktilskuddet.
Herudover  

 er det forudsat, at kommunen som driftsudgifter ved ordningen kan anmelde 20  

 pct. af lønudgiften til de unge til refusion.
Endvidere kan socialministeren efter indstilling fra kommunalbestyrelsen  

 tillade, at der ydes refusion til kommunerne for udgifter, som vedrører en  

 ekstraordinær udvidelse af indsatsen over for kontanthjælpsmodtagere.
Hertil  

 kommer, at der på finansloven for 1989 og følgende år er afsat et puljebeløb  

 på 25 mio. kr. for at støtte forsøgsordninger og projekter, der går ud på at  

 aktivere de særligt udsatte blandt de over-20-årige.
Kvinderne udgør en stor  

 gruppe blandt disse, og det findes derfor rimeligt at give projekter for  

 kvinder en fortrinsstilling.
 Udvalget har endelig drøftet de praktiske problemer, der knytter sig til  

 effektueringen af beskæftigelsestilbudet, hvis dette som foreslået i  

 lovforslaget skal gives til den unge straks ved ansøgningen om kontanthjælp.
Repræsentanten for Københavns og Frederiksberg Kommuner foreslår, at der i  

 ordningen indlægges en visitationsperiode på 1-2 uger, således at den unge i  

 startfasen får udbetalt almindelig kontanthjælp og ikke ungdomsydelse, idet  

 det administrativt vil være kompliceret at operere med regler om lønforskud.  

 Socialministeriet har til dette forslag bemærket, at udbetaling af almindelig  

 kontanthjælp i en visitationsperiode vanskeligt kan forenes med den  

 grundlæggende forudsætning om, at den unge slet ikke skal ind i  

 kontanthjælpssystemet.
Det foreslås i stedet, at ungdomsydelsen i perioden  

 frem til den første lønudbetaling udbetales med et beløb, der er baseret på  

 og svarer til en kontanthjælpsberegning efter bistandslovens § 37.
2. Flere valgmuligheder med hensyn til beskæftigelse i  

 ungdomsydelsesordningen Repræsentanterne for LO, KL, SASU, Københavns og Frederiksberg Kommuner og  

 DUF har fremhævet, at det er vigtigt for de unges motivation og dermed  

 ordningens succes, at der etableres flere valgmuligheder for den enkelte  

 unge, og at man tager hensyn til de unges ønsker.
Det skal i denne sammenhæng  

 understreges, at mulighederne for at etablere flere kvalitative tilbud til de  

 unge som tidligere nævnt hænger tæt sammen med spørgsmålet om tidspunktet for  

 tilbudets afgivelse, hvor en udskydelse af tilbudet til senest efter 3  

 måneder vil være en mere hensigtsmæssig praksis end tilbud straks ved  

 henvendelse til socialforvaltningen.
 Repræsentanterne for LO og DUF finder i forlængelse heraf, at det bør  

 indgå i lovteksten, at kommunerne forpligtes til at give flere  

 valgmuligheder.
 Socialministeriets repræsentanter henviser til, at det af lovforslagets §  

 49 a, stk. 1, fremgår, at det skal tilstræbes, at de unge får mulighed for at  

 vælge mellem flere beskæftigelsestilbud.
De kommunale repræsentanter har fremhævet, at man vil forsøge at tage  

 hensyn til de unges ønsker, men at der ikke bør være en lovmæssig binding til  

 at have et bestemt antal beskæftigelsesmuligheder parate.
En sådan binding  

 vil betyde væsentligt øgede udgifter til en permanent overkapacitet.
 Der er flere steder etableret utraditionelle projekter i henhold til lov  

 nr. 293 om beskæftigelsesmuligheder for unge, og kommunerne kan tilsvarende  

 godkende projekter, som unge selv ønsker at sætte i gang eller er i gang med,  

 som projekter i henhold til ungdomsydelsesordningen.
 DUF's repræsentant har peget på, at det i et vejledningsmateriale til  

 ordningen bør fremgå, at utraditionelle beskæftigelsesprojekter efter L 293  

 samt projekter, unge selv ønsker at sætte i gang eller er i gang med, f.eks.  

 lokalradio, arbejde i foreninger eller græsrodsbevægelser, teater, kultur  

 m.v., skal kunne godkendes som job under ungdomsydelsen.
3. Beskæftigelsesprojekter iværksat efter loven om  

 beskæftigelsesmuligheder for unge som alternativ til tilbud efter  

 ungdomsydelsesordningen Repræsentanterne for LO, KL, SASU, Københavns og Frederiksberg Kommuner og  

 DUF har udtalt følgende:
»Med baggrund i, at udvalget bl.a. har til opgave at sikre sammenhæng  

 og perspektiv i indsatsen, jf. udvalgets kommissorium side 2, 1. afsnit, har  

 udvalget allerede på sit 1. møde anmodet om at få forelagt et  

 samordningsnotat fra Arbejdsministeriet og Socialministeriet, der konkret  

 beskriver samspilsrelationerne mellem de to ordninger.
Et sådant notat er på  

 trods af gentagne anmodninger herom ikke blevet forelagt udvalget.
En række  

 grundlæggende problemstillinger i relation til L 150 kan derfor heller ikke  

 afklares under udvalgsarbejdet.
Det drejer sig bl.a. om såvel den overordnede  

 som den konkrete samordning og sammenhæng ved indførelsen af  

 ungdomsydelsesordningen og spørgsmålet om, hvorvidt ungdomsydelsesjob er at  

 betragte som arbejde i arbejdsløshedsforsikringens forstand.
LO, KL, SASU, Københavns og Frederiksberg Kommuner og DUF skal på denne  

 baggrund udtrykke stor bekymring for mulighederne for at etablere et  

 fornuftigt samspil mellem de to ordninger og frygter, at der i realiteten er  

 fare for, at der opstår forretningsgange, som besværliggør administrationen  

 af foranstaltningerne gennem etablering af to nærtbeslægtede tilskuds- og  

 beskæftigelsesordninger inden for to adskilte ministerområder.« Socialministeriets repræsentanter henviser til, at samspillet med  

 Arbejdsministeriets lovgivning er belyst i det følgende samt i afsnittene 4,  

 6, 7 og 8.
Socialministeriet har over for udvalget tilkendegivet, at en ung under 20  

 år, der alene på grund af ledighed henvender sig for at søge kontanthjælp, og  

 som ikke visiteres til f.eks. produktionsskoleophold eller andre aktiviteter,  

 som kan finansieres af kommunernes pligtbeløb (jf. afsnit 4), vil blive  

 omfattet af ungdomsydelsesordningen.
Den unge skal derfor i beskæftigelse med  

 ungdomsydelse, dvs. med nedsat arbejdstid.
Denne beskæftigelse etableres  

 efter reglerne om beskæftigelsesprojekter eller ansættelse i privat  

 virksomhed med løntilskud i lov om beskæftigelsesmuligheder for unge m.v. med  

 de nødvendige ændringer, som er foreslået henholdsvis i arbejdsministerens  

 lovforslag L 58 A og i lovforslaget om ungdomsydelse (L 150).
Da kravet om 3 måneders forudgående ledighed i L 58 A kun er foreslået  

 fraveget ved projekter med nedsat timetal, kan timetallet i de første 3  

 måneder af ungdomsydelsesordningen ikke suppleres op til fuld arbejdstid med  

 timer finansieret efter beskæftigelsesloven.
Efter 3 måneders forløb vil der  

 imidlertid være mulighed for at lade den unge gå over i almindelige tilbud  

 efter beskæftigelsesloven.
Dette forudsættes at kunne ske i direkte  

 forlængelse af ungdomsydelsesansættelsen.
Der er derimod ikke efter 3  

 måneders forløb mulighed for at supplere med foranstaltninger efter  

 beskæftigelsesloven.
 Det vil også være muligt at følge ungdomsydelsesperioden på et projekt op  

 med en forlængelse efter beskæftigelsesloven, hvis det ikke i løbet af  

 ungdomsydelsesperioden er lykkedes at få de unge i arbejde eller uddannelse.
 Den unges overgang fra ungdomsydelsesordningen til ansættelse efter  

 beskæftigelsesloven forudsætter arbejdsformidlingens godkendelse.
 Arbejdsministeriet vil foretage de nødvendige præciseringer heraf i  

 bekendtgørelsen om beskæftigelsesmuligheder for unge m.v.
Kommunerne kan altså vælge, om de vil give ungdomsydelsestilbudet i 5  

 måneder eller de efter de første 3 måneder vil afløse dette med tilbud efter  

 beskæftigelsesloven.
Denne valgmulighed vil blive præciseret ved et  

 ændringsforslag til lovforslaget.
Repræsentanterne for LO og DUF finder det uhensigtsmæssigt, at det ikke i  

 medfør af loven er muligt at give beskæftigelses- eller uddannelsestilbud på  

 normal tid, og at det ikke vil værre muligt at give tilbud af længere  

 varighed - over de 5 måneder - i de mange situationer, hvor der af hensyn til  

 værdien af indsatsen for den enkelte unge er behov for dette.
Konsekvensen  

 heraf vil ofte være et ufleksibelt udbud af tilbud uden baggrund i de unges  

 forudsætninger og behov.
 Socialministeriets repræsentanter henviser til, at kommunerne som nævnt  

 ved den unges 1. henvendelse har valgfrihed mellem at anvende reglerne om  

 ungdomsydelse eller reglerne om beskæftigelsesfremmende foranstaltninger, der  

 kan iværksættes uden ventetid, f.eks. ophold på produktionsskole, og at der  

 endvidere efter 3 måneders forløb er mulighed for at overføre den unge til  

 ansættelse på fuld tid efter beskæftigelsesloven.
 Udvalget har i forbindelse med samspillet mellem ordningerne drøftet, om  

 unge under 20 år, der ved ungdomsydelsesordningens ikrafttræden er i gang med  

 et beskæftigelsesprojekt iværksat efter reglerne i lov om  

 beskæftigelsesmuligheder for unge, skal tages ud af denne ordning og i stedet  

 have tilbud efter ungdomsydelsesordningen.
Det er ved udarbejdelsen af lovforslaget om ungdomsydelsen og i de  

 økonomiske beregninger lagt til grund, at unge skal kunne fortsætte i det  

 allerede iværksatte beskæftigelsesprojekt, idet det vil være urimeligt at  

 ændre vilkårene i et påbegyndt forløb.
Hertil kommer, at det ikke er aktuelt  

 for unge i et beskæftigelsesprojekt at søge om kontanthjælp på grund af  

 ledighed, hvilket er en betingelse for at komme ind i  

 ungdomsydelsesordningen.
 På denne baggrund finder udvalget, at denne gruppe af unge i  

 beskæftigelsesprojekter ikke skal overføres til ungdomsydelsesordningen, men  

 skal forblive i det påbegyndte forløb.
 Udvalget har endvidere drøftet, om unge under 20 år, der efter  

 ikrafttrædelsen af ungdomsydelsesordningen afslutter et  

 beskæftigelsesprojekt efter Arbejdsministeriets regler, skal have tilbud  

 efter ungdomsydelsesloven, hvis de ikke kommer i arbejde og derfor søger om  

 kontanthjælp.
Det er i lovforslaget om ungdomsydelsen og de økonomiske beregninger  

 forudsat om dette overgangsproblem, at denne gruppe af unge ikke skal  

 omfattes af ungdomsydelsesordningen.
Der er tale om unge, som på tidspunktet  

 for ansøgningen om kontanthjælp allerede har været igennem eet  

 beskæftigelsestilbud efter Arbejdsministeriets regler, således at der ikke er  

 baggrund for at etablere et nyt og tilsvarende tilbud efter  

 ungdomsydelsesordningen.
4. Produktionsskoleophold og andre uddannelses- og  

 beskæftigelsesaktiviteter som alternativ til ungdomsydelsesordningen Produktionsskolernes opgave er at tilbyde kombinerede undervisnings- og  

 produktionsprogrammer for unge og arbejdsløse.
Undervisningen skal være både  

 praktisk arbejde og produktion.
Den teoretiske undervisning skal være af  

 betydeligt omfang og i størst mulig grad integreres med det praktiske  

 arbejde.
 Ophold på en produktionsskole kan have en varighed på op til 1 år.
 Det er ved udformningen af lovforslaget om ungdomsydelsesordningen lagt  

 til grund, at ophold på en produktionsskole ikke kan være et tilbud på linie  

 med ansættelse i beskæftigelsesprojekter eller ansættelse i private  

 virksomheder med løntilskud, men derimod et alternativ til de tilbud, der kan  

 gives efter ungdomsydelsesordningen.
Udvalget finder i overensstemmelse hermed, at unge under 20 år, der ved  

 lovens ikrafttræden er i gang med et produktionsskoleophold, eller som efter  

 ikrafttrædelsen ved ledighed straks får tilbud om et sådant ophold, ikke skal  

 ind i ungdomsydelsesordningen.
Den unge skal i stedet - dvs. en videreførelse  

 af den gældende ordning - kunne modtage kontanthjælp med anvendelse af den  

 lempelige beregningsregel i bistandslovens § 38, stk. 7, hvorefter halvdelen  

 af deltagergodtgørelsen ikke medfører fradrag i hjælpen.
 Udvalget foreslår, at det ved et ændringsforslag til lovforslaget  

 præciseres, at produktionsskoleophold er et alternativ til de tilbud, der  

 gives efter ungdomsydelsesordningen.
 Repræsentanterne for LO, KL, SASU, Københavns og Frederiksberg Kommuner og  

 DUF finder det uheldigt, hvis lovens udformning indebærer, at alle  

 uddannelsesmuligheder, der kan finansieres efter lov om  

 beskæftigelsesmuligheder for unge, ikke vil være tilskudsberettigede i medfør  

 af L 150. Det vil bl.a. dreje sig om produktionsskoler, daghøjskoler og  

 AMU-kurser.
 Udvalget har i tilknytning til overvejelserne om samspillet mellem  

 produktionsskoleophold og ungdomsydelse drøftet, om der er andre  

 foranstaltninger af uddannelses- eller beskæftigelsesmæssig karakter, der har  

 til formål at introducere den unge til det ordinære uddannelsessystem eller  

 til arbejdsmarkedet, og som derfor bør rubriceres som alternativer til  

 ungdomsydelsestilbudene.
 Det er udvalgets opfattelse, at der med hensyn til afgrænsningen af de  

 uddannelses- eller beskæftigelsesmæssige foranstaltninger kan lægges vægt på,  

 om der er tale om aktiviteter, der kan finansieres af de midler, som kommuner  

 og amtskommuner i henhold til loven om beskæftigelsesmuligheder for unge m.v.  

 har pligt til at afsætte til bekæmpelse af ungdomsarbejdsløsheden.
Ud fra dette kriterium vil uddannelsesaktiviteter, der er iværksat efter  

 lov om ungdomsvejledning og visse uddannelsesforanstaltninger, få status som  

 tilbud, der er alternativer til tilbud efter ungdomsydelsesordningen.
Det  

 samme vil gælde de arbejdsmarkedsuddannelser, der iværksættes efter lov om  

 beskæftigelsesmuligheder for unge m.v.
Der skal under deltagelsen i de  

 forskellige aktiviteter udbetales kontanthjælp til den unge, hvis  

 betingelserne herfor er opfyldt.
 Hvis den unge opfylder betingelserne for at få tilbud om beskæftigelse med  

 ungdomsydelse, må beslutningen om brug af denne ordning set i forhold til  

 alternative tilbud til den unge om deltagelse i uddannelses- og  

 beskæftigelsesaktiviteter afgøres af kommunen under hensyn til den unges  

 ønsker samt kapaciteten inden for de forskellige foranstaltninger.
 Kan de alternative uddannelses- og beskæftigelsesaktiviteter på grund af  

 særlige startterminer for kurserne m.v. ikke iværksættes straks i forbindelse  

 med den unges ansøgning om kontanthjælp, skal den unge i venteperioden ind i  

 ungdomsydelsesordningen.
 Udvalget foreslår, at der fremsættes ændringsforslag med henblik på, at de  

 ovennævnte uddannelses- og beskæftigelsesmæssige foranstaltninger kan træde i  

 stedet for tilbud efter ungdomsydelsesordningen.
5. Uddannelseselementet i ungdomsydelsesordningen Det er i lovforslaget forudsat, at kommunerne skal stå frit med hensyn  

 til, om - og i givet fald i hvilket omfang - de vil supplere  

 beskæftigelsestilbudet efter ungdomsydelsesordningen med uddannelse og med  

 hvilken art uddannelse.
Kommunerne kan anvende pligtbeløbet til at yde  

 supplerende uddannelse.
 Forudsætningen om kommunernes dispositionsfrihed bygger på den grundtanke,  

 at det er hensigtsmæssigt, at kommunerne kan vurdere behovet konkret ud fra  

 de unges forudsætninger og forholdene lokalt med hensyn til beskæftigelse og  

 fremtidsmuligheder for de unge.
 Udvalget vil i den forbindelse udarbejde et idekatalog med hensyn til  

 tilbudet til de unge om supplerende uddannelse.
 Det er i bemærkningerne til lovforslagets finansieringsbestemmelse nævnt  

 med hensyn til uddannelsesudgifterne, at der ydes statstilskud til drift og  

 deltagergodtgørelse svarende til uddannelsestilskud efter lov om  

 beskæftigelsesmuligheder for unge m.v. for indtil 5 timer pr. uge pr.  

 deltager.
DA's repræsentanter opfatter ikke uddannelseselementet som centralt i  

 lovforslaget.
Lovforslagets bærende ide er at aktivere unge, der ellers ville  

 synke ned i passivitet.
 Denne aktivering opnås primært ved at give den unge en  

 »arbejdstræning« og dermed en begyndende fornemmelse af og  

 tilknytning til arbejdsmarkedet snarere end ved at uddanne ham/hende.
 Repræsentanterne for LO, KL, SASU, Københavns og Frederiksberg Kommuner og  

 DUF finder det uacceptabelt, at man ikke sikrer de unge en forbedring af  

 deres kvalifikationer, idet mulighederne for etablering af en fast  

 tilknytning til arbejdsmarkedet i høj grad er betinget af den enkeltes  

 kvalifikationsniveau.
Det er derfor disse udvalgsmedlemmers opfattelse, at der bør ske en  

 væsentlig styrkelse af uddannelseselementet i ordningen.
Dette kan ske ved at  

 forøge statstilskuddet, således at der gives tilskud til mere end 5 timers  

 undervisning pr. uge.
Alternativt vil der være mulighed for at opprioritere  

 uddannelseselementet inden for den givne økonomiske ramme, hvis  

 beskæftigelsestilbudet først skal gives efter 3 måneders forløb.
 Socialministeriet bemærker hertil, at den økonomiske ramme for ordningen  

 ligger fast, men at spørgsmålet om udbygning af uddannelseselementet er et  

 centralt emne i udvalgets videre arbejde ud fra det erfaringsmateriale, der  

 skal indsamles om virkningerne af ordningen.
 Som led i en styrkelse af uddannelseselementet foreslår repræsentanten for  

 DUF, at det gennem en stramning af bestemmelsen i lovforslagets § 49 d gøres  

 obligatorisk for kommunerne at give de unge tilbud om supplerende uddannelse,  

 ligesom det bør overvejes på længere sigt at etablere forsøg med nye  

 uddannelsesformer som supplement til de eksisterende uddannelsesforløb.
 LO tilslutter sig DUF's forslag og finder herudover, at der bør indbygges  

 en form for »job- og uddannelseskontrakt« i ordningen, så  

 kommunerne får pligt til i samråd med den unge at fastlægge en samlet job- og  

 uddannelsesplan, der kan være med til at forhindre, at den unge vender  

 tilbage til kontanthjælpssystemet, men derimod sikrer den unge mulighed for  

 at få en fast tilknytning til arbejdsmarkedet.
 Repræsentanten for Københavns og Frederiksberg Kommuner tilslutter sig  

 forslaget om en form for »job- og uddannelseskontrakt«, men under  

 den forudsætning, at kommunerne får en frist på 3 måneder til at udforme  

 denne.
Det er udvalgets opfattelse, at der skal være så frie rammer som muligt  

 for kommunerne med hensyn til den rent praktiske tilrettelæggelse af  

 beskæftigelsestilbudet i kombination med supplerende uddannelse.
Det skal  

 være muligt at placere arbejde og uddannelse i blokke inden for måneden, når  

 det blot sikres, at der er det nødvendige antal beskæftigelsestimer til, at  

 det beregnede bruttolønsniveau opnås.
Det skal således ikke være noget krav,  

 at det antal arbejdstimer, som en given timeløn giver mulighed for, fordeles  

 jævnt på ugedagene inden for en måned.
Udvalget har endelig drøftet, om det ved en ændring af konstruktionen af  

 det foreslåede statstilskud til uddannelsesudgifterne på indtil 5 timer pr.  

 uge pr. deltager er muligt at opnå en større fleksibilitet i  

 uddannelseselementet.
Kommunerne bør have adgang til inden for rammerne af  

 statstilskuddet at give mere end 5 timers undervisning pr. uge til unge, der  

 har særligt behov for uddannelse.
Med henblik herpå foreslår udvalget, at  

 statstilskuddet omlægges til et rammebeløb, således at tilskuddet for den  

 enkelte kommune udgør et beløb, der svarer til 5 timer pr. uge x antallet af  

 unge i ungdomsydelsesordningen.
6. Hvem skal rådgive og vejlede? Udgangspunktet med hensyn til rådgivningen af de unge er, at kommunen -  

 uanset om beskæftigelsen suppleres med uddannelse - lever op til sin  

 almindelige rådgivnings- og vejledningsforpligtelse.
 Det er udvalgets opfattelse, at rådgivningsvirksomheden såvel af hensyn  

 til den unges indplacering i beskæftigelsestilbudet som af hensyn til  

 udslusningen fra ordningen må være et centralt element, der indgår som et  

 integreret led i hele forløbet med ungdomsydelsen.
Bistandslovens kapitel 7 (§§ 28-31) indeholder de almindelige regler om  

 kommunens rådgivning og vejledning og om opsøgende virksomhed.
Det fastslås,  

 at rådgivningen er en kommunal opgave.
Det påhviler således det sociale  

 udvalg at vurdere omfanget af behovet for vejledning og tage stilling til,  

 hvorledes vejledningsarbejdet skal tilrettelægges ud fra en bedømmelse af de  

 muligheder, der kan tilvejebringes gennem et samarbejde med andre  

 myndigheder.
 I cirkulæret om rådgivning og vejledning efter bistandsloven er det  

 omtalt, at der må samarbejdes med andre instanser inden for kommunen, der kan  

 formidle information om vejledningsbehovet.
 Der bør endvidere ifølge cirkulæret samarbejdes med andre myndigheder,  

 organer og institutioner, der har kontakt med de unge, eksempelvis  

 arbejdsformidlingen og skolemyndighederne.
Ud fra de angivne retningslinier om samarbejdsrelationerne er det  

 nærliggende at pege på, at vejledningsindsatsen fra kommunens side bør ske i  

 samråd med arbejdsformidlingen, beskæftigelseskonsulenten og  

 ungdomsvejledningen samt øvrige instanser, der har rådgivningsopgaver over  

 for unge.
Det bør i den forbindelse være muligt for kommunen at operere med  

 »entreprenører«, dvs. alliere sig med instanser, der har at gøre  

 med rådgivning på specialområder.
 Selv om den generelle forpligtelse for kommunerne til at yde rådgivning og  

 vejledning er fastlagt i bistandslovens kapitel 7, vil det ud fra ønsket om  

 at styrke vejledningselementet i ungdomsydelsesordningen være  

 hensigtsmæssigt, hvis der udformes en speciel regel herom.
Udvalget foreslår derfor, at der ved et ændringsforslag til lovforslaget  

 indsættes en bestemmelse om vejledningsforpligtelsen over for de unge.
Det må  

 af bestemmelsen fremgå, at kommunens forpligtelse til at vejlede de unge ikke  

 blot omfatter etablerings- og udslusningsfasen, men at der også skal gives  

 vejledning løbende i selve ungdomsydelsesperioden.
 Det forudsættes endvidere, at der i forbindelse med afslutningen af  

 beskæftigelsesforholdet gives rådgivning og vejledning, og der bør i et  

 samarbejde mellem den unge og kommunen aftales en plan for et videre  

 uddannelses- eller jobforløb.
DA's repræsentanter finder, at der bør indgå et ikke ubetydeligt element  

 af vejledning i ordningen.
Dette såvel under selve forløbet som i forbindelse  

 med afslutning af beskæftigelsen.
Vejledningen bør sigte på, at den unge  

 motiveres til så hurtigt som muligt at finde et job på det ordinære  

 arbejdsmarked eller overgå til det ordinære uddannelsessystem.
 Udvalget lægger vægt på, at det i bemærkningerne til ændringsforslaget  

 fremhæves, at det ikke med vejledningsbestemmelsen er hensigten at etablere  

 nye systemer, men at der er behov for en bedre koordinering mellem de  

 eksisterende systemer.
Arbejdsministeriet har om arbejdsformidlingens rolle i relation til  

 ungdomsydelsesordningen bemærket, at arbejdsformidlingen i forbindelse med  

 den nye ordning skal varetage de opgaver, der er pålagt den i henhold til lov  

 om beskæftigelsesmuligheder for unge m.v., da det er tilbud i henhold til  

 denne lov, der kan gives unge under ungdomsydelsesordningen.
Tilsvarende skal  

 kommunerne varetage de opgaver, der er pålagt dem i henhold til  

 beskæftigelsesloven.
Ungdomsydelsesordningen skal således ikke ændre ved den  

 opgavefordeling mellem arbejdsformidlingen og kommunerne, som eksisterer i  

 beskæftigelsesloven i dag.
 Arbejdsministeriet har samtidig tilkendegivet, at der ikke vil blive givet  

 ekstra ressourcer til arbejdsformidlingen i forbindelse med gennemførelsen af  

 ungdomsydelsesordningen.
LO, KL, SASU, Københavns og Frederiksberg Kommuner og DUF finder, jf. de  

 tidligere bemærkninger under pkt. 3, at der er behov for en nærmere  

 præcisering af det konkrete samspil mellem kommunerne og AF med henblik på at  

 undgå en unødig bureaukratisering af indsatsen over for de unge.
Med de i  

 øjeblikket foreliggende oplysninger om samspillet og rollefordelingen mellem  

 AF og kommunerne i henhold til L 150 er der tydeligvis fare for, at AF vil få  

 en yderligere administrativ belastning uden tilførsel af ressourcer.
Dette  

 finder de nævnte organisationer uhensigtsmæssigt.
7. Den opsøgende kontakt til arbejdsmarkedet Spørgsmålet om den direkte og opsøgende kontakt til virksomhederne på  

 arbejdsmarkedet er et centralt led i indsatsen over for unge med  

 ungdomsydelse.
Dette gælder såvel ved fremskaffelsen af  

 beskæftigelsestilbudene som ved udslusningen fra ordningen.
Den opsøgende kontakt til arbejdsmarkedet påhviler som altovervejende  

 hovedregel arbejdsformidlingen.
Der er imidlertid i begrænset omfang åbnet  

 mulighed for, at en kommune efter aftale med arbejdsformidlingen kan overtage  

 den opsøgende virksomhed.
 Der er således ved en ændring i december 1988 af loven om  

 beskæftigelsesmuligheder for unge m.v. gennemført en lovfæstelse af den  

 hidtidige praksis om, at kommunen henviser ledige til ansættelse i private  

 virksomheder med løntilskud uden forudgående anvisning eller henvisning fra  

 arbejdsformidlingen.
 Endvidere kan nævnes, at Socialministeriet - på baggrund af cirkulæret af  

 1. april 1987 om samarbejdet mellem arbejdsformidlingen, amtskommunerne og  

 kommunerne om foranstaltninger imod ungdomsarbejdsløsheden - i november 1988  

 henstillede til kommunerne at udnytte mulighederne for at indgå lokalaftale  

 med arbejdsformidlingen om, at der fra socialforvaltningens side kan  

 etableres en direkte kontakt til arbejdsgiverne med henblik på placering af  

 ledige kontanthjælpsmodtagere.
 Det er udvalgets opfattelse, at det i forbindelse med en udbygning af  

 samarbejdet mellem arbejdsformidlingen og kommunerne er af meget væsentlig  

 betydning, at der i forhold til arbejdsgiverne sikres en koordinering af den  

 opsøgende kontakt med hensyn til placering af unge i ungdomsydelsesordningen  

 og den senere udslusning.
8. Forholdet til anden lovgivning og overenskomster a.
Arbejdsløshedsforsikringsloven Arbejdsministeriet har oplyst, at der vil blive fastsat nærmere regler  

 for, i hvilket omfang der optjenes dagpengeret ved deltagelse i  

 ungdomsydelsesordningen.
 Såvel DUF's og LO's som de kommunale repræsentanter har fremhævet  

 vigtigheden af, at beskæftigelse i henhold til ungdomsydelsesordningen  

 betragtes som arbejde i arbejdsløshedsforsikringslovens forstand.
Med hensyn til rådighedspligt har Arbejdsministeriet oplyst, at unge, der  

 ansættes i beskæftigelsesprojekter, skal stå til rådighed for  

 arbejdsmarkedet.
Det gælder derimod ikke for unge, der ansættes i privat  

 virksomhed med løntilskud.
 Det følger af ungdomsydelsesforslagets henvisning til reglerne i lov om  

 beskæftigelsesmuligheder for unge m.v., at unge i ungdomsydelsesordningen vil  

 være omfattet af samme regler.
b.
Ferieloven Det er forudsat, at ferieloven gælder for beskæftigelse i  

 ungdomsydelsesordningen.
c.
Lov om arbejdsmarkedets tillægspension og lov om Arbejdsmarkedets  

 Uddannelsesfond Disse love forudsættes ligeledes at gælde for beskæftigelse i  

 ungdomsydelsesordningen.
 Det er fra LO's repræsentanters side anført, at ungdomsydelsesniveauet bør  

 forhøjes, således at bidrag til ATP og AUD neutraliseres.
 DUF tilslutter sig LO's synspunkt.
d.
Arbejdsmiljøloven Gælder for beskæftigelse i ungdomsydelsesordningen.
e.
Arbejdsskadeforsikringsloven Gælder for beskæftigelse i ungdomsydelsesordningen.
f.
Lov om dagpenge under sygdom eller fødsel Gælder for beskæftigelse i ungdomsydelsesordningen.
g.
Overenskomster LO's repræsentant har nævnt, at der i en del overenskomster, bl.a.
SiD's,  

 ikke er adgang til ansættelse på deltid.
 Arbejdsministeriets og Socialministeriets repræsentanter har hertil  

 anført, at en lovbestemmelse kan træde i stedet for en overenskomst, og at  

 Arbejdsministeriets lovforslag L 58 A om ændring af lov om  

 beskæftigelsesmuligheder for unge m.v. og Socialministeriets lovforslag om  

 ungdomsydelse sammen giver mulighed for deltidsansættelse både i  

 beskæftigelsesprojekter og hos private arbejdsgivere med løntilskud, selv om  

 den konkrete overenskomst ikke har bestemmelser om deltidsansættelser.
9. Sanktioner over for unge, der »falder fra« i løbet af  

 ungdomsydelsesperioden Det er en forudsætning for udbetaling af den fulde ungdomsydelse, at den  

 unge udfører det antal arbejdstimer, der er indeholdt i beskæftigelsen.
Der  

 er derfor kun ret til ungdomsydelse for det antal timer, hvori der faktisk  

 udføres arbejde.
Hvis den unge helt opgiver arbejdet, er den unge ikke berettiget til at  

 modtage almindelig kontanthjælp i den resterende del af  

 ungdomsydelsesperioden.
Dette svarer til, at en over-20-årig efter den  

 almindelige regel i bistandslovens § 40, stk. 1, nr. 1, ikke kan få  

 kontanthjælp, hvis pågældende har et rimeligt tilbud om arbejde eller  

 deltagelse i beskæftigelsesfremmende foranstaltninger.
 LO's repræsentanter har fremhævet, at de - hvis beskæftigelsesmulighederne  

 skal være parate til de unge straks eller meget hurtigt - ikke kan gå ind  

 for, at det skal være forbundet med tab af retten til kontanthjælp at sige  

 nej til en beskæftigelsesmulighed eller senere forlade beskæftigelsen.
LO's repræsentanter kan derimod tilslutte sig princippet om, at de unge  

 ikke skal kunne afslå et kvalitativt godt beskæftigelsestilbud og i stedet  

 hæve kontanthjælp.
Men et kvalitativt godt tilbud fordrer efter disse  

 repræsentanters opfattelse, at kommunerne har haft bedre tid til - ud fra den  

 unges forudsætninger og ønsker samt mulighederne på arbejdsmarkedet - at  

 finde frem til det bedst opnåelige tilbud.
LO's repræsentanter har endvidere peget på, at et eventuelt tab af retten  

 til kontanthjælp/ungdomsydelse kan have meget vidtrækkende konsekvenser for  

 den enkelte.
Der bør derfor etableres en klageadgang, der kan vurdere de  

 givne tilbuds kvalitet og rimelighed.
DUF støtter de forebyggelseselementer, som ligger i lovforslaget.
DUF  

 finder derfor også, at der for den gruppe af unge, som af forskellige grunde  

 ikke kan fungere under et beskæftigelsestilbud inden for ungdomsydelsen,  

 fortsat må være et socialt sikkerhedsnet.
Såfremt man sender unge, der er  

 faldet ud af ungdomsydelsesordningen, på gaden uden økonomisk sikkerhed,  

 mener DUF, at lovforslaget vil virke imod sine intentioner, idet det kan føre  

 til f.eks. øget ungdomskriminalitet, misbrugsproblemer som følge af endnu et  

 personligt nederlag m.v.
De kommunale repræsentanter har med hensyn til mulighed for klage over  

 tilbudenes art givet udtryk for, at det - hvis tilbudene skal gives meget  

 hurtigt - kan være svært med det samme at finde et, der matcher den unges  

 forudsætninger og ønsker bedst muligt.
Man kan imidlertid - som det i  

 forvejen er helt almindelig praksis - lade de unge skifte projekt, hvis de  

 ikke er tilfredse.
En klageadgang straks ved det første tilbud vil kunne give  

 kaotiske tilstande.
 Hvis kommunerne får en frist på 2-3 måneder til at finde den konkret bedst  

 egnede beskæftigelsesmulighed, vil det efter disse repræsentanters opfattelse  

 næppe give de store problemer med klageadgang for så vidt angår tilbudenes  

 art.
 Socialministeriets repræsentanter har henvist til, at Folketinget i  

 december 1988 har vedtaget en stramning af bitandslovens § 40, stk. 1, nr. 1,  

 om kontanthjælpsansøgeres pligt til at udnytte arbejdstilbud m.v. Ændringen  

 er trådt i kraft den 1. april 1989. Selv om man principielt lod den unge, der  

 afviser at udnytte sit beskæftigelsestilbud efter ungdomsydelsesordningen,  

 komme ind under kontanthjælpsreglerne, ville den pågældende alligevel med et  

 åbent beskæftigelsestilbud efter § 40, stk. 1, nr. 1, være afskåret fra at få  

 kontanthjælp.
 Socialministeriets repræsentanter har i øvrigt givet udtryk for, at  

 muligheden for klage til de sociale tilsynsmyndigheder over standarden i en  

 kommunes tilbud i henhold til ungdomsydelsesordningen må være tilstrækkelig  

 til at sikre, at kommunerne lever op til et rimeligt niveau i kvaliteten af  

 de tilbud, der gives.
Socialministeriets repræsentanter har særligt fremhævet, at en del af de  

 unge, som DUF's repræsentant finder kan være svære at motivere for eller  

 holde fast i beskæftigelse, vil tilhøre den gruppe af unge, som ikke alene  

 har ledighed som problem.
De vil altså kunne omvisiteres til mere støttende  

 foranstaltninger efter bistandsloven, f.eks. efter § 42.
10. Visitationskompetencen i ordningen Det er i lovforslaget om ungdomsydelsen angivet, at det er det sociale  

 udvalg, der har kompetencen til at afgøre, om en ung under 20 år er omfattet  

 af reglerne om ungdomsydelse.
Der er fra enkelte kommuner fremsat ønske om, at det i stedet overlades  

 til kommunalbestyrelsen at træffe bestemmelse om visitationskompetencens  

 placering.
Dette vil åbne mulighed for, at kompetencen kan henlægges til  

 f.eks. kommunens ungdomsvejledning.
Socialministeriet har i den forbindelse fastholdt, at  

 visitationskompetencen må placeres hos det sociale udvalg.
Det er væsentligt  

 at sikre, at den myndighed, der har kompetencen til at træffe afgørelse om  

 andre hjælpemuligheder efter bistandsloven, også har kompetencen med hensyn  

 til ungdomsydelsesordningen.
 Socialministeriets repræsentanter har imidlertid samtidig oplyst, at  

 Folketinget for tiden behandler et forslag om ændring af den sociale  

 styrelseslov, hvorefter der bliver mulighed for, at behandlingen af sociale  

 personsager henlægges til andre udvalg under kommunalbestyrelsen end det  

 sociale udvalg.
Det er imidlertid samtidig vigtigt, at det over for kommunerne  

 tilkendegives, at ungdomsydelsesordningen så vidt muligt bør etableres og  

 fungere i et samarbejde mellem de relevante myndigheder: socialforvaltning,  

 beskæftigelsessekretariat, ungdomsvejledning, arbejdsformidling,  

 uddannelsesinstitutioner o.a.
Herudover vil man fra centralt hold kunne pege  

 på det hensigtsmæssige i, at der i socialforvaltningen udpeges specielle  

 medarbejdere, der skal have med ungdomsydelsesordningen og kontakten til de  

 øvrige implicerede myndigheder at gøre.
11. Alternative løsninger i kommuner, der ikke giver beskæftigelsestilbud  

 rettidigt Det har i udvalget været drøftet, hvad konsekvensen bør være, hvis en  

 kommune ikke giver beskæftigelsestilbud rettidigt.
På et beslægtet lovområde - loven om arbejdstilbud til ledige - findes en  

 bestemmelse, der tager sigte på den situation, hvor den ledige ikke har fået  

 et rimeligt tilbud om arbejde inden det tidspunkt, da pågældendes ret til  

 arbejdsløshedsdagpenge ophører.
I så fald kan den ledige fortsat få dagpenge.
 Socialministeriets repræsentanter henviser til, at oplysninger fra blandt  

 andet Socialforskningsinstituttets arbejdsnotat »Kommunale synspunkter  

 på beskæftigelse af arbejdsløse« peger i retning af, at det ikke vil  

 volde vanskeligheder at skaffe de nødvendige beskæftigelsespladser, og det  

 vil så meget des mere gælde, hvis der bliver en frist på 14 dage til at finde  

 tilbudene, jf. ovenfor, pkt. 1, og hvis ikrafttrædelsestidspunktet udskydes  

 og overgangsordningen lempes, jf. nedenfor, punkterne 16 og 17.
 Socialministeriets repræsentanter finder derfor ikke, at der er grundlag  

 for at regne med, at kommunerne ikke kan leve op til ungdomsydelsesordningens  

 krav om at finde beskæftigelsesmuligheder.
 Hvis det alligevel i enkelte tilfælde skulle ske, at der ikke inden for  

 den givne frist kan findes et beskæftigelsestilbud, vil der i kraft af den  

 ovenfor under pkt. 1 foreslåede regel om dækning af tiden indtil første  

 lønudbetaling kunne ydes ungdomsydelse svarende til kontanthjælp til den  

 unge, indtil der findes en beskæftigelsesmulighed og første lønudbetaling er  

 sket.
 Hvis en kommune generelt ikke opfylder kravet om beskæftigelse til unge  

 kontanthjælpsansøgere og giver kontanthjælp i stedet, vil de unge, kunne  

 klage til de sociale klagemyndigheder, og de almindelige regler, der gælder,  

 hvis kommuner ikke overholder lovgivningen, vil kunne bringes i anvendelse.
 Da repræsentanterne for LO, KL, SASU, Københavns og Frederiksberg Kommuner  

 og DUF er bekymrede for, at der vil opstå problemer med at fremskaffe et  

 tilstrækkeligt antal kvalitative tilbud til de unge, såfremt kravet om  

 umiddelbar tilbudspligt for kommunerne opretholdes, bør der efter disse  

 repræsentanters opfattelse i lovforslaget indsættes en bestemmelse om retten  

 til kontanthjælp ved manglende beskæftigelsestilbud.
12. Refusion af driftsudgifter til ungdomsydelsesordningen Det er i de økonomiske beregninger lagt til grund, at kommunerne ud over  

 udgiften til løn til unge ansat på beskæftigelsesprojekter skal kunne anmelde  

 driftsudgifter på op til 20 pct. af lønudgiften til de unge til refusion.
Eksempler på hovedudgiftsarter, der kan være tale om at medtage som  

 driftsudgifter, er nævnt i bemærkningerne, side 6: udgifter til holdformænd,  

 instruktører og materialer.
Også nødvendige udgifter til projektvejledere og  

 lokaleleje vil være udgiftsarter, der kan medtages.
Det er fra LO's og de kommunale repræsentanters side blevet anført, at de  

 20 pct. af lønudgifterne til de unge, som er sat som grænse for  

 refusionsberettigende driftsudgifter i de økonomiske beregninger  

 (»overhead«), ikke vil dække de reelle udgifter.
Disse  

 repræsentanter finder, at et overhead på 30 pct. vil være mere reelt.
Det er fra Socialministeriets repræsentanters side anført, at de 20 pct.s  

 overhead kan betragtes som et rammebeløb beregnet ud fra samtlige lønudgifter  

 til ungdomsydelsespersoner i kommunen.
Når det tages i betragtning, at nogle  

 beskæftigelsespladser vil være »omkostningslette« at  

 skaffe/etablere, ventes gennemsnittet at kunne holdes inden for de 20 pct.s  

 overhead.
 Det er også fra Socialministeriets repræsentanters side blevet fremhævet,  

 at finansieringen af ordningen sker dels ved, at Socialministeriet refunderer  

 50 pct. af de udgifter, der kan anmeldes til refusion, dels ved, at de andre  

 50 pct. kompenseres ved bloktilskud.
Det må således være udgangspunktet, at det forhandlingsresultat, som de  

 kommunale parter og Finansministeriet/Socialministeriet når i de såkaldte  

 DUT-forhandlinger (DUT = Det Udvidede Totalbalanceprincip), sikrer, at  

 kommunerne kompenseres for de merudgifter, ungdomsydelsesordningen påfører  

 kommunerne.
Derved vil ungdomsydelsesordningen være økonomisk neutral for  

 kommunerne.
 LO's repræsentanter og de kommunale repræsentanter har desuden anført, at  

 de administrative udgifter ved ordningen er uafklarede.
 Fra Finansministeriets og Socialministeriets repræsentanters side er det  

 påpeget, at der også er administration forbundet med alternativet til  

 ungdomsydelse, nemlig kontanthjælp, og at det desuden anerkendes, at udgifter  

 til projektvejledere, der i et vist omfang kan varetage administrative  

 opgaver, kan indgå i de refusionsberettigende driftsudgifter.
Endelig er det et fast princip, at administrative konsekvenser på det  

 kommunale udgiftsområde - såvel mindre- som merudgifter - normalt ikke er  

 omfattet af DUT-princippet.
Det skyldes, at administrative konsekvenser beror  

 på kommunernes opgavevaretagelse og derfor er meget vanskelige at afgrænse og  

 usikre at opgøre.
LO, KL, SASU, Københavns og Frederiksberg Kommuner og DUF ønsker at  

 præcisere, at der ikke er nogen viden om de reelle driftsomkostninger og  

 administrative omkostninger.
Det skal endvidere som tidligere nævnt  

 understreges, at en gennemførelse af L 150 sandsynligvis vil nødvendiggøre en  

 omprioritering af ressourceanvendelsen fra de 20-30-årige på  

 beskæftigelsesprojekter under L 293 til indsatsen over for de 18-20-årige.  

 Der er således fare for, at en gennemførelse af L 150 vil kunne medføre, at  

 kvaliteten i de samlede tilbud for unge ledige mindskes.
 De nævnte organisationer understreger, at der bør være tilstrækkelige  

 midler til en kvalitetssikring af tilbudene.
 Udvalget foreslår, at der foretages en nærmere præcisering med hensyn til  

 refusion af driftsudgifter i lovteksten.
 Desuden skal uddannelsestilskuddet nærmere præciseres, samtidig med at det  

 foreslås, at tilskuddet bliver en ramme, jf. pkt. 5.
13. Ungdomsydelse i tilfælde af den unges flytning Hvis den unge flytter til en ny kommune i løbet af ungdomsydelsesperioden  

 - f.eks. efter 2 måneders forløb - har den unge ret til at få dækket den  

 resterende del af 5-måneders-perioden ved et beskæftigelsestilbud fra den nye  

 opholdskommune.
Det økonomiske mellemværende mellem fraflytnings- og tilflytningskommunen  

 skal afgøres ud fra bistandslovens almindelige opholds- og  

 betalingskommuneregler, der også finder anvendelse på  

 ungdomsydelsesordningen.
Den eneste pligt for fraflytningskommunen vil derfor  

 kunne være, at man skal refundere tilflytningskommunens udgifter.
14. Videreudvikling af lovforslaget, så også andre aldersgrupper  

 tilgodeses I fremsættelsestalen anførte socialministeren, at forslaget om  

 ungdomsydelse i første omgang skal gælde unge under 20 år.
Heri ligger en  

 tilkendegivelse af, at det på grundlag af de erfaringer, der indvindes i  

 perioden indtil udgangen af 1991, bør overvejes at udvide ordningen til flere  

 årgange.
 LO, KL, SASU, Københavns og Frederiksberg Kommuner og DUF ønsker at pege  

 på, at der er behov for en indsats, der omfatter alle unge, hvorfor der i  

 forbindelse med gennemførelsen af L 150 bør fastlægges nærmere principper og  

 tidsterminer for en handlingsplan, der inden for en meget kort tidshorisont  

 udvider indsatsen til bekæmpelse af ungdomsarbejdsløsheden til den samlede  

 ungdomsgruppe.
15. Udvidelse af kommunalfuldmagten for at give flere  

 beskæftigelsesmuligheder L 150 er udformet ud fra en forudsætning om, at de gældende regler om  

 kommunalfuldmagtens grænser skal være gældende.
 LO's og DUF's repræsentanter finder, at mulighederne for at udvikle og  

 iværksætte beskæftigelsestilbud med en vis kvalitet bl.a. er afhængige af en  

 udvidelse af en kommunalfuldmagt.
DA's repræsentanter i udvalget må afvise, at ordningens succes vil afhænge  

 af en udvidelse af kommunalfuldmagten.
Det er tværtimod DA's repræsentanters  

 opfattelse, at kommunalfuldmagten må siges generelt at fungere  

 tilfredsstillende med den nuværende afgrænsning.
 Spørgsmålet om kommunalfuldmagtens grænser hører under  

 Indenrigsministeriets område.
 Udvalget vil i sit videre arbejde følge spørgsmålet om, hvorvidt der er  

 beskæftigelsesmuligheder i ungdomsydelsesordningen, som bremses på grund af  

 kommunalfuldmagtens grænser.
16. Udskydelse af lovens ikrafttræden Ungdomsydelsesordningen er ifølge lovforslag L 150 foreslået at skulle  

 træde i kraft den 1. juli 1989.
 Det er udvalgets opfattelse, at der bør ske en udskydelse af lovens  

 ikrafttræden, således at kommunerne får bedre tid til at klare ordningens  

 administrative tilrettelæggelse og til at fremskaffe det nødvendige antal  

 beskæftigelsestilbud inden for et bredt spektrum.
 Udvalget finder, at disse hensyn taler for, at ikrafttrædelsestidspunktet  

 i hvert fald udskydes til 1. september 1989.
 Denne udskydelse vil samtidig for 1989 have den virkning, at unge, der har  

 fået plads inden for uddannelsessystemet ved studieårets start pr. 1.  

 september, ikke bliver inddraget under ungdomsydelsesordningen.
 Herudover har udvalget drøftet et forslag om, at lovens ikrafttræden  

 udskydes til 1. januar 1990.
Dette forslag er begrundet med, at der i forbindelse med forliget om nye  

 overenskomster på det kommunale arbejdsmarked er åbnet mulighed for at  

 fastsætte en projektløn fra 1. januar 1990 for unge i  

 beskæftigelsesprojekter.
Formuleringen i forhandlingsresultatet er, at  

 parterne er »enige om med virkning fra 1. januar 1990 at søge gennemført  

 en projektløn (svarende til garantibetalingen på det private  

 arbejdsmarked)».
Samtidig kan der også åbnes mulighed for at forhandle  

 om deltidsansættelse.
Hvis projektlønnen bliver en realitet allerede fra 1. januar 1990, kan man  

 undgå nogle overgangsproblemer (bl.a. tilpasning af arbejdstimetallet for de  

 unge) i forbindelse med den nye lønsats ved at udskyde starten af  

 ungdomsydelsesordningen.
Men disse overgangsproblemer skal dog under alle  

 omstændigheder løses for dem, der er i gang med et beskæftigelsesprojekt.
 Udvalget er opmærksomt på, at det i forbindelse med aftalerne om  

 finansloven for 1989 har været en forudsætning, at ordningen skulle træde i  

 kraft i 1989.
 Uanset lovens endelige udformning vil repræsentanterne for LO, KL, SASU,  

 Københavns og Frederiksberg Kommuner og DUF anbefale, at loven tidligst  

 træder i kraft den 1. januar 1990 af hensyn til den nødvendige forberedelse  

 af lovens administration.
Det er DA's repræsentanters opfattelse, at diskussionerne i udvalget giver  

 anledning til at antage, at et ikrafttrædelsestidspunkt som den 1. september  

 1989 vil være realistisk.
DA's repræsentanter ser ingen grund til at udsætte  

 ordningen til 1990, idet en indførelse af en projektløn vil være et generelt  

 problem for samtlige beskæftigelsesordninger.
 Socialministeriets repræsentanter har henvist til, at det er et led i  

 forliget om finansloven for 1989, at der i dette finansår udnyttes en  

 beviling til en ungdomsydelsesordning for de under-20-årige.
17. Lempelse af overgangsordningen Den foreslåede overgangsordning i lovforslagets § 3 går ud på, at unge,  

 der er kommet ind i kontanthjælpssystemet og er under 20 år ved lovens  

 ikrafttræden, også skal omfattes af ordningen.
 Repræsentanterne for de kommunale organisationer har peget på, at  

 overgangsordningen vil kunne give kapacitetsproblemer for kommunerne, når der  

 straks ved lovens ikrafttræden skal gives beskæftigelsestilbud også til den  

 gruppe af de under-20-årige, der modtager kontanthjælp.
 Udvalget foreslår derfor, at der gennemføres en mere glidende  

 overgangsordning, således at de unge kontanthjælpsmodtagere under 20 år  

 gradvis bliver taget ind i ungdomsydelsesordningen.
 Overgangsordningen foreslås udformet således, at unge under 20 år, der ved  

 lovens ikrafttræden er kommet ind i kontanthjælpssystemet, senest 6  

 måneder efter lovens ikrafttræden skal have et beskæftigelsestilbud, hvis  

 de ikke er fyldt 20 år inden da (i stedet for straks ved lovens  

 ikrafttræden).
18. Udvalgets videre arbejde med opfølgning af ungdomsydelsesordningen Udvalget har ifølge sit kommissorium til hovedopgave at følge udviklingen  

 i ungdomsydelsesordningen med henblik på udarbejdelse af forslag til revision  

 af ordningen inden udgangen af 1991.
 Den konkrete tilrettelæggelse og prioritering af udvalgets arbejdsopgaver  

 vil være betinget af den endelige lovs udformning.
19. Sammenfatning af udvalgsmedlemmernes synspunkter LO, DUF, KL, SASU og Københavns og Frederiksberg Kommuner har med  

 interesse deltaget i Ungdomsydelsesudvalgets første arbejdsopgave.
 Repræsentanterne for kommunerne, SASU, DUF og LO er enige i hovedsigtet i  

 lovforslaget om ungdomsydelse for unge under 20 år om at sikre de unge, der  

 står til rådighed for arbejdsmarkedet, job eller uddannelse i stedet for  

 kontanthjælp.
 Repræsentanterne for kommunerne, SASU, DUF og LO er dog under  

 udvalgsarbejdet blevet overbevist om, at forslaget om ungdomsydelse under  

 hensyn til den økonomiske ramme, som det har været muligt at afse til  

 forslaget, ikke giver mulighed for at iværksætte kvalificerede forløb, der  

 kan sikre den unge en ordinær placering på arbejdsmarkedet eller i en  

 erhvervskompetencegivende uddannelse.
 Ovennævnte repræsentanter finder det nødvendigt at etablere en mere  

 sammenhængende plan til sikring af unges job- og uddannelsesmuligheder.
 KL og SASU har på denne baggrund fremlagt forslag om en  

 ungdomspraktikordning for kontanthjælpsmodtagere under 20 år i stedet for  

 ungdomsydelse.
 Forslaget fra de to foreninger er optaget som bilag 4 til rapporten.
 Repræsentanterne for Dansk Arbejdsgiverforening vurderer lovforslaget om  

 indførelse af en ungdomsydelse positivt.
 Forslagets grundlæggende tanke, at tilbyde beskæftigelse til unge, som  

 søger kontanthjælp på grund af ledighed, må betegnes som en vigtig  

 socialpolitisk nyorientering.
 Det er efter Dansk Arbejdsgiverforenings opfattelse vigtigt, at den ledige  

 unge aktiveres så hurtigt som praktisk muligt, evt. efter en  

 visitationsperiode på 14 dage.
 DA anser primært tilbudet til den ledige unge som et tilbud om  

 »jobtræning«, hvoraf følger, at uddannelseselementet i denne  

 ordning generelt må betragtes som værende af sekundær betydning.
I betragtning af, at der er tale om jobtræning/forsøg på indslusning på  

 arbejdsmarkedet, finder Dansk Arbejdsgiverforening det uheldigt, at ordningen  

 må baseres på overrenskomstmæssig aflønning med den følge, at tilbudet vil  

 blive på halv tid.
Da der som oftest ikke vil være tale om normalt arbejde,  

 finder DA referencen til normale overenskomster urealistisk.
 DA håber derfor, at man under det videre tekniske arbejde med lovforslaget  

 vil kunne finde frem til en ordning, som medfører, at der kan blive tale om  

 en realistisk aflønning, samtidig med at tilbudet baseres på normal  

 arbejdstid under hensyntagen til de i ordningen indbyggede uddannelsesmæssige  

 og vejledningsmæssige elementer.
 De statslige repræsentanter fastholder, at lovforslaget om ungdomsydelse  

 vil være et gavnligt supplement til den aktiverende og forebyggende indsats.
 Disse repræsentanter finder, at det er vigtigt, at indsatsen sker meget  

 hurtigt og så vidt muligt straks ved de unges henvendelse om kontanthjælp.
 Der er imidlertid nogle af de kommentarer til lovforslaget i den form,  

 hvori det er fremsat, som er indkommet før og under udvalgsarbejdet, der  

 efter disse repræsentanters opfattelse giver anledning til at foreslå  

 ændringsforslag til lovforslaget.
 Disse repræsentanter finder, at ændringsforslag bør fremsættes med hensyn  

 til følgende punkter:
Det bør fastslås, at tilbud om aktiviteter, der kan finansieres af de  

 midler, som kommuner og amtskommuner skal afsætte i henhold til lov om  

 beskæftigelsesmuligheder for unge m.v., skal kunne træde i stedet for  

 ungdomsydelsen på de hidtil gældende vilkår.
Det er en forudsætning, at  

 pågældende kan starte i den alternative aktivitet hurtigt efter henvendelsen  

 om hjælp.
Der bør åbnes mulighed for, at der bliver 2 ugers frist for kommunerne til  

 at finde beskæftigelse fra tidspunktet for den unges henvendelse.
Det betyder  

 naturligvis ikke, at kommuner, der kan finde beskæftigelsestilbudene  

 hurtigere, skal vente i 2 uger.
Det bør foreslås, at der i tiden indtil første lønudbetaling kan udbetales  

 ungdomsydelse beregnet efter reglerne i bistandslovens § 37. Dette forslag er  

 begrundet i, at der er behov for et forsørgelsesgrundlag indtil første  

 lønudbetaling, og i udtalelser fra bl.a.
Københavns og Frederiksberg  

 Kommuners repræsentant om, at lønforskud er uhensigtsmæssigt.
 Der bør også foreslås en bestemmelse, der fastslår kommunernes  

 rådgivnings- og vejledningsforpligtelse, og i bemærkningerne til dette  

 ændringsforslag bør det fremhæves, at der ikke hermed tilsigtes opbygning af  

 nye vejledningsorganer eller lignende, og at der skal ske koordinering af de  

 eksisterende relevante vejledningsindsatser.
L 150's finansieringsbestemmelse bør foreslås ændret således, at det  

 fastslås, at driftsudgifter kan anmeldes til refusion inden for en grænse på  

 20 pct. af lønudgifterne til de unge i ungdomsydelsesordningen i pågældende  

 kommune.
Der bliver således tale om et rammebeløb.
 Desuden bør det foreslås, at det fastslås, at uddannelsestilskud kan ydes  

 med 5 timer pr. ung pr. uge, og at også dette tilskud skal have karakter af  

 en ramme.
 Endelig bør der foreslås en ændring med hensyn til ordningens ikrafttræden  

 og en lempelse af overgangsordningen, således at de unge, der er i  

 kontanthjælpssystemet ved lovens ikrafttræden, ikke alle med det samme skal  

 have et beskæftigelsestilbud, men senest 6 måneder efter lovens ikrafttræden.
Bilag 1 SOCIALMINISTERIET Marts 1989 Kommissorium for Udvalget vedrørende ungdomsydelsesordningens  

 beskæftigelses- og uddannelsesmuligheder samt koordinering af indsatsen over  

 for ungdomsarbejdsløsheden Med henblik på en styrkelse af indsatsen mod  

 ledighed blandt unge nedsætter regeringen et udvalg med repræsentanter for  

 Arbejdsministeriet, Undervisnings- og Forskningsministeriet,  

 Kulturministeriet, Finansministeriet, Socialministeriet, Kommunernes  

 Landsforening, Sammenslutningen af Sociale Udvalg, Københavns og  

 Frederiksberg Kommuner (i fællesskab), Landsorganisationen i Danmark, Dansk  

 Arbejdsgiverforening og Dansk Ungdoms Fællesråd.
Socialministeren udpeger  

 formanden for udvalget.
Udvalgets hovedopgave er en opsamling af de administrative og praktiske  

 erfaringer ved gennemførelsen af ungdomsydelsesordningen.
Herunder kan indgå  

 vejledning og støtte til kommunerne, f.eks. udarbejdelse af idekatalog over  

 de beskæftigelsesmæssige muligheder.
 Udvalgets første opgave er at uddybe - evt. komme med ændringsforslag til  

 - lovforslaget om indførelse af ungdomsydelse for unge under 20 år, der søger  

 kontanthjælp efter bistandsloven på grund af ledighed, i lyset af de  

 nedennævnte hensyn.
 Udvalget skal fremlægge forlag herom senest den 30. april 1989.
 Derefter skal udvalget følge udviklingen i ungdomsydelsesordningen med  

 henblik på forslag til revision inden udgangen af 1991.
Udvalget skal sikre sammenhæng og perspektiv i indsatsen inden for  

 Socialministeriets, Arbejdsministeriets, Undervisnings- og  

 Forskningsministeriets og Kulturministeriets områder i koordinering med den  

 kommunale ungdomsindsats.
Der skal herunder særligt lægges vægt på forslag  

 til kompetencer og procedurer, der sikrer kvalitet og koordinering af den  

 samlede indsats på såvel centralt som regionalt og lokalt plan.
I den  

 forbindelse bør udvalget overveje sikring af konkrete muligheder for kobling  

 mellem arbejde og uddannelse i indsatsen i tilknytning til en integreret  

 vejledningsindsats.
Udvalget kan endvidere overveje, hvorvidt der er områder i en koordineret  

 indsats omkring beskæftigelses- og uddannelsesmuligheder for unge, der ikke  

 behandles i eksisterende udvalg.
Udvalget kan foreslå sådanne områder  

 inddraget i eksisterende udvalgsarbejder eller foreslå nye udvalg nedsat.
 Socialministeriet stiller sekretariatsbistand til rådighed for udvalget.  

 De fire øvrige ministerier forudsættes at yde bistand efter behov.
Bilag 2 SOCIALMINISTERIET Den 29. marts 1989 Oversigt over medlemmer af Udvalget vedrørende ungdomsydelsesordningens  

 beskæftigelses- og uddannelsesmuligheder samt koordinering af indsatsen over  

 for ungdomsarbejdsløsheden Kontorchef Hans-Georg Nielsen, Dansk  

 Arbejdsgiverforening Cand.scient.pol.
Niels Lunde Pedersen, Dansk Arbejdsgiverforening Konsulent Niels Lykke, Landsorganisationen i Danmark Konsulent Andy Andresen, Landsorganisationen i Danmark Beskæftigelseskonsulent Ole Durafour, Kommunernes Landsforening Vicekontorchef Christian Winther, Sammenslutningen af Sociale Udvalg Kontorchef Niels Larsen, Københavns og Frederiksberg Kommuner National konsulent Dorte Jeppesen, Dansk Ungdoms Fællesråd Sekretær Ane Kathrine Lærkesen, Kulturministeriet Fuldmægtig Helle Kufahl, Arbejdsministeriet Fuldmægtig Hanne D.
Nielsen, Undervisnings- og Forskningsministeriet Sekretær Rene Ansbøl, Finansministeriet Afdelingschef Adam Trier (formand), Socialministeriet Kontorchef Birthe Frederiksen, Socialministeriet Sekretærer for udvalget: Fuldmægtig Niels Bulow, Socialministeriet,  

 fuldmægtig Kirsten Geisler, Socialministeriet Bilag 3 SOCIALSTYRELSEN Bistandskontor 1 14. april 1989 Stikprøveundersøgelse i 14 udvalgte kommuner om kommunernes praksis  

 vedrørende udbetaling af kontanthjælp i ferieperioden til unge, der venter på  

 at begynde den egentlige uddannelse Tilfælde, hvor kommunen opfatter det som  

 et stort problem, at der udbetales kontanthjælp i venteperioden, indtil den  

 unge skal starte på sin uddannelse.
2 ud af 14 kommuner oplyste, at det var et stort problem, at der skulle  

 udbetales kontanthjælp i venteperioden, indtil de unge skulle starte på deres  

 uddannelse.
Begge kommuner havde antalsmæssigt mange unge inden for denne  

 kategori.
Begge kommuner ville anslå det til 20-40 unge pr. sommerperiode.  

 Den ene kommune kunne trods antallet af kontanthjælpssøgende unge ikke få  

 besat sommerferiejob i kommunen.
Begge kommuner var meget tilfredse med  

 lovforslaget om indførelse af ungdomsydelse.
 Tilfælde, hvor kommunen ikke opfatter det som et stort problem, at der  

 udbetales kontanthjælp i venteperioden, indtil den unge skal starte på sin  

 uddannelse.
9 ud af 14 kommuner oplyste, at det ikke var et stort problem, at der  

 skulle udbetales kontanthjælp i venteperioden, indtil de unge skulle starte  

 på deres uddannelse. 8 kommuner gav udtryk for, at de havde nogle unge inden  

 for denne kategori hvert år, men antalsmæssigt var det få.
Disse sager var  

 ikke økonomisk belastende, og flere kommuner oplyste, at det var  

 »glatte« sager.
En af de 9 kommuner havde dog haft 209 unge i 1988  

 inden for kategorien, men opfattede ikke dette som noget problem, idet de  

 pågældende ikke havde andet forsørgelsesgrundlag.
En af kommunerne oplyste, at det var almindeligt, at de unge i kommunen  

 havde sommerjob.
Man havde kun 2-3 unge pr. år, der ikke tog sommerjob.
2 af kommunerne oplyste, at lovforslaget om indførelse af ungdomsydelse  

 ikke stemmer med de »dybeste« intentioner i socialpolitikken om at  

 sikre de unge job, sådan at de ikke bliver hængende i bistandssystemet.
De  

 unge, som forslaget er rettet mod, er »svingdørsklienter«, som er  

 ude af systemet efter 2-3 måneder.
Kommunerne fremhævede, at unge i  

 18-19-års-alderen lever et selvstændigt liv med husleje og andre økonomiske  

 forpligtelser hængende over sig.
Kommunerne var overbeviste om, at disse unge  

 ville tage imod beskæftigelsestilbudene og forlade jobbene igen efter 2-3  

 måneder, når uddannelsesinstitutionerne åbnede efter ferien.
 Flere af de 9 kommuner fremhævede, at dette forslag ikke hjalp de  

 »tunge« unge, som man i forvejen ikke havde tilstrækkelige  

 ressourcer til at hjælpe effektivt.
 En af kommunerne kunne ønske sig, at job først skulle tilbydes de unge  

 efter 3-6 måneder på kontanthjælp.
 Tilfælde, hvor kommunen opfatter det som et problem, at der udbetales  

 kontanthjælp i venteperioden, indtil den unge skal starte på sin uddannelse.
En af de 14 kommuner oplyste, at man var »glad« for lovforslaget  

 om ungdomsydelse.
Kommunen havde ikke ret mange unge, der modtog kontanthjælp  

 i perioden, indtil den egentlige uddannelse begyndte.
 Tilfælde, hvor kommunen ikke udbetaler kontanthjælp i venteperioden,  

 indtil den unge skal starte på sin uddannelse.
2 af de 14 kommuner oplyste, at der ikke udbetales kontanthjælp til unge,  

 der eksempelvis havde afsluttet gymnasium eller handelsskole og derefter  

 skulle påbegynde den egentlige uddannelse efter ferien.
Man betragtede disse  

 unge som værende i fortsat uddannelse.
 Den ene kommune oplyste, at man havde store problemer med den  

 »tunge« gruppe af unge bistandsklienter og i høj grad manglede  

 ressourcer til at gøre noget for gruppen.
Bilag 1 SOCIALSTYRELSEN Bistandskontor 1 14. april 1989 Liste over de udvalgte 14 kommuner, der har medvirket i  

 telefonrundspørgeundersøgelsen om kommunernes praksis vedrørende udbetaling  

 af kontanthjælp i ferieperioden til unge, der har forladt eksempelvis  

 gymnasium eller handelsskole:
 Søllerød, Frederiksværk, Stenløse, Gundsø, Nakskov, Åkirkeby, Tønder,  

 Kolding, Struer, Ribe, Viborg, Odense, Holbæk, Århus.
Bilag 4 KOMMUNERNES LANDSFORENING 18. april 1989 Forslag om en »ungdomspraktikordning for kontanthjælpsmodtagere«  

 i stedet for »ungdomsydelse« 1. Forslag om ungdomsydelse Socialministerens forslag til en ungdomsydelse mod ledighed er af  

 landsforeningen blevet kritiseret på bl.a. følgende punkter:
- der er tale om en vis bekymring for, om kommunerne kan skaffe det  

 tilstrækkelige antal beskæftigelsestilbud, - princippet om individuel deltid er uhensigtsmæssigt, - den økonomiske ramme for at yde uddannelse ved siden af arbejdet er for  

 lille, - ikke alle bør være omfattet, da en stor gruppe sædvanligvis er ude af  

 systemet inden 3 måneder.
2. Forslag til rammerne for en »ungdomspraktik for  

 kontanthjælpsmodtagere under 20 år« For at undgå de uheldige virkninger af en passiv tilværelse skal unge  

 under 20 år, der søger kontanthjælp på grund af ledighed, deltage i  

 ungdomspraktik hos en privat eller offentlig arbejdsgiver.
Kommunen er forpligtet til at tilbyde en praktikplads senest 2 måneder  

 efter den unges første henvendelse.
Kommunen kan fritage unge, f.eks. fordi  

 de afventer påbegyndelsen af et arbejde eller en uddannelse.
 Praktikken er normalt på 3 måneder og kan i særlige tilfælde forlænges til  

 5 måneder.
 Praktikanten følger arbejdspladsens normale ugentlige arbejdstid.
 I praktikperioden indlægges uddannelse på sammenlagt op til 180 timer.
Da der er tale om praktik, kan hverken arbejdsgiveren eller den unge  

 forudsætte de forpligtelser og den løn, som følger af et normalt  

 arbejdsforhold.
Til gengæld lægges vægt på et personlighedsudviklende og  

 kvalificerende perspektiv.
 Praktikanten modtager den normale kontanthjælp for henholdsvis udeboende  

 og hjemmeboende under 23 år.
 For at motivere de unge til at deltage i de indlagte uddannelsesforløb  

 udbetales en deltagergodtgørelse svarende til kursusgodtgørelsen under  

 EIFU-kurser (erhvervsintroducerende kurser for unge). Kun halvdelen af  

 godtgørelsen fratrækkes i kontanthjælpen.
 Såvel under som efter praktikperioden kan kommunen beslutte at overføre  

 den unge til en beskæftigelsesforanstaltning (efter loven om  

 beskæftigelsesmuligheder for unge).
 Hensigten med ungdomspraktikken er at give den unge og kommunen mulighed  

 for på kvalificeret måde at tage stilling til, hvilke yderligere  

 foranstaltninger der evt. skal iværksættes efter ungdomspraktikken med  

 henblik på en ordinær placering på arbejdsmarkedet eller i  

 erhvervskompetencegivende uddannelse.
Praktikpladser skal så vidt muligt anvises i overensstemmelse med de unges  

 ønsker og på private arbejdspladser.
Der kan dog etableres praktik på  

 offentlige arbejdspladser og særlige praktikprojekter.
3. Forslag til supplerende initiativer Som supplement til de eksisterende ordninger og den nævnte  

 ungdomspraktikordning foreslås:
- initiativer for at fremskaffe lære- og praktikpladser til de mange, som  

 ikke har eller kan få plads, - at de nye social- og sundhedsuddannelser, som der for tiden arbejdes med  

 i Perspektivudvalget vedrørende fremtidens social- og sundhedsuddannelser,  

 sættes i kraft ved årsskiftet 1990-91, hvilket forudsætter tilslutning til  

 forslaget i efteråret 1989.
Bilag 5 SOCIALMINISTERIET Socialministeriets kommentar til Kommunernes Landsforenings og  

 Sammenslutningen af Sociale Udvalgs forslag om ungdomspraktik for  

 kontanthjælpsmodtagere under 20 år a.
Forslaget om ungdomspraktik Målgruppen for forslaget om ungdomspraktik er principielt den samme som i  

 L 150, dvs. unge under 20 år, som søger kontanthjælp på grund af ledighed.
 Forslaget går ud på, at kommunerne skal have pligt til at tilbyde disse  

 unge en praktikplads senest 2 måneder efter den unges første henvendelse.
 Unge, der f.eks. venter på at starte i arbejde eller uddannelse, kan  

 »fritages«.
 Praktikpladserne kan være hos en privat eller offentlig arbejdsgiver.
 Perioden skal normalt være 3 måneder med mulighed for forlængelse til 5  

 måneder.
 Praktikanten følger den normale arbejdstid på arbejdspladsen.
 I praktikperioden lægges uddannelse på i alt 180 timer.
 De unge får kontanthjælp med de almindelige satser i praktikperioden, dvs.  

 typisk »unge-satserne«:
Hjemmeboende 1.833 kr. pr. måned Udeboende 3.000 kr. pr. måned Dette er faste ydelser, der skal dække underhold og for de udeboende også  

 boligudgifter.
Under uddannelsen udbetales deltagergodtgørelse svarende til EIFU-satsen  

 på 686 kr. pr. uge.
Kun halvdelen fratrækkes i kontanthjælpen, jf. reglen i  

 bistandslovens § 38, stk. 7.
b.
Socialministeriets repræsentanters kommentarer Selv om forslaget om ungdomspraktik tilstræber en aktivering af de unge  

 kontanthjælpsansøgere/-modtagere, finder Socialministeriets repræsentanter  

 ikke at kunne tilslutte sig den foreslåede ordning.
 Det er navnlig på 3 punkter, disse repræsentanter finder modellen mindre  

 hensigtsmæssig end den ordning, der er foreslået i L 150.
For det første finder Socialministeriets repræsentanter, at den  

 forebyggende effekt, der ligger i, at de unge kommer i beskæftigelse meget  

 hurtigt - helst straks - mindskes væsentligt ved at udskyde pligten til at  

 finde beskæftigelse/praktik til 2 måneder efter henvendelsen.
I denne periode  

 kan den unge vænne sig til en passiv tilværelse på kontanthjælp.
 For det andet finder Socialministeriets repræsentanter det uheldigt, at  

 kommunerne kan »fritage« unge, der venter på at starte i arbejde  

 eller uddannelse, for praktikken.
 Dette vil kunne bringe aktiveringen af de andre unge i miskredit, jf.  

 brugen af ordet »fritage«, der automatisk vil sætte  

 beskæftigelsen/praktikken i et ubehageligt lys.
 Dette vil være overordentlig beklageligt i betragtning af, at de  

 allerfleste meldinger fra kommuner, der gør en aktiverende indsats, går ud  

 på, at de unge er glade for at komme i gang med et arbejde.
 For det tredje finder disse repræsentanter, at det er af væsentlig  

 betydning set ud fra et forebyggelsessynspunkt, at de unge får løn og ikke  

 kontanthjælp, når de er i beskæftigelse.
 Det findes ikke rimeligt, at f.eks. en ung hjemmeboende skal arbejde på  

 fuld tid til 1.833 kr. pr. måned.
 Det betyder noget for selvværdsfølelsen for de fleste, jf. diskussionen om  

 »A-, B- og C-hold«.
 Socialministeriets repræsentanter er imidlertid enige i, at  

 specielt praktik hos private arbejdsgivere er en nyttig og hensigtsmæssig  

 foranstaltning, men finder, at denne bør etableres efter reglerne i lov om  

 beskæftigelsesmuligheder for unge m.v., jf. § 13, stk. 4. Det er der mulighed  

 for efter L 150.
Bilag 6 DANSK UNGDOMS FÆLLESRÅD Handlingsplan til afskaffelse af ungdomsarbejdsløshed  

 Ungdomsarbejdsløsheden har siden midten af 70'erne været det væsentligste  

 politiske problem for de unge.
Og for mange unge er deres største sociale  

 problem ledighed.
Der er derfor brug for, at Folketinget snarest tager initiativ til en  

 samlet indsats mod ungdomsarbejdsløsheden.
Det bør ske gennem en koordineret  

 indsats på tværs af ministerier og forvaltninger lokalt.
Her tænkes bl.a. på  

 kultur-, social-, undervisnings- og arbejdsmarkedsområdet.
 Der må snarest fremsættes forslag til ændringer og koordination af: Lov om  

 beskæftigelsesmuligheder for unge, lov om social bistand samt lov om  

 erhvervsuddannelserne.
 Ændringerne i disse love skal ske på baggrund af en handlingsplan.  

 Handlingsplanen udarbejdes af et ungdomsarbejdsløshedsudvalg.
 Handlingsplanen skal hvile på følgende principper:
1. Alle unge sikres ret til en kompetencegivende ungdomsuddannelse.
For  

 unge ledige skal denne ret udmøntes på samme måde, som generelt er gældende  

 for langtidsledige på arbejdsløshedsdagpenge.
2. Alle unge sikres ret til et arbejdstilbud, såfremt deltagelse i  

 uddannelse har været forsøgt eller er afsluttet.
Der bør lægges vægt på  

 vejledning og motivering af den enkelte unge ud fra dennes særlige  

 forudsætninger.
 3. Alle unge har pligt til at tage imod tilbud om uddannelse eller  

 arbejde, men alle unge har ret til flere forskellige rimelige uddannelses-  

 eller beskæftigelsestilbud.
 For særligt belastede unge kan der dispenseres, således at de ikke rammes  

 økonomisk, såfremt de må afvise at tage imod et tilbud.
4. Retten og pligten til arbejde og uddannelse udmøntes på vilkår, som i  

 øvrigt er gældende inden for området.
Der bør dog åbnes for, at de  

 forskellige vilkår for arbejde og uddannelse kan kombineres.
5. Den enkelte kommune gives større frihed til at udfylde handlingsplanens  

 forskellige elementer.
Der skal åbnes for kombinerede uddannelses- og  

 beskæftigelsesprojekter, ligesom offentlig produktion skal fremmes.
6. Der bør centralt, regionalt og lokalt skabes større sammenhæng i  

 erhvervs-, arbejds-, uddannelses- og socialpolitikken i relation til unges  

 behov og ønsker til arbejde og uddannelse.
En øget koordinering vil give  

 større perspektiv i beskæftigelsesindsatsen.
Endvidere forventes det, at en  

 omorganisering af den nuværende indsats på længere sigt vil føre til en bedre  

 ressourceudnyttelse.
 7. Den enkelte kommune skal forpligtes til at indgå i et samarbejde med  

 arbejdsmarkedsnævn, arbejdsmarkedets parter og repræsentanter for de unge i  

 lokalområdet.
 Der etableres endvidere lokale ungdomsteam med repræsentanter for  

 ungdomsvejledningen, arbejdsformidlingen, social- og sundhedsforvaltningen,  

 uddannelsesinstitutionerne, beskæftigelsessekretariatet, ungdomsråd og fælles  

 elevråd.
Bemærkninger Det er væsentligt, at uddannelsesperspektivet opprioriteres i  

 forhold til det seneste lovforslag om ungdomsydelse.
Endvidere bør der i  

 forbindelse med udarbejdelse af en handlingsplan foretages en grundigere  

analyse af de nuværende beskæftigelsesinitiativer, herunder bl.a.  

 indhold, finansiering, organisering og udslusningseffekt.
En sådan analyse må kombineres med en kortlægning af arbejdsmarkedets  

 behov for kvalifikationer samt en beskrivelse af social- og  

 beskæftigelsespolitikken lokalt.
Endelig er det væsentligt at inddrage  

unges ideer og ønsker til fremtidens arbejdsliv.
Det er DUF's opfattelse, at der er behov for mere fleksible ordninger, som  

 giver både faglige og almene kvalifikationer.
Der bør udvises stor  

 opfindsomhed i udvikling af nye initiativer.
 En løsning på ungdomsarbejdsløsheden er efter DUF's opfattelse dels flere  

 unge i uddannelse og udvikling af nye meningsfulde arbejdsopgaver, dels en  

 bedre fordeling af det nuværende arbejde, bl.a. ved indførelse af kortere  

 arbejdstid og mere fleksible orlovsordninger.
 DUF foreslår konkret, at retten til uddannelses- og jobtilbud for ledige  

 kontanthjælpsmodtagere under 30 år indføres gradvis efter følgende tidsplan:
18-19-årige: Retten igangsættes pr. 1/7 1989 20-24-årige: Retten igangsættes pr. 1/7 1990 25-30-årige: Retten igangsættes pr. 1/1 1991 I socialministerens forslag til lov om ændring af lov om social bistand (L  

 150) indføjes uddannelsesretten, således at den er gældende ved lovens  

 ikrafttræden.
Det foreslås endvidere, at der nedsættes et særligt  

 ungdomsarbejdsløshedsudvalg, der udarbejder et handlingsprogram for en samlet  

 indsats for alle unge ledige under 30 år.
Ungdomsarbejdsløshedsudvalg Udvalget bør foretage det nævnte kortlægningsarbejde over erfaringer med  

 den hidtidige indsats og på baggrund heraf fremlægge forslag til nødvendige  

 lovændringer.
 Udvalget bør nedsættes snarest.
