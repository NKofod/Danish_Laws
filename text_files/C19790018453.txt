(Til alle amtsråd, kommunalbestyrelser,  

 skolekommissioner, skolenævn, skoleledere og ledende skolepsykologer) 1. Undervisningsministeriet har til hensigt at  

 fremsætte forslag til lov om ændring af skolestyrelsesloven således, at  

 kommunalbestyrelsen får indstillingsret og amtsrådet beslutningsret om  

 specialundervisning og anden specialpædagogisk bistand efter folkeskolelovens  

 § 19, stk. 2, jfr. § 3, stk. 2. Indtil nærmere regler herom foreligger, gives  

 nedenstående vejledende retningslinier om henvisning af elever på 1.-10.  

 klassetrin til specialundervisning og anden specialpædagogisk bistand efter  

 folkeskolelovens § 19, stk. 2, der træder i kraft den 1. januar 1980.
2. Efter folkeskolelovens § 19, stk. 1, jfr. § 3, stk.  

 2, påhviler det kommunen at sørge for specialundervisning og anden  

 specialpædagogisk bistand til elever, hvis udvikling kræver en særlig  

 hensyntagen eller støtte.
Efter lovens § 19, stk. 2, påhviler det - uden for  

 Københavns og Frederiksberg kommuner - amtskommunen at sørge for  

 specialundervisning og anden specialpædagogisk bistand til elever, hvis  

 udvikling kræver en særlig vidtgående hensyntagen eller støtte.
 Reglerne om specialundervisning og anden specialpædagogisk bistand til  

 folkeskolens elever er fastsat i følgende cirkulærer og bekendtgørelser, og  

 de vejledende retningslinier om henvisning er et supplement til disse regler:
 Undervisningsministeriets cirkulære af 4. februar 1972 om folkeskolens  

 specialundervisning af elever med adfærdsproblemer og psykiske lidelser  

 (observationsundervisning).
 Undervisningsministeriets cirkulære af 22. maj 1974 om folkeskolens  

 specialundervisning af læseretarderede elever.
 Undervisningsministeriets bekendtgørelse af 25. august 1978 om  

 folkeskolens specialundervisning af elever med generelle  

 indlæringsvanskeligheder.
 Undervisningsministeriets bekendtgørelse af 22. oktober 1979 om  

 folkeskolens specialundervisning og anden specialpædagogiske bistand til  

 hørehæmmede elever.
 Undervisningsministeriets bekendtgørelse af 22. oktober 1979 om  

 folkeskolens specialundervisning og anden specialpædagogiske bistand til  

 synshæmmede elever.
 Undervisningsministeriets bekendtgørelse af 22. oktober 1979 om  

 folkeskolens specialundervisning og anden specialpædagogiske bistand til  

 bevægelseshæmmede elever.
Undervisningsministeriets bekendtgørelse af 22. oktober 1979 om  

 folkeskolens specialundervisning og anden specialpædagogiske bistand til  

 elever med sprog- eller talevanskeligheder.
Afgrænsningen af  

 specialundervisning og anden specialpædagogisk bistand efter folkeskolelovens  

 § 19, stk. 2.
3. Afgørelsen af, om en elev skal have  

 specialundervisning og anden specialpædagogisk bistand efter bestemmelserne i  

 folkeskolelovens § 19, stk. 2, (vidtgående specialundervisning og anden  

 specialpædagogisk bistand) beror på et skøn i hvert enkelt tilfælde på  

 grundlag af handicappets sværhedsgrad og en vurdering af, om eleven har behov  

 for specialundervisning m. v. af et sådant indhold og omfang, at denne ikke  

 kan ydes ved kommunens egne foranstaltninger.
I skønnet kan også indgå en  

 vurdering af størrelsen af udgifterne ved den nødvendige specialundervisning  

 og anden specialpædagogiske bistand.
Medfører specialundervisningen m. v.  

 omkostninger, som væsentligt overstiger, hvad der er almindeligt for  

 specialklasseundervisningen i kommunerne, bør amtskommunen i henhold til §  

 19, stk. 2, sørge for bistanden.
Fremgangsmåden ved henvisning til og ophør  

 af specialundervisning og anden specialpædagogisk bistand efter  

 folkeskolelovens § 19, stk. 2.
 4. Hvis en elev på grund af et eller flere handicap  

 har sådanne vanskeligheder, at det må antages at have indflydelse på elevens  

 udvikling, følges de regler om fremgangsmåden vedrørende henvisning til  

 specialundervisning m. v., som er anført i de cirkulærer og bekendtgørelser,  

 der er nævnt under punkt 2. Efter disse regler udarbejder skolepsykologisk  

 rådgivning forslag om, under hvilken form og med hvilket indhold  

 specialundervisningen og anden specialpædagogisk bistand skal gives, samt  

 giver en vurdering af specialundervisningens karakter (folkeskolelovens § 19,  

 stk. 1, eller § 19, stk. 2).
 På grundlag af skolepsykologisk rådgivnings forslag træffer lærerrådet -  

 eller efter lærerrådets bemyndigelse elevens lærere - beslutning om  

 henvisning til specialundervisning og anden specialpædagogisk bistand efter  

 folkeskolelovens § 19, stk. 1, eller om sagens fremsendelse til  

 kommunalbestyrelsen.
Kommunalbestyrelsen træffer herefter beslutning om, hvorvidt den vil  

 indstille til amtsrådet at sørge for specialundervisning og anden  

 specialpædagogisk bistand efter folkeskolelovens § 19, stk. 2, til den  

 pågældende elev.
I bekræftende fald afgiver kommunalbestyrelsen indstilling  

 til amtsrådet.
Forældrene skal have underretning om videresendelse af sagen  

 til kommunalbestyrelsen og om dennes beslutning om indstilling til amtsrådet.
5. Amtsrådet træffer, eventuelt efter indhentet  

 udtalelse fra amtsskolepsykologen eller andre sagkyndige, beslutning om  

 henvisning af eleven til vidtgående specialundervisning og anden  

 specialpædagogisk bistand.
Amtsrådet kan indgå aftale med f. eks. en kommune,  

 en privat skole eller med et andet amtsråd om at udføre undervisningen.  

 Beslutningen om den nærmere placering af eleven bør så vidt muligt træffes i  

 overensstemmelse med forældrenes ønske.
Dette gælder særligt i tilfælde, hvor  

 forældrene ønsker eleven undervist på en lands- eller landsdelsdækkende  

 skole.
 Beslutning om placering af en elev på en specialskole, således at eleven  

 ikke kan bo hjemme, kan kun træffes med samtykke fra forældrene  

 (forældremyndighedens indehaver).
 Kan amtsrådet ikke tiltræde, at eleven har behov for vidtgående  

 specialundervisning og anden specialpædagogisk bistand, skal kommunen sørge  

 for elevens undervisning.
 Forældrene skal underrettes om amtsrådets beslutning.
 6. Amtskommunen bør sørge for, at udviklingen hos de  

 elever, der modtager vidtgående specialundervisning og anden  

 specialpædagogisk bistand, følges af en skolepsykologisk rådgivning, som  

 regelmæssigt bør drøfte elevens undervisningssituation med elevens forældre  

 og med den eller de lærere, der forestår undervisningen.
På grundlag af disse drøftelser tager skolepsykologisk rådgivning mindst  

 en gang om året op til vurdering, om den vidtgående specialundervisning m.v.  

 bør ændres eller ophøre, og udarbejder i givet fald forslag herom.
Forslaget  

 bør drøftes med elevens forældre, ligesom lærerrådet (elevens lærere) bør  

 have lejlighed til at udtale sig om forslaget, inden det ad sædvanlig  

 tjenstlig vej sendes til amtsrådet.
Amtsrådet træffer herefter beslutning om  

 ændring eller ophør af den vidtgående specialundervisning og anden  

 specialpædagogiske bistand.
 7. Såfremt eleven efter ophør af den vidtgående  

 specialundervisning m.v. har behov for specialundervisning m.v. efter  

 folkeskolelovens § 19, stk. 1, stiller skolepsykologisk rådgivning i den  

 kommune, hvor eleven skal fortsætte sin undervisning, forslag herom efter  

 reglerne i de cirkulærer og bekendtgørelser, der er nævnt under punkt 2.  

 Overgangsregler m.v.
8. Den undervisning, som eleverne pr. 1. januar 1980  

 modtager ved skoler, der efter lov om udlægning af åndssvageforsorgen og den  

 øvrige særforsorg m.v. overtages af amtskommunerne og Københavns og  

 Frederiksberg kommuner, samt ved undervisningscentre for svært handicappede  

 børn og observationsskoler, videreføres efter denne dato som  

 specialundervisning og anden specialpædagogisk bistand efter folkeskolelovens  

 § 19, stk. 2. Elevernes udvikling følges efter de i punkt 6 nævnte  

 retningslinier.
Skolepsykologisk rådgivning bør snarest tage op til  

 vurdering, om specialundervisningen kan ændres eller ophøre, og i givet fald  

 stille forslag herom.
9. Kommunalbestyrelsens afgørelser kan - uden for  

 Københavns og Frederiksberg kommuner - inden 4 uger fra afgørelsens  

 meddelelse indbringes for amtsrådet, og amtsrådets - i Frederiksberg kommune  

 kommunalbestyrelsens - afgørelser kan inden 4 uger fra afgørelsens meddelelse  

 indbringes for undervisningsministeriet, jf. skolestyrelseslovens § 65.  

 Undervisningsministeriet, den 22. oktober 1979 P.m.v.
