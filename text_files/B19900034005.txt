 I medfør af § 15 i, § 19 f og § 22, stk. 2, i lov om radio- og  

 fjernsynsvirksomhed, jf. lovbekendtgørelse nr. 339 af 22. maj 1990,  

 fastsættes:
 § 1.  Ved sponsorering forstås i denne bekendtgørelse  

 enhver ydelse af direkte eller indirekte tilskud til finansieringen af radio-  

 eller fjernsynsprogrammer fra en fysisk eller juridisk person, der ikke selv  

 udøver virksomhed ved udsendelse eller produktion af radio- eller  

 fjernsynsprogrammer, film, fonogrammer m.v., med henblik på at fremme den  

 pågældendes navn, mærke (logo), image, aktiviteter eller produkter.
§ 2.  Et sponsoreret program skal klart kunne  

 identificeres ved, at sponsors navn eller mærke (logo), eventuelt både  

 sponsors navn og mærke (logo), er angivet ved programmets begyndelse eller  

 slutning eller begge steder.
Sådanne angivelser må derimod ikke forekomme i  

 programmet.
Stk. 2.  I radio skal angivelsen af sponsors navn finde  

 sted i en neutral form.
Angivelsen må ikke udsendes med en særlig lydbaggrund  

 leveret af sponsor.
 Stk. 3.  I fjernsyn skal angivelsen af sponsors navn og  

 mærke finde sted i form af et ikke bevægeligt billede af sponsors navn eller  

 mærke (logo). Angivelsen må ikke ledsages af en særlig lydbaggrund leveret af  

 sponsor.
 § 3.  Indholdet og programsætningen af et sponsoreret  

 program må ikke påvirkes af sponsor på en sådan måde, at det indvirker på  

 radio- eller fjernsynsforetagendets ansvar og redaktionelle selvstændighed  

 med hensyn til programmerne.
 § 4.  Et sponsoreret program må ikke tilskynde til køb  

 eller leje af sponsors eller andres produkter eller tjenesteydelser, navnlig  

 må disse ikke fremhæves på særlig måde med henblik på at fremme afsætningen  

 af dem.
 Stk. 2.  I konkurrencer m.v., hvor sponsors eller andres  

 produkter eller tjenesteydelser indgår som præmier, må omtalen eller  

 fremvisningen af præmierne ikke gå ud over den information, som med  

 rimelighed er påkrævet for at gennemføre konkurrencen m.v.
 § 5.  Programmer må ikke sponsoreres af fysiske eller  

 juridiske personer, hvis hovedvirksomhed er at producere eller sælge  

 alkoholholdige drikkevarer (øl, vin, spiritus og lignende produkter med et  

 alkoholindhold på 2,25 pct. og derover), tobaksprodukter eller varer, der  

 fortrinsvis benyttes i forbindelse med rygning, og lægemidler.
Stk. 2.  Programmer må ikke sponsoreres af  

 arbejdsgiverorganisationer eller fagforeninger eller af politiske partier  

 eller religiøse bevægelser.
Dette gælder dog ikke for lokal radio.
 § 6.  Nyheds- og aktualitetsprogrammer må ikke  

 sponsoreres.
 Stk. 2.  I lokal radio kan aktualitetsprogrammer dog  

 sponsoreres, jf. § 7.
 Stk. 3.  Ved aktualitetsprogrammer forstås i denne  

 bekendtgørelse alene programmer, der direkte vedrører nyheder af politisk  

 eller samfundsmæssig betydning, såsom programmer der består af kommentarer  

 til nyheder, gennemgange af udviklingen i nyheder eller politiske holdninger  

 til nyheder, aktuelle begivenheder m.v.
 § 7.  I lokal radio og lokal-tv kan der ske salg af  

 sendetid til ikke-kommercielle foretagender.
 Stk. 2.  I lokal-tv kan der dog ikke ske salg af  

 sendetid til formidling af oplysninger og synspunkter om  

 arbejdsgiverorganisationer og fagforeninger, eller til formidling af  

 religiøse eller politiske anskuelser.
 Stk. 3.  Bekendtgørelsens regler om sponsorering finder  

 i øvrigt tilsvarende anvendelse på salg af sendetid.
 § 8.  Overtrædelse af §§ 2-7 i denne bekendtgørelse  

 begået under udøvelsen af lokal radio- eller fjernsynsvirksomhed straffes med  

 bøde.
Stk. 2.  For overtrædelse begået af aktieselskaber,  

 anpartsselskaber, andelsselskaber eller lignende kan der efter § 22, stk. 3,  

 i lov om radio- og fjernsynsvirksomhed pålægges selskabet som sådant  

 bødeansvar.
Er overtrædelsen begået af en kommune eller et kommunalt  

 fællesskab, jf. § 60 i lov om kommunernes styrelse, kan der efter samme  

 bestemmelse pålægges kommunen eller det kommunale fællesskab som sådant  

 bødeansvar.
 § 9.  Bekendtgørelsen træder i kraft den 1. juni 1990.
