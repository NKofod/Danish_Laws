Skriftlig fremsættelse (27. oktober 2010) Transportministeren (Hans Chr.
Schmidt):
 Herved tillader jeg mig for Folketinget at fremsætte:
Forslag til postlov (Lovforslag nr.
L 44) Med forslaget til postlov tages et afgørende skridt på det danske postmarked, idet vi gennemfører fuld markedsåbning og dermed tager afsked med den resterende eneret med hensyn til breve op til 50 gram, som hidtil har udgjort en væsentlig del af finansieringsgrundlaget for den nuværende koncessionshaver, Post Danmark A/S.
 Ved forslaget gennemføres direktiv 2008/6/EF af 20. februar 2008 om ændring af direktiv 97/67/EF med henblik på fuld realisering af det indre marked for posttjenester i Fællesskabet (3. postdirektiv). Bortfaldet af eneretten og den forventede konkurrence på brevmarkedet som følge af 3. postdirektiv vil skabe nye rammer for udførelse af postbefordring og levering af posttjenester navnlig for Post Danmark A/S, som fortsat pålægges at udføre statens landsdækkende befordringspligt - i første omgang for perioden 2011 - 2013.
Der sker ingen ændringer i befordringspligtens omfang i forhold til den gældende lov om postbefordring.
Breve omdeles fortsat 6 dage om ugen i hele landet.
Den nuværende prisloftmodel for indenlandske adresserede breve omfattet af Post Danmark A/S eneret ophæves ved lovforslaget.
Fremtidigt bliver det alene taksten for B-breve op til 50 gram, der sendes som en frimærkefrankeret enkeltforsendelse, der skal godkendes, og som fastsættes på baggrund af en omkostningsopgørelse.
B-breve vil fremover kunne lægges i postkassen, hvor det i dag skal indleveres på et postbetjeningssted.
Der etableres et nyt tilladelsessystem på hele det befordringspligtige område, hvor der hidtil blot har været en registreringsordning.
Dette betyder, at postvirksomheder, der omdeler adresserede forsendelser, skal have udstedt en tilladelse til at udføre postbefordring.
Tilladelsessystemet skal være med til at sikre kvaliteten i postbefordringen.
Som noget nyt indføres en udligningsordning, som giver mulighed for at dele Post Danmark A/S udækkede nettoomkostninger ved varetagelsen af befordringspligten, såfremt de udgør en urimelig økonomisk byrde, mellem alle postvirksomheder, som tilbyder de pågældende posttjenester, herunder Post Danmark A/S, således at de øvrige postvirksomheder derved er med til at bidrage økonomisk til opretholdelsen af befordringspligten.
Området for dag-, uge- og månedsblade er ikke omfattet af udligningsordningen.
Der indføres endvidere en gebyrordning, hvor postvirksomheder bidrager til finansieringen af tilsynet med postsektoren.
Ved lovforslaget skabes ens vilkår for alle postmodtagere.
Det drejer sig blandt andet om, at de krav til aflevering af adresserede forsendelser, som i dag påhviler Post Danmark A/S, udstrækkes til at omfatte øvrige postvirksomheder.
Samtidig indføres et generelt krav om, at alle postmodtagere skal have samme vilkår for postmodtagelsen uanset boligform, idet post som udgangspunkt skal afleveres til en brevkasse opstillet ved indgangen til parcellen eller i et brevkasseanlæg i stuen i etageejendomme.
Det bliver et krav, at personer, der ikke selv er i stand til at hente post i brevkassen eller brevkasseanlægget, skal kunne få post leveret til døren af alle postvirksomheder.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
