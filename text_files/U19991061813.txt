Nyt fra Ankestyrelsen - domme om erstatning  

 for arbejdsskader - af specialkonsulent Peter Korsgaard Forudbestående lidelsers betydning Ankestyrelsen har i de seneste 2-3 år registreret en  

 betydelig stigning i antallet af retssager anlagt mod styrelsen.
Stigningen  

 er især sket på arbejdsskade- og pensionsområdet.  

 Stigningen må formentlig ses som et led i en almindelig  

 samfundsmæssig udvikling, idet lignende tendenser kan ses på  

 andre områder, hvor centrale myndigheder træffer  

 afgørelser af vidererækkende betydning for den enkelte  

 borger.
 I denne artikel vil Ankestyrelsen knytte nogle  

 bemærkninger til de seneste Højesteretsdomme afsagt  

 vedrørende godtgørelse for varigt mén og erstatning for  

 tab af erhvervsevne for følger af en arbejdsskade.
Højesteretsdommene på området har  

 hovedsagelig vedrørt spørgsmålet om forudbestående  

 lidelsers betydning for udmålingen af méngodtgørelse og  

 erstatning for tab af erhvervsevne for en anerkendt arbejdsskade.
Udviklingen  

 på dette område er temaet for denne artikel.
Det er styrelsens opfattelse, at domstolene har tillagt  

 formodningsreglen i § 13 afgørende vægt i forhold til den  

 gældende lovs § 26 og de principper, denne bestemmelse er udtryk  

 for.
Domstolene har ved fortolkningen af § 13 tilnærmet sig de  

 erstatningsretlige kausalitetsregler.
Lovgrundlaget Bestemmelsen i lov om sikring mod følger af  

 arbejdsskade(SFA) § 13 har særlig været i fokus for de  

 afgørelser, der er truffet.
Ifølge formodningsreglen i  

 § 13 skal et påvist tab af erhvervsevne, et varigt mén  

 eller en persons død anses for at være en følge af  

 arbejdsskaden, medmindre overvejende sandsynlighed taler herimod.
Ifølge de almindelige erstatnings- og  

 forsikringsretlige regler er udgangspunktet, at den person, der rejser et  

 erstatningskrav, skal bevise eller sandsynliggøre, at vedkommende er  

 erstatningsberettiget.
Efter § 13, der anvendes i forbindelse med  

 fastsættelse af méngodtgørelse og tab af erhvervsevne, er  

 udgangspunktet det modsatte.
Der opstilles heri en formodning for, at der en  

 sammenhæng mellem en indtruffet arbejdsskade og skadelidtes sygdom.  

 Denne sammenhæng kan alene afkræftes, såfremt overvejende  

 sandsynlighed taler imod, at arbejdsskaden er årsag til sygdommen eller  

 den opståede skade.
Erhvervsevnetabet fastsættes efter § 32 i SFA,  

 hvorefter der skal tages hensyn til den skadelidtes muligheder for at skaffe  

 sig indtægt ved sådant arbejde, som med rimelighed kan forlanges  

 af den pågældende efter dennes evner, uddannelse, alder, og  

 muligheder for erhvervsmæssig omskoling og optræning.
Der er  

 således lagt op til et individuelt skøn over, hvilken betydning  

 en arbejdsskade konkret har for erhvervsevnen for den skadelidte.
 Méngraden fastsættes efter § 33 i SFA  

 på grundlag af skadens medicinske art og omfang under hensyn til de af  

 arbejdsskaden forvoldte ulemper i skadelidtes personlige  

 livsførelse.
 Formodningsreglen i § 13 regulerer den situation,  

 hvor der er tvivl om, hvorvidt et mén eller et tab af erhvervsevne  

 skyldes arbejdsskaden eller andre faktorer.
Forarbejder til formodningsreglen i § 13 Formodningsreglen i § 13 er indsat i  

 Ulykkesforsikringsloven i 1964 og er efterfølgende medtaget i de  

 senere love.
Ved fremsættelsen af lovforslaget i 1964 blev det  

 anført, at administrationen i mangfoldige tilfælde ikke har 100%  

 sikkerhed for årsagsforbindelse mellem       ulykkestilfældet og  

 lidelsen, hvorfor man falder tilbage på, hvad der er det sandsynligste.  

 Da det fra tid til anden blev gjort gældende, at administrationen var  

 for utilbøjelig til at anerkende årsagssammenhæng mellem  

 ulykkestilfælde og lidelse, blev det fundet rigtigst at foreslå  

 en regel, hvorefter afgørelsen i disse tvivlsomme sager ville falde ud  

 til skadelidtes fordel, medmindre der var overvejende sandsynlighed for  

 manglende årsagssammenhæng.
 Erstatningen var i 1964 ikke delt op i mén og  

 erhvervsevnetab, idet der blev fastsat en samlet invaliditetserstatning,  

 hovedsagelig på medicinsk grundlag.
Af bemærkningerne til 1964-loven fremgik: "Den  

 heromhandlede bedømmelse vil også efter gennemførelse af  

 forslaget ske på grundlag af, hvad der er sandsynligt, således at  

 erstatning udbetales, hvor der er en rimelig sandsynlighed af medicinsk  

 årsagssammenhæng, mens ydelse af erstatning afslås, hvor  

 sandsynligheden taler imod en sådan årsagssammenhæng.  

 Forslaget tager alene sigte på en afgørelse af medicinsk  

 tvivlsomme tilfælde, hvor sandsynligheden for og imod  

 årsagsforbindelse trods indgående undersøgelse af alle  

 foreliggende omstændigheder i det enkelte tilfælde er lige stor,  

 således at det ikke er muligt at træffe afgørelse med  

 udgangspunkt i, hvad der er mest sandsynligt i det foreliggende  

 tilfælde.
Efter forslaget vil disse tilfælde blive afgjort til  

 fordel for den sikrede, hvilket må anses for rimeligt".
I 1978 blev den nuværende opdeling af  

 erstatningsydelserne i henholdsvis méngodtgørelse og erstatning  

 for tab af erhvervsevne gennemført med vedtagelsen af lov om  

 arbejdsskadeforsikring.
I Betænkning 792/1977 blev det anført,  

 at den medicinske følge af arbejdsskaden, som efter gældende lov  

 havde afgørende betydning for erhvervsevnetabsprocenten, alene burde  

 tillægges betydning for fastsættelsen af ménet.
Kunne  

 skadelidte uanset store medicinske følger af arbejdsskaden, genoptage  

 sit sædvanlige arbejde, tilkom der ham ikke erstatning for tab af  

 erhvervsevne.1) I Betænkning 976/83 er praksis beskrevet  

 således, at en forudbestående skade, der vedrører selve  

 det organ, der rammes af arbejdsskaden, må medføre et fradrag i  

 mén-erstatningen.
En person med nedsat syn, der mister resten af synet  

 kan ikke have samme mén af skaden, som en person, der mister et fuldt  

 syn.
 Det udtales, at hvis den opståede tilstand i  

 ligeså høj grad eller måske i højere grad skyldes  

 en forudbestående lidelse, kan der ikke ydes fuld erstatning for  

 nedsættelsen af erhvervsevnen, men der må ske en fordeling  

 også for såvidt angår erstatning for tab af  

 erhvervsevne.
 I 1992 blev lov om arbejdsskadeforsikring revideret og  

 forud herfor blev afgivet Betænkning 1142/1988. Ved lovens revision  

 indsattes blandt andet bestemmelserne § 12 og § 26 om anerkendelse  

 med forbehold samt nedsættelse af erstatning.
 I de almindelige bemærkninger til lovforslaget blev  

 der indsat et afsnit med overskriften: Betydningen af forudbestående  

 lidelse.
Det anføres, at: "Efter de almindelige  

 erstatningsregler ydes fuld erstatning, selvom der indtræder  

 usædvanlige komplikationer eller følgerne skyldes skadelidtes  

 særlige dispositioner, medmindre skadelidtes erhvervsevne allerede var  

 nedsat eller den forudbestående lidelse med sikkerhed på et  

 senere tidspunkt ville have medført i det væsentlige samme  

 følger af skaden.
En ændring af styrelsernes praksis,  

 således at den kommer til at svare til de almindelige  

 erstatningsretlige regler, vil betyde, at nogle skadelidte ikke får den  

 erstatning, som de efter styrelsens nuværende praksis er berettigede  

 til, mens andre vil få erstatning for skadefølger, der ikke kan  

 henføres til arbejdsskaden." I afsnittet blev det på baggrund af blandt andet  

 kritik fra Folketingets Ombudsmand foreslået, at den hidtidige praksis,  

 hvorefter der alene ydes kompensation for de skadefølger, der kan  

 henføres til arbejdsskaden, præciseres i loven.
Ombudsmanden har  

 i Beretning for året 1992 udtalt, at efter almindelige  

 erstatningsretlige regler kan en skadevolder almindeligvis også  

 gøres ansvarlig for de skader, som skyldes skadelidtes særlige  

 sygdomsanlæg, der udløses ved ansvarspådragende  

 forhold.
Afsnittet i lovbemærkningerne om  

 forudbestående lidelse er formentlig møntet på § 26,  

 som netop giver adgang til nedsættelse af erstatning, hvis der er andre  

 årsager.
Bemærkningerne henviser til Arbejdsskadestyrelsens og  

 Ankestyrelsens mangeårige praksis, hvorefter der alene ydes  

 kompensation for de følger, der kan henføres til  

 arbejdsskaden.
 Det blev i betænkningen forud for lovforslaget  

 diskuteret, hvorvidt arbejdsskader kunne anerkendes som medvirkende  

 årsag eller som en forværring af en forudbestående lidelse.  

 Flertallet fandt, at disse tilfælde fortsat burde anerkendes, og at der  

 burde skabes formel lovhjemmel for denne praksis, når blot  

 forværringen kunne henføres til arbejdet.
 Af denne grund blev § 12 indsat i lovforslaget,  

 hvilket gav formel hjemmel til anerkendelse af selv beskeden personskade som  

 følge af arbejdsskaden.
Der blev i § 26 indsat hjemmel til nedsættelse  

 eller bortfald af erstatningen, såfremt den aktuelle lægelige og  

 sociale situation ikke udelukkende kunne henføres til arbejdsskaden.  

 Bemærkningerne til § 26 kæder dog bestemmelsen sammen med  

 forslagets § 12 om anerkendelse med forbehold samtidig med, at der  

 henvises til de almindelige bemærkninger.
I bemærkningerne til  

 § 26 anføres: AI konsekvens af bestemmelsen i forslagets  

 § 12, hvorefter Arbejdsskadestyrelsen har adgang til at anerkende  

 skadestilfælde, hvor arbejdsskaden ikke udelukkende har medført  

 skadesfølgerne, indføres der her en adgang for  

 Arbejdsskadestyrelsen til at nedsætte eller efter  

 omstændighederne lade erstatningen helt bortfalde, således at  

 skadelidte alene opnår kompensation for arbejdsskadens følger og  

 ikke for forudbestående(eventuelt medfødte) eller konkurrerende  

 lidelser mv.
Der er ikke ved bestemmelsen tilsigtet nogen ændring af  

 Arbejdsskadestyrelsens hidtidige praksis." I forbindelse med lovforslagets behandling besvarede  

 Socialministeriet en række spørgsmål vedrørende  

 betydningen af, at skadelidte forud for arbejdsskaden havde været  

 stabilt tilknyttet arbejdsmarkedet og fuldt arbejdsdygtig.2) Nyere Højesteretsdomme I de afsagte domme om forudbestående lidelser fra de  

 seneste år synes formodningsreglen i § 13 at være blevet  

 tillagt afgørende vægt i forhold til de principper og den  

 praksis, som bestemmelsen i § 26 er udtryk for.
 Dommene har vedrørt arbejdsskader indtruffet  

 før 1993, og de administrative afgørelser, der er blevet  

 prøvet, er således truffet før der blev givet direkte  

 hjemmel til at nedsætte erstatningen i § 26.
Domstolene har ved anvendelsen af formodningsreglen  

 § 13 i nogen grad tilnærmet sig de erstatningsretlige  

 kausalitetsregler, hvorefter der gives fuld erstatning medmindre  

 dispositionen (forudbestående skade) allerede havde medført  

 erhvervsevnetab eller mén på skadestidpunktet eller under alle  

 omstændigheder ville have medført i det væsentlige samme  

 følger som arbejdsskaden.
Beviskravet om overvejende sandsynlighed for  

 den forudbestående skades eller lidelses betydning forekommer herved at  

 være blevet skærpet.
Kravene til beviset for den  

 forudbestående skades betydning før eller efter skaden har med  

 det anlagte beviskrav konkret været vanskeligt at opfylde i en  

 række sager.
Ved gennemgangen af dommene synes det samtidig at kunne  

 konstateres, at domstolene har foretaget en intensiv prøvelse af de  

 skønsmæssige administrative afgørelser om  

 méngodtgørelse og tab af erhvervsevne.
Det er ikke i dommene  

 nærmere angivet, om den skønsmæssige afgørelse blev  

 prøvet, fordi den trufne afgørelse var ulovmedholdelig, hvilede  

 på et mangelfuldt eller urigtigt grundlag eller havde ført til  

 et åbenbart urigtigt resultat.
 Det forekommer sandsynligt, at den intensive  

 prøvelse skal ses i sammenhæng med, at den administrative  

 afgørelse efter Højesterets opfattelse ikke på  

 fyldestgørende måde har gjort rede for de forhold, som var af  

 betydning for afgørelsens resultat.
 U 97/1004 H (SM U-6-98):
Sagen vedrørte en  kvinde, der i 1987 var udsat for  

 en arbejdsulykke, hvorved hun faldt ned på halebenet.
Hun fik  

 lændesmerter med udstråling ned i begge balder.  

 Røntgenoptagelser viste, at hun havde defekter i hvirvelbuerne i 5.  

 lændehvirvel(arkolyse) og fremadglidning af hvirvelen(olistese). Hun  

 havde ikke før arbejdsskaden haft smerter i lænderyggen.
 To år efter uheldet fik hun, da hun ville rejse sig  

 efter have ligget på gulvet, smerter i baghovedet, nakken og  

 skulderpartiet, som ikke fortog sig.
 Skadelidte fik tilkendt 12% i méngodtgørelse  

 svarende til" rygsmerter med nogen bevægeindskrænkning", der  

 efter Arbejdsskadestyrelsens vejledende mén-tabel kunne give 12-15 % i  

 méngodtgørelse.
Retslægerådet udtalte under sagen blandt  

 andet, at det var usandsynligt, at hendes nakkesymptomer kunne tilskrives  

 ulykkestilfældet to år før.
Retslægerådet  

 udtalte, at arkolyse og spondylolistese med glidning i en forud  

 bestående normal ryg, udløst af enkeltstående traumer,  

 forekom yderst sjældent.
Det kunne derefter lægges til grund, at  

 arkolysen og spondylolistesen i skadelidtes lænderyg var  

 medfødte lidelser.
Retslægerådet udtalte videre, at patienter,  

 der som følge af arkolyse og spondylolistese har lænde-smerter  

 vil have en smertebetinget nedsat bevægelighed i lænden.  

 Patienter uden smerter må anses at have normal bevægelighed i  

 lænderyggen.
Retslægerådet bemærkede som svar  

 på et spørgsmål om, hvorvidt det var sandsynligt, at man  

 kunne få en smertetilstand i lænden svarende til den tilstand,  

 der var beskrevet hos kvinden, såfremt man ikke røntgenologisk  

 havde kunnet påvise arkolyse eller spondylolistese, at  

 spørgsmålet var hypotetisk og kun kunne besvares generelt.
Det var imidlertid Retslægerådets opfattelse,  

 at længere varende rygsmerter af karakter som beskrevet hos kvinden  

 ville kunne opstå efter et traume af den art, som hun havde været  

 ude for, selvom der ikke forud bestod arkolyse og spondylolistese.
En  

 tilstedeværende arkolyse og spondylolistese måtte på den  

 anden side antages at kunne disponere til længerevarende  

 lændesmerter efter et forudgående traume.
 Højesteret udtalte indledningsvis, at efter  

 § 13 skulle skadelidtes gener - såvel lændegener som  

 nakkegener - anses for at være en følge af arbejdsskaden,  

 medmindre overvejende sandsynlighed talte herimod.
 Højesteret udtalte i overensstemmelse med  

 Retslægerådets svar, at det måtte anses for usandsynligt,  

 at hendes nakkegener var en følge af arbejdsskaden.
 For såvidt angik lændegenerne udtalte fire  

 dommere, at det ud fra besvarelsen af spørgsmål 8 måtte  

 lægges til grund, at det ikke var overvejende sandsynligt, at hendes  

 aktuelle lægelige situation i form af smertebetinget nedsat  

 bevægelighed i lænden, kunne henføres til andet end  

 ulykken i 1987. Der var derfor ikke grundlag for at foretage fradrag for den  

 forudbestående lændelidelse, idet man henviste til princippet i  

 § 26 i den gældende arbejdsskadeforsikringslov.
 Den dissentierende dommer lagde vægt på, at  

 Ankestyrelsen på baggrund af en vurdering af styrelsens  

 lægekonsulent fandt det overvejende sandsynligt, at skadelidtes  

 forudbestående defekter havde været medvirkende årsag til  

 skadelidtes lændeskade eller dennes omfang.
Styrelsens lægekonsulent havde forklaret, at  

 kvindens defekter i ryggen var medfødte eller i hvert fald bestod  

 forud for ulykken, og at de gjorde hendes ryg mere sårbar overfor  

 traumatisk påvirkning.
Denne dommer fandt efter den praksis, som havde  

 været lagt til grund ved anvendelsen af arbejdsskadeforsikringslovens  

 regler også forud for bestemmelsen i § 26, at det havde  

 været berettiget at foretage nedsættelse under hensyn til  

 skadelidtes forudbestående rygdefekter.
Denne dommer har således  

 fundet, at § 13 gav mulighed for en fordeling af erstatningen baseret  

 på den forudbestående skades og arbejdsskadens skønnede  

 bidrag til fremkomsten af smertetilstanden.
 Højesteret fandt, at méngraden i  

 overensstemmelse med Arbejdsskadestyrelsens vejledende méntabel skulle  

 fastsættes til mere end 12% og højest 15% for følgerne af  

 arbejdsskaden.
Dommen er udtryk for en ganske intensiv prøvelse af  

 adgangen til nedsættelse for forudbestående lidelse i relation  

 til udmåling af méngodtgørelse.
Den viser desuden, at  

 anvendelsen af formodningsreglen i  § 13 ikke har været utvivlsom  

 hos alle rettens dommere i det konkrete tilfælde.
Højesterets  

 flertal synes at have lagt vægt på, at skadelidte ikke havde  

 symptomer eller smerter fra lænderyglidelsen forud for arbejdsskaden,  

 mens den forudbestående lidelse ikke er tillagt afgørende  

 vægt.
 Dommen illustrerer, at tvivl om de medicinske  

 årsagsforhold fortolkes til fordel for skadelidte, idet mangel på  

 klare lægelige udtalelser om årsagsforholdene fører til,  

 at arbejdsskaden anses som årsag i kraft af formodningsreglen i  

 § 13. Retslægerådets udtalelser viser, at det ofte kan  

 være vanskeligt at tilvejebringe den fornødne lægelige  

 klarhed om årsagsforholdene til skader, sygdomme og symptomer.
 U 98/1627 H:
 Ved denne dom fik skadelidte tilkendt 65% i  

 erhvervsevnetab og 12 % i méngodtgørelse.
Skadelidte blev i 1989 opereret for nerverodstryk i  

 nakkehvirvelsøjlen med god effekt.
Ifølge de lægelige  

 oplysninger aftog hendes gener væsentligt efter denne operation, og hun  

 genoptog arbejdet som sygeplejerske.
Skadelidte, der arbejdede som  

 sygeplejerske på et plejehjem, blev i 1991 slået på halsen  

 af en patient.
Efter arbejdsskaden i 1991 fik hun recidiv af generne i form  

 af nakke-smerter med udstråling til venstre arm svarende til  

 symptomerne før operationen i 1989. Smerterne forværredes ved  

 bevægelse i halshvirvelsøjlen og ved arbejde.
Der kunne ikke ved  

 røntgenundersøgelse påvises rodpåvirkning, selvom  

 der klinisk var tegn herpå.
Der var ved lægelig  

 undersøgelse udtalte myogene forandringer i nakke-skulderåget,  

  og iøvrigt kun beskedne objektive forandringer efter arbejdsskaden.  

 Hun var kun i stand til at klare lettere rengøring og madlavning.  

 Efter ulykken arbejdede hun i plejehjemmets lette afdeling, men måtte  

 sygemelde sig flere gange på grund af smerter og opgav til sidst  

 arbejdet.
I en lægeerklæring fra februar 1993 var det  

 vurderet, at hendes erhvervsevne var nedsat til 1/3 eller derunder.
I maj  

 1993 fik hun tilkendt mellemste førtidspension.
 Arbejdsskadestyrelsen tilkendte i 1993 skadelidte 8% i  

 mén og 20% i tab af erhvervsevne.
Ankestyrelsen tiltrådte i november 1993 denne  

 afgørelse med den begrundelse, at hun var opereret for diskusprolaps i  

 to niveauer på halsen, og at denne forudbestående lidelse  

 måtte medføre et fradrag i méngraden.
Hvis hun ikke havde  

 haft en forudbestående lidelse, ville méngraden have været  

 ca. 12%. Ankestyrelsen vurderede, at følgerne af  

 ulykkestilfældet ikke kunne begrunde en erhvervsevnetabserstatning, som  

 var højere end den tilkendte.
Arbejdsskadestyrelsen afgav i juni 1994 efter anmodning  

 fra sagsøger en vejledende udtalelse om erhvervsevnetabet efter  

 erstatningsansvarslovens § 10, og vurderede erhvervsevnetabet til 65%.  

 Ved denne vurdering er de almindelige erstatningsretlige kausalitetsregler  

 blevet anvendt.
Erstatningen nedsættes efter erstatningsansvarsloven  

 kun, hvis den forudbestående eller konkurrerende lidelse allerede havde  

 eller ville have medført et erhvervsevnetab.
 Ankestyrelsen blev frifundet i Landsretten, som fandt det  

 tilstrækkelig godtgjort, at årsagen til sagsøgerens  

 mén og erhvervsevnetab var en ryglidelse, som sagsøgeren led af  

 inden arbejdsskaden og som hun ikke kunne antages at være  

 fuldstændig helbredt for.
 I Højesteret (HR) blev afgørelsen  

 ændret med følgende begrundelse:
HR henviste indledningsvis til, at Arbejdsskadestyrelsen  

 havde vurderet det samlede erhvervsevnetab efter erstatningsansvarsloven til  

 65%. HR fandt ikke grundlag for at antage, at skadelidte havde undladt ved  

 optræning, omskoling eller på anden måde at søge  

 sine muligheder for at skaffe sig erhvervsarbejde udnyttet.
HR  

 tiltrådte herefter, at det kunne lægges til grund, at hendes  

 erhvervsevne også efter arbejdsskadeforsikringsloven kunne  

 ansættes til 65%.
 Det blev anført, at smerterne i nakken efter de  

 foreliggende oplysninger ophørte efter operationen den 8/2 89, og at  

 hun derefter var i stand til fuldt ud at passe sit arbejde indtil  

 arbejdsskaden.
Det fremgik ikke af styrelsens afgørelse, om det  

 var lagt til grund, at skadelidtes forudbestående nakkelidelse  

 frembød en nærliggende risiko for på ny at fremkalde  

 smerter, der ville påvirke hendes erhvervsevne og i givet fald på  

 hvilket lægesagkyndigt bedømmelsesgrundlag denne opfattelse  

 byggede.
Der forelå heller ikke iøvrigt i sagen oplysninger, der  

 gav grundlag for at anse en sådan prognose for nærliggende.
HR  

 fandt på baggrund heraf ikke, at styrelsen havde løftet  

 bevisbyrden efter § 13.
Det er Ankestyrelsens opfattelse, at Højesteret ved  

 dommen har benyttet den erstatningsretlige kausalitetslære(også  

 kaldet hovedårsagslæren) ved bedømmelsen af tab af  

 erhvervsevne og méngodtgørelse efter  

 arbejdsskadeforsikringsloven.
Det fremgår tydeligst af, at man har lagt  

 vægt på, at skadelidte efter operationen fuldt ud var i stand til  

 at klare sit arbejde og i brugen af prognosesynspunkter med hensyn til, om  

 der forelå nærliggende risiko for nye smerter, som kunne  

 påvirke erhvervsevnen.
 Retten har lagt vægt på, at den  

 forudbestående lidelse ikke allerede havde nedsat erhvervsevnen(via  

 f.eks. længerevarende sygemeldinger, arbejdsskift mv.) og heller ikke  

 under alle omstændigheder (ud fra et lægesagkyndigt  

 bedømmelsesgrundlag) ville have medført i det væsentlige  

 de samme gener.
 I forhold til mén-bedømmelsen er der heller  

 ikke trukket fra for forudbestående, og der synes at være lagt  

 vægt på, at der ikke var smerter eller andre symptomer efter  

 operationen i 1989.
 Det er ikke blevet tillagt betydning, at skadelidtes  

 symptomer efter arbejdsskaden i væsentlig grad mindede om de symptomer,  

 hun havde før operationen i 1989, og at der formentlig har været  

 tale om et samspil mellem den forudbestående skade og arbejdsskaden,  

 som har forårsaget de symptomer og smerter, der opstod efter  

 arbejdsskaden.
 Dommen viser, at der stilles skærpede krav til  

 begrundelsen, herunder især den lægelige begrundelse, hvis der  

 skal ske fradrag for forudbestående lidelse.
Sociale Meddelelser Som meddelt i Nyt fra Ankestyrelsen udsendt i oktober 1998  

 har Ankestyrelsen efter seneste dom indsamlet en række sager og  

 behandlet disse på et principielt grundlag med henblik på at  

 belyse konsekvenserne af den afsagte Højesteretsdom i forhold til  

 forudbestående lidelser.
 Ankestyrelsen har udsendt flere afgørelser som  

 Sociale Meddelelser(SM) med henblik på at give vejledning om nogle af  

 de faktorer, som kan tillægges betydning ved vurderingen af, om der er  

 grundlag for at nedsætte erstatningen for en arbejdsskade som  

 følge af forudbestående skade/lidelser, der vedrører  

 samme legemsdel som arbejdsskaden.
 SM U-2-99 og U-3-99 viser tilfælde, hvor  

 Ankestyrelsen konkret har taget udgangspunkt i den af Højesteret  

 anlagte fortolkning af formodningsreglen i § 13 ved vurderingen af, om  

 der var adgang til at nedsætte erstatningen.
 I SM U-2-99 drejede sagen sig om, hvorvidt der var  

 grundlag for at nedsætte erstatningen for en arbejdsskade, som ramte et  

 tidligere skadet håndled.
 Ved bedømmelsen af adgangen til fradrag for  

 forudbestående skade i den konkrete sag tog Ankestyrelsen udgangspunkt  

 i:
1.	Dokumentation for nedsat erhvervsevne forud for arbejdsskaden eller  

 dokumentation for helbredsforandringer og symptomer, der medfører  

 mén forud for arbejdsskaden,   eller 2.	At der ud fra en lægesagkyndig bedømmelse forelå  

 nærliggende risiko for, at den forudbestående lidelse  

 uafhængigt af arbejdsskaden ville nedsætte erhvervsevnen  

 væsentligt eller at der ud fra en lægesagkyndig bedømmelse  

 forelå nærliggende risiko for, at der uafhængigt af  

 arbejdsskaden ville være opstået væsentlig  

 helbredsforringelse.
Skadelidte pådrog sig i 1993 et svært  

 håndledsbrud, men genoptog efter ca. et halvt års sygemelding  

 arbejdet som sygehjælper på nattevagt, idet det blev oplyst, at  

 hun fik hjælp til at løfte de tunge patienter.
Hun var med  

 besvær i stand til at passe sit arbejde frem til 1995, hvor hun var ude  

 for en arbejdsskade, idet en klient rullede hen over håndleddet.
Der  

 blev påvist hævelse og ømhed, men ikke objektivt  

 forværring af bruddet.
 Der forelå desuden oplysninger om den  

 forudbestående lidelses negative indflydelse på arbejdsevnen  

 før arbejdsskaden i 1995. Det var af hendes læge i en  

 varighedserklæring oplyst, at hun efter hans skøn ikke ville  

 blive i stand til at genoptage sit arbejde som nattevagt, fordi det indebar  

 periodiske tunge løft, hvilket hendes højre håndled ikke  

 kunne tåle på grund af slidgigtforandringer efter et tidligere  

 brud.
Ankestyrelsen vurderede, at der forelå  

 tilstrækkelig dokumentation for, at en forudbestående svær  

 håndledsskade allerede før arbejdsskaden havde medført  

 så betydelige følger, at der ikke var grundlag for tilkendelse  

 af méngodtgørelse eller erstatning for tab af erhvervsevne for  

 den efterfølgende arbejdsskade.
Styrelsen fandt det efter de  

 lægelige oplysninger overvejende sandsynligt, at langt  

 størstedelen af symptomerne, bevægeindskrænkningen og  

 smerterne i det skadede håndled skyldtes følger af det private  

 ulykkestilfælde samt følger af ikke-arbejdsbetinget slidgigt.  

 Ankestyrelsen fandt ikke, at der efter arbejdsskaden var sket en  

 forværring, som kunne begrunde méngodtgørelse på 5%  

 eller derover.
 Ankestyrelsen vurderede endvidere, at der på  

 baggrund af den svære forudbestående håndledsskade, en  

 erklæring fra skadelidtes læge om årsagen til sygemelding  

 og de meget begrænsede gener af subjektiv art, der kunne  

 henføres til følger af arbejdsskaden var dokumentation for, at  

 skadelidtes arbejdsophør og overgang til arbejdsløshedsdagpenge  

 med overvejende sandsynlighed var begrundet i følgerne af den  

 forudbestående skade og den påviste ikke-arbejdsbetingede  

 slidgigt i højre tommelfingers rod.
 Sagen er et eksempel på et af de tilfælde,  

 hvor der foreligger så solid dokumentation for den forudbestående  

 lidelses betydning i form af omfattende journaloplysninger om symptomer i  

 perioden indtil arbejdsskaden, at den af Højesteret anlagte  

 fortolkning af overvejende sandsynlighed i § 13 kan anses for  

 opfyldt.
 I U-3-99 drejede sagen sig om, hvorvidt der var grundlag  

 for at nedsætte tabet af erhvervsevne for en arbejdsskade som  

 følge af en forudbestående ryglidelse.
Ankestyrelsen fandt, at en forudbestående ryglidelse  

 hos en nu 61-årig tidligere sygehjælper efter en konkret  

 vurdering ikke havde haft væsentlig betydning for skadelidtes  

 erhvervsmæssige forhold forud for arbejdsskaden.
Ankestyrelsen lagde  

 vægt på, at skadelidte havde kunnet arbejde som sygehjælper  

 indtil arbejdsskaden, samt at den forudbestående lidelse i form af  

 følger efter operation for diskusprolaps 14 år før  

 arbejdsskaden efter det oplyste ikke havde medført begrænsninger  

 i skadelidtes arbejdsevne.
 Ankestyrelsen tilkendte skadelidte erstatning for tab af  

 erhvervsevne på 50%, idet styrelsen tog udgangspunkt i, at skadelidte  

 havde fået tilkendt forhøjet almindelig førtidspension,  

  jfr. lov om social pension § 14, stk. 3, nr. 1. Skadelidtes samlede  

 erhvervsevnetab måtte på baggrund af den indtrufne skade  

 sammenholdt med skadelidtes alder, evner, uddannelse og tidligere  

 erhvervsforhold ansættes til 50%.
Afslutning Højesteret har i flere konkrete domme  

 tilkendegivet, at der stilles store krav til dokumentationen, såfremt  

 betingelsen om overvejende sandsynlighed for en forudbestående lidelses  

 betydning, skal anses for opfyldt.
 Højesteret har i den forbindelse understreget  

 betydningen af en konkret undersøgelse af skadelidtes forhold og  

 vigtigheden af, at den administrative afgørelse begrundes på en  

 fyldestgørende måde med fremhævelse af de enkelte  

 elementer i skønsudøvelsen.
 Gennem udsendelse af Sociale Meddelelser om adgang til  

 fradrag for forudbestående lidelser, der vedrørte samme  

 legemsdel som arbejdskaden, har Ankestyrelsen præciseret indholdet af  

 formodningsreglen i § 13 og begrundelsespligten i overensstemmelse med  

 de synspunkter, som har været givet til kende i de konkrete domme fra  

 Højesteret.
 Anvendelse af de af Højesteret tilkendegivne  

 beviskrav for adgang til fradrag for forudbestående skader/lidelser har  

 skærpet kravene til den administrative sagsbehandling, herunder  

 både sagsoplysningen og de lægelige begrundelser i de  

 tilfælde, hvor der foreligger forhold, som giver anledning til at  

 overveje fradrag for forudbestående.
 Behovet for klar dokumentation for den  

 forudbestående lidelses betydning vil forudsætte, at der på  

 et tidligt tidspunkt i sagsbehandlingsforløbet indhentes oplysninger  

 om skadelidtes eventuelle tidligere skader, lægebesøg,  

 behandlinger, sygemeldinger, mv.
1)    I relation til § 13  

 anførtes i bemærkningerne til loven  

 følgende:"-Pådrager en person sig arsénforgiftning og har  

 pågældende på sin arbejdsplads kontakt med arsén,  

 fastslår formodningsreglen i § 10, stk. 2, at  

 arsénforgiftningen skal anses for fremkaldt gennem kontakten med  

 arsén på arbejdspladsen.
Senere bliver pågældende  

 blind på det ene øje og hævder, at blindheden er en  

 medicinsk følge af arsénforgiftningen.
Hvis ikke overvejende  

 medicinsk sandsynlighed i det konkret tilfælde taler for, at blindheden  

 skyldes andre forhold end arsénforgiftningen, følger det af  

 § 13, at den skal anses for en medicinsk følge heraf og erstattes  

 efter loven." 2)    Som svar på  

 spørgsmål 15 anføres, at hvor den skadelidte er stabilt  

 tilknyttet arbejdsmarkedet indtil arbejdsskaden trods en lidelse, og hvor  

 pågældende efter arbejdsskaden må forlade arbejdsmarkedet  

 varigt, vil udgangspunktet være, at tab af erhvervsevne ikke vil blive  

 nedsat som følge af forudbestående lidelse.
I  

 spørgsmål 42 gentages formodningen for, at der ikke skal ske  

 fradrag i erstatningen for tab af erhvervsevne, såfremt skadelidte har  

 været fuldt arbejdsdygtig indtil skaden.
Det fremhæves, at der  

 ikke er et tilsvarende udgangspunkt ved mén-godtgørelse, som  

 fastsættes på grundlag af arbejdsskadens konkrete (medicinske)  

 følger.
I spørgsmål 44 anføres vedrørende  

 forholdet mellem arbejds-skadeerstatning og førtidspension, at  

 Arbejdsskadestyrelsen foretager en selvstændig vurdering af  

 erhvervsevnetabet og evt. fraviger udgangspunktet om erstatning på  

 samme niveau som pensionen, hvis det skønnes, at  

 førtidspensionen ikke afspejler arbejdsskadens følger.
