Nr LSF 63 Forslag til Lov om støtte til danske investeringer i Østlandene Fremsat af udenrigsministeren (Ellemann-Jensen) den 8. november 1989 Vedtaget ved tredjebehandling den 14. december 1989 Lov nr. 828 af 19/12/1989 Målsætning § 1. Målet for Danmarks støtte til danske investeringer i Østlandene skal  

 være at bistå de reformvenlige kræfter i disse lande med at opnå øget  

 økonomisk vækst og erhvervsmæssig udvikling og at fremme mulighederne for et  

 nærmere økonomisk samarbejde mellem Danmark og Østlandene, som vil være til  

 gavn for det generelle Øst-Vest-forhold, og som vil kunne komme dansk  

 erhvervsliv og beskæftigelse til gode.
Investeringsfond for Østlandene § 2. Der oprettes en fond til fremme af investeringer i disse lande i  

 samvirke med dansk erhvervsliv.
Fonden er en selvejende institution benævnt  

 Investeringsfonden for Østlandene.
Stk. 2. Der kan af statskassen ydes tilskud til fondens virksomhed.
Fonden  

 kan endvidere modtage bidrag fra erhvervsorganisationer, enkeltvirksomheder  

 eller private i form af kontante tilskud eller garantikapital.
 Stk. 3. Fonden kan yde støtte til danske investeringer i Østlandene ved  

 aktietegning, finansiering af undersøgelser vedrørende investeringsmuligheder  

 og andre igangsættelsesforanstaltninger, långivning, ydelse af garantier og  

 kautioner, uddannelse, rådgivning samt andre foranstaltninger, der efter  

 bestyrelsens skøn kan fremme fondens formål.
Stk. 4. Fonden ledes af en bestyrelse, hvis medlemmer for 3 år ad gangen  

 udnævnes af udenrigsministeren, der tillige udpeger formand og næstformand  

 blandt medlemmerne.
Fondens daglige forretninger forestås af en direktør, der  

 ligeledes udnævnes af udenrigsministeren.
Udgifterne ved fondens  

 administration udredes af fondens midler.
 Stk. 5. De nærmere retningslinier for fondens virksomhed fastlægges i en  

 vedtægt, der godkendes af udenrigsministeren.
Garantiordning for investeringer i Østlandene § 3. Udenrigsministeren kan inden for en beløbsramme på 1 mia. kr. give  

 garanti til virksomheder, der er hjemmehørende i Danmark, mod tab i  

 forbindelse med direkte nyinvesteringer i Østlandene og hermed ligestillede  

 lån.
 Stk. 2. Garanti kan kun gives mod tab, der skyldes politiske forhold såsom  

 nationalisering og dermed ligestillede offentlige foranstaltninger,  

 hindringer for overførsel af betalinger, krigshandlinger eller lignende i det  

 land, i hvilket investeringen er foretaget.
 Stk. 3. For ydede garantier betales en risikopræmie, der indgår i en  

 garantifond, som anvendes til imødegåelse af tab.
 § 4. Loven træder i kraft dagen efter bekendtgørelsen i Lovtidende.
Oprindeligt fremsat forslag Målsætning § 1. Målet for Danmarks støtte til danske investeringer i østlandene skal  

 være at bistå de reformvenlige kræfter i disse lande med at opnå øget  

 økonomisk vækst og erhvervsmæssig udvikling, og at fremme mulighederne for et  

 nærmere økonomisk samarbejde mellem Danmark og østlandene, som vil være til  

 gavn for det generelle øst/vest-forhold, og som vil kunne komme dansk  

 erhvervsliv og beskæftigelse til gode.
Investeringsfond for Østlandene § 2. Der oprettes en fond til fremme af investeringer i disse lande i  

 samvirke med dansk erhvervsliv.
Fonden er en selvejende institution benævnt  

 »Investeringsfonden for Østlandene«.
Stk. 2. Der kan af statskassen ydes tilskud til fondens virksomhed.
Fonden  

 kan endvidere modtage bidrag fra erhvervsorganisationer, enkeltvirksomheder  

 eller private i form af kontante tilskud eller garantikapital.
 Stk. 3. Fonden kan yde støtte til danske investeringer i østlandene ved  

 aktietegning, finansiering af undersøgelser vedrørende investeringsmuligheder  

 og andre igangsættelsesforanstaltninger, långivning, ydelse af garantier og  

 kautioner, uddannelse, rådgivning samt andre foranstaltninger, der efter  

 bestyrelsens skøn kan fremme fondens formål.
Stk. 4. Fonden ledes af en bestyrelse, hvis medlemmer for 3 år ad gangen  

 udnævnes af udenrigsministeren, der tillige udpeger formand og næstformand  

 blandt medlemmerne.
Fondens daglige forretninger forestås af en direktør, der  

 ligeledes udnævnes af udenrigsministeren.
Udgifterne ved fondens  

 administration udredes af fondens midler.
 Stk. 5. De nærmere retningslinier for fondens virksomhed fastlægges i en  

 vedtægt, der godkendes af udenrigsministeren.
Garantiordning for investeringer i østlandene § 3. Udenrigsministeren kan inden for en beløbsramme på 1 mia. kr. give  

 garanti til virksomheder, der er hjemmehørende i Danmark, mod tab i  

 forbindelse med direkte nyinvesteringer i østlandene og hermed ligestillede  

 lån.
 Stk. 2. Garanti kan kun gives mod tab, der skyldes politiske forhold,  

 såsom nationalisering og dermed ligestillede offentlige foranstaltninger,  

 hindringer for overførsel af betalinger, krigshandlinger eller lignende i det  

 land, i hvilket investeringen er foretaget.
 Stk. 3. For ydede garantier betales en risikopræmie, der indgår i en  

 garantifond, som anvendes til imødegåelse af tab.
 § 4. Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Efter opfordring fra Det Verdensøkonomiske Topmøde i Paris den 14.-16.  

 juli 1989 har de 24 OECD-lande besluttet at yde koordineret støtte til  

 reformprocesserne i Polen og Ungarn.
På denne baggrund ønsker regeringen at  

 yde en støtte på 300 mio. kr. over en 3-årig periode til østlandene med  

 særligt henblik på Polen og Ungarn, herunder blandt andet gennem oprettelse  

 af en Investeringsfond for Østlandene og etablering af en  

 investeringsgarantiordning, som er omfattet af nærværende lovforslag, samt  

 gennem anden økonomisk støtte til projekter, uddannelse og rådgivning, som  

 vil blive koordineret blandt de involverede ministerier.
 Sigtet med såvel fonden som garantiordningen er at bedre  

 investeringsvilkårene i østlandene for danske virksomheder med det formål at  

 støtte de reformvenlige østlande i deres bestræbelser på at udvikle sig i  

 retning mod en højere grad af politisk pluralisme, respekt for  

 menneskerettighederne samt en mere markedspræget økonomi og at fremme dansk  

 erhvervslivs muligheder for at deltage i denne proces.
 De økonomiske reformer i en række østlande kan skabe nye muligheder for på  

 længere sigt at forøge det hidtidige begrænsede økonomiske samarbejde med  

 disse nærmarkeder.
 Lovforslaget forventes alene at medføre udgifter for staten til  

 tilvejebringelse af investeringsfondens kapital, hvoraf fondens  

 startomkostninger agtes afholdt, idet de løbende driftsudgifter på et senere  

 tidspunkt tænkes afholdt af de løbende indtægter.
Omkostningerne ved investeringsgarantiordningen forudsættes dækket af de  

 opkrævede risikopræmier.
Det er vanskeligt på forhånd at vurdere risikoen ved  

 at investere i østlandene, men erfaringerne fra den i henhold til  

 udviklingsbistandsloven oprettede garantiordning viser, at tabene, som er  

 dækket af denne ordning, har været væsentlig mindre end  

 præmieindbetalingerne.
Bemærkninger til forslagets enkelte bestemmelser Til § 1 Loven tager generelt sigte på at fremme danske investeringer i østlandene,  

 dvs.
Albanien, Bulgarien, den Tyske Demokratiske Republik, Jugoslavien,  

 Polen, Rumænien, Sovjetunionen, Tjekkoslovakiet og Ungarn.
De i loven  

 omhandlede investerings- og garantiordninger skal dog alene benyttes i de  

 lande, hvor der reelt er tale om en politisk og økonomisk reformproces.
På  

 nuværende tidspunkt vil der blive givet prioritet til investeringer i Polen  

 og Ungarn.
Til § 2 Med henblik på at fremme den økonomiske udvikling ved at lette  

 kapitaltilførsel og imødegå de kommercielle risici, som fortsat er væsentlige  

 hindringer for danske erhvervsvirksomheders etablering i østlandene, foreslås  

 oprettet en investeringsfond for østlandene, i det følgende kaldet IØ-fonden.  

 Fonden vil kunne virke dels gennem en direkte deltagelse i investeringer,  

 dels ved at yde garantier og lignende og derved påtage sig nogle af de  

 kommercielle risici.
IØ-fondens formål skal først og fremmest være  

 igangsættende ved etablering med dansk kapital af virksomheder i østlande, og  

 det forudsættes, at fonden trækker sig ud af de pågældende foretagender på et  

 tidspunkt, når virksomhederne normalt vil have nået en vis økonomisk  

 stabilitet.
Fonden skal virke efter forretningsmæssige principper og i nært  

 samarbejde med det private erhvervsliv.
 Investeringsfonden for Østlandene vil blive etableret med  

 Industrialiseringsfonden for Udviklingslandene som forbillede, jf. lov om  

 internationalt udviklingssamarbejde § 9.
 Ved danske investeringer forstås investeringer foretaget af virksomheder  

 hjemmehørende i Danmark.
Der er ikke i lovforslaget taget stilling til størrelsen af den kapital,  

 der indskydes fra statens side i IØ-fonden, idet dette vil afhænge af et skøn  

 over behovet for kapital til fonden på den ene side og for støtte til  

 projekter, uddannelse og rådgivning uden for fondens rammer på den anden  

 side.
I første række tænkes en del af de 50 mio. kr., der er søgt bevilling  

 om i 1989-90, indskudt som startkapital i fonden.
Senere vil fonden kunne  

 tilføres yderligere midler fra den samlede ramme på 300 mio. kr., som af  

 regeringen tænkes afsat til støtte for østlandene.
Beløbet vil blive søgt  

 bevilget på de årlige finanslove.
 IØ-fonden vil i forbindelse med sin virksomhed oppebære indtægter i form  

 af renter, udbytter, præmier m.v., som vil indgå i fondens midler.
 Det er forudset, at private virksomheder, herunder banker og  

 forsikringsselskaber m.v., kan bidrage til fondens arbejdskapital.
Der er opregnet de væsentligste opgaver, som IØ-fonden skal varetage.
I  

 overensstemmelse med at fondens formål er at virke igangsættende, forudsættes  

 det, at aktier erhvervet af fonden afhændes, når bestyrelsen af fonden  

 skønner, at formålet er opfyldt.
Finansiering af forundersøgelser af private  

 investeringsprojekters rentabilitet og af igangsætning af  

 erhvervsvirksomheder i østlande skal efter bestyrelsens beslutning kunne  

 eftergives, kræves tilbagebetalt eller konverteret til andels- eller  

 aktiekapital i fondens besiddelse.
 Ved sammensætningen af den foreslåede bestyrelse for IØ-fonden bør der  

 tilstræbes en passende repræsentation for erhvervslivet og offentlige  

 myndigheder.
Investeringsfonden for Østlandene forudses på en række praktiske områder  

 at indgå i et dagligt, nært samarbejde med Industrialiseringsfonden for  

 Udviklingslandene med henblik på at drage nytte af IFUs erfaringer.
Det bør  

 tilstræbes at etablere et administrativt »bofællesskab« mellem IFU  

 og IØ-fonden, således at IØ-fonden vil kunne trække på IFUs erfaringer og  

 personelle ressourcer.
Derved vil IØ-fondens driftsomkostninger kunne holdes  

 nede på et minimum.
 I vedtægten vil - udover de almindelige retningslinier for IØ-fondens  

 administration - blive optaget nærmere bestemmelser om bestyrelsens  

 sammensætning og kompetence i forhold til direktøren.
Til § 3 Uafhængigt af den i § 2 omtalte Investeringsfond for Østlandene foreslås  

 oprettet en investeringsgarantiordning.
Investeringsgarantiordningen for  

 udviklingslandene, jf. lov om internationalt udviklingssamarbejde § 8 vil  

 blive anvendt som forbillede for ordningen.
Administrationen henlægges under Udenrigsministeriet.
Et  

 investeringsgarantiudvalg med deltagelse af bl.a.
Udenrigsministeriet og  

 Industriministeriet vil foretage vurderingen af  

 investeringsgarantiansøgningerne.
Den af Verdensbanken i 1988 etablerede investeringsgarantiordning  

 Multilateral Investment Guarantee Agency (MIGA) åbner mulighed for at  

 supplere den nationale ordning, i det omfang de pågældende østlande har  

 tilsluttet sig denne ordning.
På nuværende tidspunkt har Ungarn ratificeret  

 og Polen undertegnet konventionen om MIGA.
Begrænsningen af lovens område til alene at omfatte direkte investeringer  

 og hermed ligestillede lån udelukker rene porteføljeinvesteringer.
En direkte  

 investering er karakteriseret ved, at investor i væsentlig grad får  

 indflydelse på ledelsen af den virksomhed, hvori investeringen foretages.
Investeringer vil f.eks. kunne ske i forbindelse med oprettelse af  

 datterselskaber og ikke sjældent som led i såkaldte »joint  

 ventures«, dvs. samarbejde med lokale interesser.
Formen for  

 investeringer, der kan garanteres, bør i øvrigt bero på en konkret vurdering.
Også nyinvesteringer i bestående virksomheder kan omfattes af ordningen.  

 Alene her i landet hjemmehørende virksomheder vil kunne opnå garanti.
Også  

 virksomheder, der ikke er organiseret i firma- eller selskabsform, f.eks.  

 visse af landbrugets afsætningsorganer, bør være omfattet af  

 garantiordningen.
Ikke blot tab af selve investeringen, men også af dennes  

 afkast vil kunne dækkes ved garanti.
 Det vil være en forudsætning for ydelse af investeringsgaranti, at der kan  

 påvises en sammenhæng mellem investeringen og danske produktions- eller  

 eksportmæssige interesser.
 Der skal i hvert enkelt tilfælde fastsættes en grænse for garantiens  

 løbetid, og denne bør normalt ikke overstige 15 år.
 Ydelsen af investeringsgarantier er foreløbig holdt inden for et  

 rammebeløb, der foreslås fastsat til 1 mia. kr., hvilket skønnes at være  

 tilstrækkeligt til at dække garantibehovet i de nærmeste år.
Garantiordningen dækker kun tab i forbindelsemed politiske risici, medens  

 tab af kommercielle årsager udelukkes fra garanti.
Forslaget tilsigter ikke  

 en udtømmende opregning af politiske risici, der kan dækkes ved garanti, men  

 nævner kun de mest typiske.
Investor forudsættes selv at skulle bære en vis  

 del af tabet som selvrisiko.
Til imødegåelse af tab under garantiordningen vil der blive opkrævet en  

 risikopræmie for ydede garantier.
Disse præmier vil indgå i en garantifond,  

 som anvendes til imødegåelse af tab.
Til § 4 Det foreslås, at loven træder i kraft dagen efter bekendtgørelsen i  

 Lovtidende.
