Bekendtgørelse om ændring af bekendtgørelse om bygningsdrift § 1 I bekendtgørelse nr. 770 af 27. juni 2011 om bygningsdrift foretages følgende ændringer:
 1. Indledningen affattes således:
»I medfør af § 160 i lov om almene boliger m.v., jf. lovbekendtgørelse nr. 1103 af 17. august 2016, fastsættes efter bemyndigelse:« 2. I § 5 indsættes som stk. 5:
»Stk. 5. Bygningsejeren skal sørge for, at den del af driftsplanen, som er angivet i § 6, nr. 2, hvert 5. år granskes af en ekstern uvildig byggesagkyndig med henblik på at vurdere, om tilstand og tidsplan for udskiftning er retvisende og omfatter de nødvendige aktiviteter.« § 2 Bekendtgørelsen træder i kraft den 1. maj 2017.
§ 3 Stk. 1. Den granskning af driftsplanen, der er nævnt i § 5, stk. 5, som affattet ved denne bekendtgørelses § 1, nr. 2, skal første gang være gennemført inden den 1. januar 2022.
 Stk. 2. For byggerier, der afleveres efter bekendtgørelsens ikrafttræden, skal granskning af driftsplanen første gang gennemføres senest 5 år efter afleveringen.
