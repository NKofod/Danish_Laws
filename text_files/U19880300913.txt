På grund af tekniske problemer opstod arbejdsmangel for 39 arbejdere  

 og virksomheden tilkendegav arbejderne, at man var nødsaget til at hjemsende  

 de pågældende arbejdere efterhånden som arbejdsmangelen slog igennem.  

 Arbejderne ønskede imidlertid af hensyn til mulighederne for at opnå maksimal  

 understøttelse at blive definitivt afskediget, hvilket ønske virksomheden  

 imødekom.
Herefter fandtes virksomheden ikke at have handlet  

 overenskomststridigt ved at undlade at genantage 5 af de afskedigede  

 arbejdere efter at de problemer, der havde givet anledning til  

 arbejdsmangelen var blevet løst.
 Under denne sag har Landsorganisationen i Danmark for  

 Specialarbejderforbundet i Danmark og for Kvindeligt Arbejderforbund i  

 Danmark indklaget Dansk Arbejdsgiverforening for Jernets Arbejdsgiverforening  

 for Per Udsen Co., Aircraft Industry A/S, 8500 Grenå, for Arbejdsretten med  

 påstand om, at den indklagede virksomhed har handlet overenskomststridigt ved  

 ikke i 1986 at have genansat det personale, som blev opsagt i efteråret 1985  

 på grund af kemiske procesproblemer, og at indklagede tilpligtes at betale en  

 efter rettens skøn fastsat bod til de klagende forbund.
 Sagens nærmere omstændigheder er følgende:
I efteråret 1985 opstod der hos den indklagede virksomhed, der bl.a. er  

 beskæftiget med fremstilling af dele til F-16 fly, tekniske problemer i den  

 afdeling, som udførte overfladebehandling af visse produktionsdele.
Disse  

 problemer medførte, at der opstod arbejdsmangel i sammenbygningsafdelingen,  

 hvor der var beskæftiget 39 medlemmer af de klagende forbund.
De pågældende  

 medlemmer, der havde gennemgået en 26 ugers uddannelse, udførte  

 monteringsarbejdet.
Virksomheden underrettede medarbejderne om den opståede  

 situation og tilkendegav, at man var nødsaget til - efterhånden som  

 arbejdsmanglen slog igennem - at hjemsende de medarbejdere, der var  

 beskæftiget i sammenbygningsafdelingen.
Dette blev taget til efterretning af  

 medarbejderne, som imidlertid ønskede, at blive opsagt med henvisning til  

 overenskomstens § 26, stk. 3, hvorefter opsigelsesvarslet bortfalder bl.a.  

 ved indtrædelse af maskinstandsning, materialemangel og anden force majeure.  

 Virksomheden sendte herefter de berørte medarbejdere følgende skrivelse af  

 31. oktober 1985:
 »På grund af kemiske procesproblemer i vor overfladebehandling med  

 deraf følgende produktionsstop må vi med beklagelse meddele dig din opsigelse  

 i henhold til overenskomstens § 26, stk. 3.
 Opsigelsen træder i kraft ved afslutningen af igangværende arbejde.
Vi vil kontakte dig snarest muligt, efter at ovennævnte problem er  

 løst.« Om baggrunden for, at afskedigelserne skete som opsigelser, har  

 virksomheden i skrivelse af 13. oktober 1986 anført følgende:
 »Da afskedigelserne skulle iværksættes ønskede tillidsfolkene, for  

 den omtalte gruppe arbejdere, at afskedigelserne skulle være permanente, for  

 at opnå maksimal understøttelse, så der har ikke været tale om tidsbestemt  

 hjemsendelse.
Det her anførte betyder, at der ingen løfte var om genansættelse, men kun  

 at firmaet ville kontakte medarbejderne, hvilket også skete.« Efter at de tekniske problemer var løst, blev 34 af medarbejderne  

 genantaget i perioden fra midten af december til midten af januar.
Til de fem  

 resterende medarbejdere sendte driftsleder Preben Nielsen den 10. januar 1986  

 en skrivelse, hvori det bl.a. hedder:
»Da der for tiden ikke er udsigt til at kunne genansætte dig, bedes  

 du kontakte mig for en samtale vedrørende fremtiden.« I begyndelsen af februar havde virksomheden, bl.a. som følge af  

 fremskyndede leverancer fra amerikanske underleverandører, behov for  

 yderligere arbejdskraft i sammenbygningsafdelingen.
Virksomheden antog  

 herefter 5 engelske montører, som var medlemmer af Specialarbejderforbundet  

 og bosat i Grenå.
 Medarbejderne protesterede mod ansættelse af de engelske montører, idet de  

 gjorde gældende, at der for samtlige 39 medlemmer af de 2 forbund alene var  

 tale om midlertidige afskedigelser, således at medarbejderne havde krav på  

 genansættelse, når der var behov for yderligere arbejdskraft.
 Uoverensstemmelsen blev behandlet på et lokalt møde den 6. februar 1986. I  

 mødereferatet anføres:
 »Arbejderpartens påstand og oplysninger:
 Da firmaet pr. dags dato stadig ikke har genansat de midlertidigt fyrede  

 montører, er det med beklagelse, vi må konstatere, at firmaet har ansat  

 engelske montører.
 Vi ønsker vore danske kolleger genansat, da disse bl.a. har den for  

 arbejdet nødvendige lovpligtige epoxyuddannelse, hvilket englænderne ikke  

 har.
 Virksomhedens påstand og oplysninger:
Påstanden må tilbagevises, idet der ikke er tale om midlertidige  

 afskedigelser.
Ansættelse af medarbejdere sker desuden i henhold til  

 overenskomstens tilkendegivelser og firmaets tarv.« Sagen blev endvidere behandlet på et fællesmøde den 5. marts 1986, uden at  

 enighed blev opnået.
 Der er under domsforhandlingen afgivet vidneforklaring af  

 tillidsrepræsentant Karen Nielsen, Eva Hansen og driftsleder Preben Nielsen.
Karen Nielsen har forklaret, at hun har været ansat på virksomheden i 7  

 år, heraf 6 år som tillidsrepræsentant.
Da man i efteråret 1985 drøftede  

 situationen med virksomhedens ledelse, var denne indstillet på at hjemsende  

 de berørte medarbejdere.
Dette ville imidlertid betyde, at medarbejderne kun  

 ville få reducerede dagpenge efter »dimittendsatsen«.
Man aftalte  

 derfor, at der skulle ske opsigelser, der ville give ret til fulde dagpenge.  

 Det var dog en klar og for begge parter kendelig forudsætning, at de  

 afskedigede skulle have krav på genansættelse, når der på ny var arbejde, og  

 dette var baggrunden for, at virksomheden i skrivelse af 31. oktober 1985  

 lovede at kontakte de afskedigede, så snart de tekniske problemer var løst.  

 Rent faktisk blev 34 af de 39 afskedigede da også genantaget.
 Eva Hansen har forklaret, at hun var blandt de 5, som ikke blev genansat.  

 Hun havde flere samtaler med Preben Nielsen i løbet af januar og februar, men  

 fik at vide, at der ikke var arbejde til hende.
Preben Nielsen har forklaret, at virksomheden, da de tekniske problemer  

 opstod i oktober 1985, foreslog, at de berørte medarbejdere blev hjemsendt.  

 Af hensyn til understøttelserne ønskede medarbejderne at blive opsagt, og det  

 bøjede han sig for.
Man drøftede ikke, hvilke konsekvenser dette skulle have  

 i relation til genansættelse.
Han opfattede ikke tilsagnet om at tage kontakt  

 med de afskedigede som et løfte om genansættelse.
Da virksomheden i  

 begyndelsen af februar havde brug for yderligere arbejdskraft, besluttede han  

 sig til at antage 5 engelske montører frem for de 5 tidligere medarbejdere,  

 som endnu ikke var genansat.
Baggrunden herfor var, at de engelske montører  

 havde en 5-årig uddannelse og derfor efter hans opfattelse var mere  

 kvalificerede end de tidligere ansatte.
Hvis der i oktober var sket  

 hjemsendelse og ikke opsigelse, ville han ikke have følt sig berettiget til  

 at foretrække de engelske montører.
Til støtte for påstandene har klagerne anført, at skrivelserne af 31.  

 oktober 1985 og 10. januar 1986 sammenholdt med de afgivne forklaringer  

 viser, at virksomheden i forbindelse med afskedigelserne i oktober gav  

 tilsagn om at genansætte de pågældende medarbejdere, når der var  

 driftsmæssigt grundlag herfor.
Der var tale om medarbejdere, som havde en  

 langvarig uddannelse, og virksomheden havde derfor en klar interesse i at  

 holde forbindelsen med medarbejderne.
Dette var også baggrunden for, at  

 virksomheden foreslog, at der skulle ske hjemsendelse.
Den omstændighed, at  

 man af hensyn til understøttelsen valgte at udforme afskedigelserne som  

 opsigelser, kan ikke bevirke, at virksomheden kan fragå sit tilsagn om  

 genansættelse.
Det ville være urimeligt, om virksomheden skulle kunne benytte  

 situationen til at skille sig af med en restgruppe på 5. Ved at undlade at  

 genantage de nævnte 5 medarbejdere har virksomheden begået et  

 overenskomstbrud og bør idømmes en bod.
De indklagede har anført, at skrivelsen af 31. oktober 1985 efter sit  

 indhold er en opsigelse, der bragte ansættelsesforholdet definitivt til  

 ophør.
Der kan ikke i skrivelsen - eller i skrivelsen af 10. januar 1986 -  

 indlægges noget tilsagn om genansættelse, og virksomheden var derfor i  

 februar berettiget til at ansætte de 5 engelske montører fremfor at  

 genansætte de resterende 5 af de afskedigede.
Det, som er oplyst om  

 baggrunden for, at skrivelsen af 30. oktober 1985 blev udformet som sket, kan  

 ikke føre til et andet resultat.
 Arbejdsretten skal udtale:
Efter bevisførelsen lægges det til grund, at virksomheden, da  

 produktionsvanskelighederne opstod i oktober 1985, foreslog, at de berørte  

 medarbejdere skulle hjemsendes, men at dette på medarbejdernes initiativ blev  

 ændret, således at de i stedet blev opsagt med de deraf følgende konsekvenser  

 for størrelsen af den arbejdsløshedsunderstøttelse, som de pågældende ville  

 modtage i arbejdsløshedsperioden.
Når medarbejderne således af hensyn til  

 understøttelserne valgte at lade afskedigelserne ske som opsigelser, findes  

 de ikke i relation til virksomhedens pligt til genansættelse med føje at  

 kunne kræve sig stillet, som om der havde været tale om hjemsendelser.
 Virksomheden har derfor ikke handlet overenskomststridigt ved at undlade  

 at genantage de 5 medarbejdere, som endnu ikke var kommet i arbejde i  

 begyndelsen af februar 1986. De indklagedes fritagelsespåstand tages herefter  

 til følge.
 T h i k e n d e s f o r r e t :
 De indklagede Dansk Arbejdsgiverforening for Jernets Arbejdsgiverforening  

 for Per Udsen Co., Aircraft Industry A/S, 8500 Grenå, frifindes.
 Sagens omkostninger for Arbejdsretten, 2000 kr., betales af klagerne.
