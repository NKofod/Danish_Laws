Beretning afgivet af Retsudvalget den 25. juni 2020 Beretning over Forslag til folketingsbeslutning om tidsubegrænset lagring af fingeraftryk i fingeraftryksregisteret [af Peter Skaarup (DF) m.fl.]:
1. Politiske bemærkninger Venstre Et mindretal i udvalget (V) er åbne over for, at fingeraftryk fra en sigtet kan opbevares længere tid end 10 år, hvis det sker under overholdelse af vores internationale aftaler og forpligtelser.
Venstre er meget optaget af at sikre, at politiet har de mest effektive efterforskningsredskaber til at bekæmpe kriminalitet.
Det gælder ikke mindst muligheden for at registrere og gemme fingeraftryk.
Samtidig er det også afgørende at sikre en balance mellem på den ene side hensynet til politiets muligheder for at efterforske og på den anden side at personer, der er sigtet, men ikke dømt, ikke skal have deres data opbevaret længere, end hvad der netop er nødvendigt af hensyn til politiets efterforskning.
Venstres medlemmer i udvalget noterer sig med tilfredshed, at justitsministeren vil undersøge, om slettefristerne for fingeraftryk kan udvides, og fingeraftryk derved kan opbevares i længere tid end 10 år.
Dansk Folkeparti Et andet mindretal i udvalget (DF) noterer sig, at beslutningsforslaget under 1. behandlingen blev afvist af samtlige partier undtagen Nye Borgerlige.
Dansk Folkeparti finder det yderst vigtigt, at politiet tillægges så mange virksomme redskaber som muligt for at sikre, at flest mulige forbrydelser kan blive opklaret.
Og med dette beslutningsforslag vil en ubegrænset lagring af fingeraftryk fra både dømte og sigtede kunne være virksomt.
For nuværende bliver fingeraftrykkene fra dømte slettet, når den dømte er blevet 80 år, eller 2 år efter vedkommendes død.
For sigtede er det 10 år.
Et flertal i Folketinget er imidlertid ud fra det oplyste under 1. behandling imod dette beslutningsforslag, hvilket blev begrundet i bl.a. hensynet til den personlige frihed og til internationale konventioner.
Dansk Folkeparti mener, at muligheden for at opklare forbrydelser er vigtigere end at overholde internationale konventioner, og mener ikke, at det strider mod den personlige frihed, at ens fingeraftryk er lagret hos politiet for eftertiden.
Kan man bruge et tidligere afgivet fingeraftryk for at opklare en forbrydelse, mener Dansk Folkeparti, at det for altid skal være en mulighed.
For Dansk Folkeparti vil hensynet til ofrene altid stå over ethvert andet hensyn.
 Liberal Alliance, Alternativet og Sambandsflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 27. februar 2020 og var til 1. behandling den 18. juni 2020. Beslutningsforslaget blev efter 1. behandling henvist til behandling i Retsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 1 bilag på beslutningsforslaget.
 P.u.v.
