Landsskatteretskendelse Forlig vedr. ophavsret - skattepligt Reference:
SL § 4 A klagede for indkomståret 1996 bl.a. over, at  

 skatteankenævnet havde anset beløb udbetalt af Danmarks Radio i  

 henhold til forlig, 13.941 kr, for skattepligtigt.
Det fremgik af sagens oplysninger, at klageren var ansat i  

 Danmarks Radios Underholdningsorkester.
I indkomståret 1996 havde  

 klageren haft følgende lønindkomst m.v.:
A-indkomst, Danmarks Radio 332.536 kr.
Rejse- og befordringsgodtgørelse, Danmarks  

 Radio 2.773 kr.
Vederlag/honorar (B-indkomst), 210 kr.
Ved aftale af 25. marts 1996 indgik Danmarks Radio,  

 Foreningen for Radiosymfoniorkestret, Foreningen for  

 Radiounderholdnings-orkestret samt Foreningen for Radiokammerkoret et forlig,  

 hvorefter Danmarks Radio blev tilpligtet at betale et samlet beløb  

 på 1.500.000 kr. til ensemblerne.
Af aftalen fremgik:
" 1.
Parterne er enige om, - at Danmarks Radio i kraft af ansættelsesforholdet  

 og denne aftale har ret til at udnytte de værker og præstationer,  

 der frembringes eller er frembragt som led i ansættelsesforholdet  

 på alle måder og ved hjælp af alle nuværende og  

 fremtidige tekniske metoder.
 - at Danmarks Radio, i kraft af ansættelsesforholdet  

 og denne aftale, har ret til at foretage - eller lade tredjemand foretage -  

 indspilninger til alle former for lyd-og/eller billedbærende  

 medier.
 Aftalen indskrænker ikke medarbejdernes ret til at  

 oppebære vederlag fra Gramex, COPY-DAN's foreninger eller lignende  

 forvaltningsmyndigheder, i den udstrækning rettighederne ikke er  

 overgået til Danmarks Radio i henhold til overenskomst eller  

 reglement.
 Ophavsretslovens § 55 finder ikke anvendelse i forbindelse  

 med overdragelse af rettigheder efter nærværende aftale.
 De nuværende bestemmelser i Reglementets §§ 20 og 21  

 og koroverenskomstens § 19 sættes ved denne aftale ud af kraft.
 .....
3. For udnyttelse af tidligere og indtil 1. januar 1996  

 frembragte produktioner og hidtidig udnyttelse heraf ydes til fuld og endelig  

 afgørelse ensemblerne et samlet beløb på 1,5 mio. kr.  

 Beløbet hensættes på en spærret konto, når  

 aftalen er godkendt af kompetente instanser.
Beløbet - incl.  

 tilskrevne renter - frigives, når der foreligger en fordelingsaftale  

 eller andet udbetalingsgrundlag mellem foreningerne.
 Ensemblerne friholder Danmarks Radio for alle krav fra  

 nuværende eller tidligere medlemmer af ensemblerne.
Med virkning fra 1. januar 1996 oppebærer  

 medlemmerne af ensemblerne et årligt tillæg på 2.520 kr.  

 Tillægget, der er angivet i grundbeløb, reguleres tilsvarende  

 lønnen.
Tillægget udbetales månedsvist og  

 forholdsmæssigt til tidsbegrænset og deltids ansatte.
.....   " I notat af 15. oktober 1996 fra Danmarks Radio,  

 Radiosymfoniorkestret og Radiounderholdningsorkestret var anført:
"   Forhandlingsresultat vedr. aftalefornyelsen 1995  

 mellem DR og RSO samt RUO om reglementet for DR's faste orkestre 1. Resultatets dækningsområde Der er enighed mellem på den ene side DR og  

 på den anden  side RSO samt RUO om, at reglementet for DR's faste  

 orkestre fornys for perioden 1.4.1995 - 31.3.1997 på de vilkår,  

 som er anført nedenfor.
 .....
3. Ændringer i reglementets bestemmelser Parterne er enige om de ændringer, som er  

 markeret med stiplet linie i reglementet." Af Reglement for DR's faste orkestre, 1996, (endeligt  

 udkast af 15. oktober 1996) fremgik blandt andet:
" § 21. Ophavsret Orkestrenes medlemmer anerkender, at DR i kraft af  

 ansættelsesforholdet har ret til - til TV- og  

 Radiospredningsformål i såvel danske som i andre radiofonier - at  

 udsendeog genudsende tjenstligt udførte præstationer.
Hvert af  

 orkestrenes foreninger er berettiget til at kræve, at en indspilning  

 ikke kan genbenyttes til udsendelsesformål, såfremt foreningen  

 mener, at rent kunstneriske hensyn taler imod fortsat benyttelse.
 .....
Stk. 3 DR har ret til at benytte det i tjenesten  

 producerede til udsendelse bestemte indspilninger til fremstilling af  

 grammofonplader.
I sådanne tilfælde oppebærer orkestret den  

 del af Gramex-afgifterne, der i henhold til gældende lov og aftaler  

 tilfalder kunstneren.
Bemærkning: Bestemmelsen er sat ud af kraft  

 ved aftale af 25. marts 1996 om videreudnyttelse af fastansatte musikeres  

 m.fl.'s rettigheder, jf. vedlagte bilag.   " Klageren har modtaget sin andel, 13.941 kr., af det ved  

 aftalen af 25. marts 1996 fastsatte beløb, 1,5 mio. kr.  

 Radiounderholdningsorkestrets advokat havde oplyst told- og skatteregionen om  

 navnene på modtagerne af de udbetalte beløb.
Advokaten havde i  

 forbindelse hermed oplyst, at han havde repræsenteret  

 Radiounderholdningsorkestret og de enkelte orkestermedlemmer i en konkret sag  

 "vedrørende udbetalinger i henhold til aftale mellem Danmarks Radio og  

 ensemblerne vedrørende ophavsretlige vederlag m.v." Advokaten havde  

 videre anført, at beløbene efter hans opfattelse udgjorde  

 engangsbetaling for uhjemlet genanvendelse af immaterielle rettigheder og var  

 fastsat som engangsbeløb ud fra erstatningsretlige forhandlinger og  

 principper, og at beløbene efter hans umiddelbare opfattelse ikke var  

 indkomstskattepligtige.
 Told- og skatteregionen havde underrettet de respektive  

 stedlige skattemyndigheder om de foretagne udbetalinger, og  

 skattefor-valtningen i klagerens hjemkommune havde herefter forhøjet  

 klagerens indkomstansættelse, idet forvaltningen havde anset  

 beløbet for at være skattepligtigt, jf. statsskattelovens §  

 4.
 Over for de stedlige skattemyndigheder havde klagerens  

 repræsentant fremlagt en fortegnelse over de produktioner, som Danmarks  

 Radio efter repræsentantens angivelse uretmæssigt havde  

 benyttet.
Skatteankenævnet havde stadfæstet  

 forvaltningens afgørelse, og havde som begrundelse anført, at  

 det fremgik af det indgåede forlig, at de udbetalte erstatninger angik  

 udnyttelse af tidligere frembragte produktioner og den hidtidige  

 uretmæssige udnyttelse heraf, samt at fremtidig udnyttelse af  

 ensemblernes produktioner blev honoreret med et fast årligt  

 tillæg.
Nævnet havde derfor anset beløbet for at  

 være udbetalt som kompensation for ikke udbetalte royalties for DR's  

 anvendelse af de musikværker, der var indspillet og udsendt i  

 årene før 1996, og nævnet havde som følge heraf  

 anset beløbet for at træde i stedet for mistede indtægter  

 for disse år, hvorfor beløbet var anset for skattepligtigt i  

 medfør af statsskattelovens § 4.
Klagerens advokat havfr over for Landsskatteretten nedlagt  

 påstand om, at hele beløbet, 13.941 kr., var skattefrit,  

 subsidiært at en af Landsskatteretten skønsmæssig fastsat  

 andel af beløbet var skattefrit.
Til støtte herfor havde  

 advokaten anført, at beløbet måtte anses for at  

 være udbetalt til foreningens medlemmer, herunder klageren, som en  

 godtgørelse for det ikke-økonomiske tab, som klageren som  

 medlem af Foreningen Danmarks Radios Underholdningsorkester havde lidt ved  

 Danmarks Radios uberettigede og retsstridige anvendelse af orkestrets  

 produktioner.
Advokaten havde oplyst, at den krænkelse, der gav  

 anledning til udbetaling af godtgørelsen fra Danmarks Radio bestod i  

 genudsendelse og videresalg af produktioner og TV-programmer, hvori de  

 ansatte musikere havde fremført værker.
 Advokaten havde henvist til, at en kunstner, hvis ret var  

 krænket ved retsstridigt forhold, efter ophavsretslovens § 83, stk. 3,  

 havde krav på godtgørelse for ikke-økonomisk skade.  

 Advokaten havde videre anført, at det måtte lægges til  

 grund, at parterne ved indgåelse af den omhandlede aftale ikke havde  

 taget stilling til de ophavsretlige eller skatteretlige problemstillinger.  

 For parterne havde der været tale om at få afsluttet en strid  

 mellem ledelsen i Danmarks Radio og en medarbejdergruppe, hvilket havde  

 bevirket, at aftalen ikke var så præcis som ønskeligt,  

 når det efterfølgende skulle afgøres, om den udbetalte  

 erstatning vedrørte en krænkelse, der var omfattet af  

 bestemmelsen i ophavsretslovens § 83, stk. 1 eller 2, eller om erstatningen  

 vedrørte en ikke-økonomisk skade, jf. ophavsretslovens § 83,  

 stk. 3, hvor erstatninger efter sidstnævnte bestemmelsen efter fast  

 praksis var skattefri for modtagerne.
Advokaten havde vedrørende ophavsret i  

 ansættelsesforhold anført, at Danmarks Radio i den foreliggende  

 situation måtte anses for at have ret til at sende optagelser af de  

 skete fremførelser, ligesom det var fast antaget efter  

 Højesterets dom af 4. februar 1994, offentliggjort i Ugeskrift for  

 Retsvæsen 1994.349, at en fjernsynskanal havde ret til at genudsende et  

 værk eller en frembringelse, da dette var et nødvendigt led i  

 arbejdsgiverens sædvanlige virksomhed.
I nærværende  

 tilfælde var der tale om, at klagerens ideelle ret efter  

 ophavsretslovens § 3 blev krænket under udsendelse eller genudsendelse  

 i Danmarks Radio og i forbindelse med, at frembringelserne blev overdraget  

 til tredjemand.
Advokaten havde henvist til, at den enkelte musiker, herunder  

 klageren, i et større orkester havde krav på navns  

 nævnelse i forbindelse med krediteringen, jf. ophavsretslovens § 3.  

 Advokaten havde videre anført, at der med udtrykket  

 ikke-økonomisk skade i ophavsretslovens § 83, stk. 3, i reglen  

 henvistes til en krænkelse af retten til benævnelse af  

 ophavsmanden eller retten til at modsætte sig krænkende  

 ændringer af værket eller fremførelsen, dvs. den  

 såkaldte "droit moral"-rettighed efter ophavsretslovens § 3.
 For så vidt angik erstatningsniveauet for  

 ophavsretlige krænkelser havde advokaten henvist til Østre  

 Landsrets domme af 16. oktober 1946 og 8. marts 1979, offentliggjort i  

 Ugeskrift for Retsvæsen 1947.187 og 1979.685. Vedrørende  

 erstatningsniveauet i henhold til ophavsretslovens § 83, stk. 3, havde  

 advokaten endvidere henvist til Østre Landsrets dom af 27. juni 1997,  

 offentliggjort i Ugeskrift for Retsvæsen 1997.1301. Advokaten havde  

 anført, at der utvivlsomt var en betydelig  

 markedsføringsmæssig effekt i, at  

 ophavsmanden/fremføreren blev benævnt, og at den  

 markedsføringsmæssige virkning for klageren af den manglende  

 kreditering derfor ville have en økonomisk betydning, som utvivlsomt  

 begrundede udbetaling af en erstatning for ikke-økonomisk skade, jf.  

 ophavsretslovens § 83, stk. 3.
 Til støtte for den subsidiære påstand  

 havde advokaten anført, at der på baggrund af Østre  

 Landsrets dom af 27. juni 1997 burde foretages en skønsmæssig  

 fordeling af den udbetalte erstatning, således at en andel skulle anses  

 for at være skattepligtig, og en andel ansås for at udgøre  

 erstatning for ikke-økonomisk skade, jf. ophavsretslovens § 83, stk.  

 3, og dermed for at være skattefri.
Advokaten havde under sagens behandling ved  

 Landsskatteretten indhentet en erklæring fra Danmarks Radio.
Af  

 erklæringen af 23. september 1999, der var underskrevet af en juridisk  

 konsulent, fremgik:
 "Som det fremgår af Deres brev af 10. juni 1999 til  

 Landsskatteretten, havde Danmarks Radio ikke, i forbindelse med  

 indgåelse af Videreudnyttelsesaftalen, taget nærmere stilling til  

 opdelingen mellem erstatning, ikke-økonomisk skade mv.
 Efter en gennemgang af de gamle papirer, herunder  

 baggrunden for Direktionens accept af det endelige resultat, kan det  

 fastslås, at engangsbeløbet skulle dække flere  

 elementer:
- Dels være en betaling for ca. 15  

 udnyttelsestilfælde, hvor der ikke var indgået aftale med  

 orkestret.
Denne betaling dækker antageligvis både erstatning  

 jfr. § 83 stk. 1 samt ikke-økonomisk skade jfr. § 83 stk. 3.
-Dels være betaling for fremtidig udnyttelse af  

 hidtil produceret udsendelsesstof, dvs. fremtidig udnyttelse af arkivstof til  

 alle formål.
Denne betaling er ikke omfattet af § 83, idet der ikke er  

 tale om uretmæssig udnyttelse, men om betaling for fremtidig udnyttelse  

 af allerede eksisterende værker.
Det er ikke muligt at sætte økonomiske  

 beløb på betalingens delelementer." Landsskatteretten fandt på grundlag af den fremlagte  

 erklæring fra Danmarks Radio, at en vis andel af det udbetalte  

 beløb var erlagt til dækning af et godtgørelseskrav i  

 henhold til ophavsretslovens § 83, stk. 3. I mangel af oplysninger om den  

 nærmere fordeling af beløbet på de enkelte andele, fandt  

 retten, at fordelingen burde foretages ud fra et skøn.  

 Landsskatteretten fandt herved, at andelen, der var være udbetalt til  

 dækning af et krav i henhold til ophavsretslovens § 83, stk. 3,  

 passende kunne ansættes til 1/3 af det udbetalte beløb, svarende  

 til 4.647 kr., hvilket beløb derfor var skattefrit.
Landsskatteretten  

 fandt, at den resterende del, 9.294 kr., var udbetalt til dækning af  

 vederlag, hvorved denne del af det udbetalte beløb var skattepligtig i  

 medfør af statsskattelovens § 4.
