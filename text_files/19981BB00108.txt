Fremsat den 25. marts 1999 af  

 Pernille Frahm (SF), Margrete Auken (SF),  

 Anne Baastrup (SF),  

 Jes Lunde (SF) og Ole Sohn (SF) Forslag til folketingsbeslutning om sikring af etnisk ligestilling på det danske  

 arbejdsmarked Folketinget opfordrer regeringen til inden den 1. januar  

 2000 at fremsætte forslag, der indebærer, at reglerne om  

 ligestilling af etniske minoriteter på arbejdsmarkedet kommer til at  

 svare til den lovgivning, som gælder for ligebehandling af mænd  

 og kvinder på arbejdsmarkedet, jf. lovbekendtgørelse nr. 213 af  

 13. april 1998 om ligebehandling af mænd og kvinder med hensyn til  

 beskæftigelse og barselorlov m.v., og som sikrer etniske minoriteter en  

 retssikkerhed, som svarer til retssikkerheden i  direktiv om omvendt  

 bevisbyrde i forbindelse med forskelsbehandling på grund af køn  

 (Rådets direktiv 97/80/EF af 15. december 1997).
Folketinget opfordrer regeringen til at sikre, at alle  

 offentlige virksomheder og institutioner pålægges at udarbejde en  

 politik for etnisk ligestilling.
Der skal årligt gøres status  

 for denne politik for at følge udviklingen på  

 ligestillingsområdet.
 Folketinget opfordrer regeringen til at forpligte  

 arbejdsmarkedsrådene til grundigere at overvåge den  

 arbejdsmarkedspolitiske indsats vedrørende integration af etniske  

 mindretal på arbejdsmarkedet og i tilknytning hertil at opstille  

 konkrete mål og udvælge indsatsområder for  

 integrationen.
Endelig opfordrer Folketinget regeringen til at sikre  

 mulighed for, at alle firmaer, der handler med offentlige virksomheder eller  

 institutioner, kan afkræves en fastlagt politik eller  

 pålægges at udarbejde en tilsvarende politik for etnisk  

 ligestilling, der ligeledes følges op årligt.
Reglen skal  

 omfatte koncessionerede virksomheder og ligeledes kunne benyttes i  

 forbindelse med udlicitering og privatisering via kontrakter.
Bemærkninger til forslaget Det danske samfund har i internationale  

 kredse været kendt for at være præget af  

 menneskerettigheder, ligestilling og anti-diskrimination.
Som danskere  

 føler vi også, at vi er indbyggere i et land, der arbejder for  

 lige ret og ligestilling.
Op gennem 70 erne og 80 erne blev der gjort en del for at  

 sikre ligestilling mellem kønnene på det danske arbejdsmarked.  

 M/K-reglen har været brugt og kendt i en årrække, og  

 når der skal udpeges medlemmer til offentlige udvalg, kommissioner og  

 lignende, skal der sikres  en afbalanceret sammensætning af mænd  

 og kvinder, idet de indstillende  myndigheder eller organisationer skal  

 foreslå både en mand og en kvinde.
Der er stadig problemer med  

 ligestillingen mellem kønnene, men i arbejdet for at sikre  

 kønnene lige muligheder har det været en afgørende  

 positiv faktor, at man ad lovgivningsvejen har afvist muligheden for direkte  

 kønsdiskrimination.
 Trods udviklingen inden for ligestillingsområdet  

 oplever en række borgere i Danmark, at de diskrimineres på det  

 danske arbejdsmarked, ikke på grund af deres køn, men på  

 grund af deres etniske baggrund.
FN s konvention til bekæmpelse af racediskrimination  

 handler ikke alene om at undlade at diskriminere på grund af race.  

 Staterne opfordres også til at gå aktivt ind og bekæmpe  

 diskrimination.
Vedtages dette beslutningsforslag, vil Danmark have  

 trådt et vigtigt skridt på vejen til at opfylde ånden i  

 denne konvention.
Da Folketinget i sommeren 1998 vedtog en samlet  

 integrationslov for nyankomne udlændinge, koncentrerede lovgivningen  

 sig om de nyankomnes problemer og behov.
Det næste skridt er  

 naturligvis at sikre de allerede i landet boende en fremtid, hvor de kan  

 opleve sig selv som aktive deltagere i det danske demokrati og det danske  

 samfund.
Som det også kommer til  udtryk i loven om integration, er  

 arbejdsmarkedet en af de afgørende veje til en vellykket integration.  

 Og integration på arbejdsmarkedet er nøglen til løsningen  

 af en række sociale og kulturelle problemer i tilknytning til de  

 etniske minoriteter.
Det er derfor forslagsstillernes opfattelse, at der skal  

 tages initiativer, der svarer til dem, man tidligere har taget med henblik  

 på en sikring af ligestilling mellem kønnene for at få sat  

 skub i den etniske ligestilling.
Det offentlige bør gå foran med  

 en klar politik om at bekæmpe diskriminationen på arbejdsmarkedet  

 og igangsætte initiativer, der sikrer en større etnisk  

 ligestilling på arbejdsmarkedet, dels ved at pålægge  

 offentlige virksomheder og institutioner at udarbejde en politik for etnisk  

 ligestilling, dels ved at gøre det muligt at stille krav til private  

 samarbejdspartnere.
Det er forslagsstillernes ønske at sikre,  

 både at de etniske minoriteter integreres på arbejdsmarkedet, at  

 de etniske minoriteter sikres en formel ligestilling på  

 arbejdsmarkedet, og at de etniske minoriteter sikres reelt lige muligheder  

 på arbejdsmarkedet.
Dette forslag skal ses som et led i denne  

 indsats.
 Forslagsstillerne foreslår, at regeringen inden den  

 1. januar 2000 fremsætter forslag, der indebærer, at reglerne om  

 ligestilling af etniske minoriteter på arbejdsmarkedet kommer til at  

 svare til den lovgivning, som gælder for ligebehandling af mænd  

 og kvinder på arbejdsmarkedet, jf. lovbekendtgørelse nr. 213 af  

 13. april 1998 om ligebehandling af mænd og kvinder med hensyn til  

 beskæftigelse og barselorlov m.v., og som sikrer etniske minoriteter en  

 retssikkerhed, som svarer til retssikkerheden i  direktiv om omvendt  

 bevisbyrde i forbindelse med forskelsbehandling på grund af køn  

 (Rådets direktiv 97/80/EF af 15. december 1997).
Herudover foreslår forslagsstillerne, at alle  

 offentlige virksomheder og institutioner pålægges at udarbejde en  

 politik for etnisk ligestilling.
Som led heri bør Finansministeriet  

 optage forhandlinger med CFU for at sikre medbestemmelsesregler i forbindelse  

 med udarbejdelse af politikken for etnisk ligestilling på de enkelte  

 virksomheder og institutioner.
Forslagsstillerne foreslår, at  

 institutioner og  virksomheder har pligt til at gøre deres politik og  

 deres mål for etnisk ligestilling offentligt tilgængelige sammen  

 med en årlig status for opnåede resultater.
Forslagsstillerne foreslår, at  

 arbejdsmarkedsrådene forpligtes til at overvåge behovet for  

 regional arbejdsmarkedspolitisk indsats vedrørende integration og  

 ligestilling af etniske mindretal på arbejdsmarkedet og i  

 forlængelse heraf sammen med arbejdsmarkedets regionale parter at  

 opstille konkrete mål og udvælge indsatsområder for  

 integrationen.
Sammen med denne forpligtigelse bør  

 arbejdsmarkedsrådene sikres et rammebeløb til at  

 gennemføre den planlagte indsats.
Dette rammebeløb tænkes  

 tilført i tilknytning til arbejdsmarkedsrådenes øvrige  

 midler til aktivering m.v.
 Endelig foreslås det, at det offentlige skal kunne  

 stille krav om, at virksomheder  i forbindelse med indkøb, udbud,  

 licitation, kontraktindgåelse m.v. har en offentligt tilgængelig  

 politik for etnisk ligestilling.
Skriftlig fremsættelse Pernille Frahm (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om sikring af etnisk  

 ligestilling på det danske arbejdsmarked.
(Beslutningsforslag nr.
B 108).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
