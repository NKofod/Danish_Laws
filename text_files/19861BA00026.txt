Nr BSF 26 Forslag til folketingsbeslutning om støtte til økologisk jordbrug Fremsat af Gade (SF) Agerschou (SF) Inger Harms (SF) Stillinger (SF) Ebba  

 Strange (SF) den 4. november 1986 Folketinget opfordrer regeringen til med virkning fra den 1. januar 1987:
1. At etablere en offentligt godkendt mærkningsordning for økologisk/ biodynamisk avlede produkter.
Dette indebærer, at der etableres kontrol af de bedrifter, der leverer økologisk/ biodynamisk avlede produkter.
Udgangspunktet for mærkningsordningen skal fra starten være det økologiske avlergrundlag, der i dag gælder for Landsforeningen Økologisk Jordbrug/ Foreningen for Biodynamisk Jordbrug og IFOAMs (International Federation of Organic Agriculture Movement's) regler.
2. At nedsætte et økologisk råd under landbrugsministeren bestående af 1 sagkyndig udpeget af landbrugsministeren, 1 udpeget af miljøministeren, 1 udpeget af De Samvirkende Danske Husmandsforeninger og 3 udpeget af Samarbejdsudvalget for Økologisk/ Biodynamisk Jordbrug.
 Rådet skal bl.a.:
- tage stilling til eventuelle ændringer i avlergrundlaget inden for IFOAMs regler, - fastlægge kontrolforanstaltninger for produktion, transport, distribution og detailsalg, - tildele støtte til udvikling af økologisk produktion og distribution samt - tildele omlægningsstøtte.
3. At etablere en økologisk udviklingsstøtte, der kan afhjælpe aktuelle flaskehalse inden for økologisk produktion og distribution.
4. At etablere en omlægningsstøtte, så jordbrugsbedrifter, der vil lægge driften om til økologisk drift, kan få omlægningsstøtte i indtil 5 år.
En forudsætning for tildeling af støtten er, at der foreligger en godkendt plan for omlægningen, og at denne følges.
Støtten gives til de arealer, hvor der er påbegyndt omlægning.
Støtten kan ikke gives til vedvarende græsarealer.
 Støtten tildeles efter ansøgning til Det Økologiske Råd.
 Støtten tildeles pr. hektar efter bonitet.
Kriterierne for støttetildeling fastsættes endeligt af Det Økologiske Råd.
Disse kriterier skal dog tage udgangspunkt i et støttebeløb, der svarer til nedgangen i dækningsbidraget.
Støtten udformes endvidere på en sådan måde, at den nedtrappes med 20 pct. det 4.
 år og yderligere 20 pct. det 5. år.
5. At udvide det økologiske konsulentkorps med yderligere 3 konsulenter og at udarbejde en plan for udbygningen af konsulentordninger til i løbet af 5 år at omfatte mindst en økologisk konsulent i hvert amt.
BEMÆRKNINGER TIL FORSLAGET Almindelige bemærkninger Økologisk jordbrug er især karakteriseret ved hverken at bruge kvælstofkunstgødning eller kemiske bekæmpelsesmidler i planteproduktionen.
I stedet søger man gennem almindelige sædskifter og et veltilpasset dyrehold at sikre tilstrækkelige tilførsler af næringsstoffer til planternes vækst og at hindre, at ukrudt, plantesygdomme og insektangreb får et uacceptabelt omfang.
Økologisk jordbrug begrænser derved energiforbruget og mindsker miljøbelastningen fra landbruget.
Endvidere indebærer denne dyrkningsform, at jordens naturlige frugtbarhed forstået som dens evne til at levere et afkast uden input af kemiske hjælpestoffer bevares.
I økologisk jordbrug betragtes husdyrgødningen som en helt central næringsstofressource og ikke som et affaldsprodukt, der blot skal bortskaffes.
Sammen med bælgplanter og dyrkning af grøntgødning f.eks. som efterafgrøder sikrer naturgødningen bl.a.
 kvælstoftilførslerne.
Et kombineret ønske om at opnå en høj selvforsyning med foder i bedriften og om ikke at overgødske med naturgødning medfører, at det tilstræbes ikke at have et større husdyrhold, end hvad der svarer til 1 storkreatur med opdræt pr. hektar jord.
Alsidighed og satsning på lokale ressourcer er centrale begreber inden for økologisk jordbrug.
Der er dog også i økologisk jordbrug mulighed for en vis specialisering mellem de enkelte bedrifter.
Dette kan lokalt lade sig gøre inden for, hvad der kan karakteriseres som »økologiske gårdsamarbejder«.
En vis løbende udveksling af naturgødning og afgrøder/ jordarealer åbner mulighed for at kombinere de nødvendige alsidige sædskifter med en specialisering af den enkelte gård især i den animalske produktion.
Også hensynet til husdyrenes trivsel spiller en stor rolle inden for økologisk jordbrug.
Det kommer f.eks. til udtryk ved, at dyrene presses mindre end i traditionelle brug, hvor der gives store tilskud af indkøbt kraftfoder.
Det betyder tillige, at sygdom i besætningerne reduceres og at f.eks. malkekøers levetid øges.
Økologisk jordbrug forudsætter ikke anvendelse af industrialiserede driftsformer, som de kendes inden for burhøns og svinefarme.
Både jord og husdyr presses derfor mindre.
Konsekvenserne af ovenstående er, at økologisk jordbrug er et system, der producerer et noget mindre output af fødevarer.
Men til gengæld reduceres også forbruget af især energi og kemiske hjælpestoffer væsentligt.
Det økologiske jordbrug betjener sig - ligesom konventionelle landbrug - i vidt omfang af mekaniske hjælpemidler og drager også nytte af mange års avlsarbejde og forædling inden for landbruget.
Udnyttelsen af disse produktivkræfter er baggrunden for, at økologisk jordbrug i dag ikke har ret meget at gøre med førkrigstidens landbrug, som det så ofte fejlagtigt er blevet hævdet.
Udviklingen i det traditionelle landbrug og i landbrugspolitikken har de seneste årtier skabt en række følgeproblemer, som samfundsmæssigt set gør det stadig mere påkrævet at søge alternative udviklingsveje inden for landbruget. Økologisk jordbrug repræsenterer en sådan alternativ udviklingsvej og udgør et positivt svar på en lang række af de nuværende problemer.
I det følgende opridses derfor de væsentligste fordele som baggrund for nærværende forslag om en særlig støtte til at fremme opbygningen af en økologisk produktionssektor i dansk landbrug:
a) Inden for økologisk jordbrug reduceres forbruget af pesticider til nul, hvilket bl.a. forbedrer levebetingelserne for den vilde flora og fauna, som er trængte.
b) Når husdyrholdet tilpasses arealtilliggendet, og når kvælstoffikserende bælgplanter i øvrigt anvendes fornuftigt, begrænses kvælstofomsætningen og dermed kvælstoftabet til omgivelserne fra dyrkningen væsentligt i sammenligning med traditionelt landbrug.
c) Den alvorlige forsuring af jorden som følge af brugen af ammoniumkvælstofgødning reduceres væsentligt i økologisk jordbrug.
Denne forsuring udgør i dag på landbrugsarealerne et problem, som mange mener vil overstige konsekvenserne af forsuringen fra afbrænding af fossile brændsler.
d) Økologisk jordbrug indebærer et sænket produktionsniveau, hvilket generelt må siges at være hensigtsmæssigt i en situation med massiv overproduktion af fødevarer.
e) Alligevel kan økologisk jordbrug fastholde en større beskæftigelse i landbruget, idet det på visse områder og især i grøntsagsavlen udgør et mere arbejdsintensivt dyrkningssystem.
f) De anderledes og mere alsidige sædskifter indebærer, at man i økologisk jordbrug producerer mindre overskudskorn og mere af de proteinafgrøder, som Danmark i dag importerer i store mængder fra især USA. Økologisk jordbrug indebærer en ændring bort fra situationen i dag, hvor Danmark er nettoimportør af protein og nettoeksportør af fedt og kulhydrater.
g) Økologisk jordbrug muliggør kun lokal specialisering i landbruget og kan modvirke den nuværende regionale specialisering, som bl.a.
skaber store miljøproblemer med naturgødning i Vestdanmark og et generelt øget pesticidforbrug på grund af ensidige sædskifter.
h) Økologisk jordbrug kan som et dyrkningssystem, der styrker jordens tilbageholdelsesevne over for vand og næringsstoffer, udgøre en del af alternativet til at tage marginale jorder ud af dyrkning, som det kan forventes at finde sted i de kommende år på grund af overproduktion og faldende priser. Økologisk jordbrug bør fremmes som en strategi, der »skruer ned for blusset« på de dyrkede landbrugsarealer i stedet for at braklægge store arealer og fortsætte som hidtil på de øvrige jorder.
i) I en tid med generelle tendenser til stagnation på væsentlige afsætningsmarkeder for traditionelle landbrugsprodukter repræsenterer økologisk jordbrug en potentielt ekspansiv sektor for produktion og afsætning af særlige kvalitetsprodukter med begrænsede merpriser til landmanden.
Udstrækningen af disse markeder både indenlands og på eksportmarkedet er vanskelig at fastlægge nøjagtigt.
Det er imidlertid almindeligt antaget blandt nogen af de største danske afsætningskæder for fødevarer, at mellem 10 og 20 pct. af det hjemlige fødevaresalg kunne afsættes som økologisk dyrkede produkter.
Nyere danske og udenlandske undersøgelser (jf. f.eks.
Christian Tønnesen »Alternative produktionssystemer i dansk landbrug - vilkår og problemer«, Roskilde Universitetscenter, 1986) peger på, at økologisk jordbrug kan være ligeså rentabelt for den enkelte landmand som traditionel drift, når den økologiske drift først er bygget op.
Det skyldes bl.a. muligheden for øgede priser på produkterne.
Men især skyldes det, at sparede udgifter til kemiske hjælpestoffer mv. i vidt omfang kompenserer for de lavere udbytter efter en årrække.
Der er imidlertid i dag brug for, at Folketinget gennem en række særforanstaltninger dels hjælper de enkelte bedrifter gennem den såkaldte omlægningsfase, dels sikrer en udviklingsstøtte til opbygning af en forarbejdnings- og afsætningssektor for økologiske produkter.
Omlægningsfasen udgør en specielt vanskelig fase for det økologiske jordbrug og er i dag en afgørende hindring for, at flere landmænd lægger om.
Der er brug for ekstra kvalificeret rådgivning.
Men overgangen væk fra brug af kunstgødning og sprøjtemidler indebærer normalt i alle tilfælde et ekstra udbyttefald.
Det gælder, indtil en højere biologisk aktivitet og dermed omsætningen af næringsstoffer i jorden er opbygget.
Det tager også tid, før det alsidige sædskifte effektivt holder ukrudt og skadedyr nede på et acceptabelt niveau.
Samtidig er en del af omlægningsfasen en periode, hvor landmanden ikke får en merpris for sine produkter, og det er en periode, hvor der normalt skal lægges mere arbejde i bl.a. jordbehandling og lugning, end det økologiske system på længere sigt behøver at kræve.
Omlægningsperioden udgør normalt en periode på mindst 5 år, indtil betingelserne for alternativet stabiliserer sig.
Økologisk jordbrug bør fremmes og tildeles støtte som et landbrug, der forebygger miljøskader og derved sparer samfundet for udgifter til udbedring af miljøskader på et senere tidspunkt.
Langsigtede miljøskader af en given produktion påvirker sjældent den enkelte virksomheds økonomi direkte.
Omkostningerne lægges i stedet over på samfundet.
For økologiske jordbrug indebærer det forebyggende arbejde nogle ekstra omkostninger, som samfundet med rimelighed bør søge at kompensere i en situation, hvor konkurrencen med det konventionelle landbrug, der i mindre grad tænker på miljøomkostninger, er hård.
Økologisk jordbrug har i dag også svært ved at udnytte nogle af de nuværende støtteordninger til landbruget. Økologiske jordbrugere dyrker f.eks. mange proteinafgrøder, men kan ikke få del i EF-tilskuddene hertil, fordi den enkelte landmand anvender afgrøderne i egen bedrift i stedet for at sælge afgrøden til en anden landmand med husdyr.
Sådanne disfavoriseringer af økologisk jordbrug må på længere sigt søges elimineret.
Med den begrænsede udbredelse, som det alternative jordbrug i dag har, synes det dog først og fremmest oplagt at kompensere for nogle af de beskrevne vanskeligheder gennem en direkte støtteordning.
Dette forslag tager udgangspunkt i den eksisterende produktion i økologisk/ biodynamisk jordbrug.
Dermed bygges der videre på resultaterne fra de pionerer, der i mange år har udviklet denne produktionsform.
Det er forslagsstillernes hensigt med dette forslag at lade pionererne få meget betydelig indflydelse på grundlaget for den hastige ekspansion, som forslagsstillerne ønsker på området.
Forslagsstillerne ser dette forslag i en sammenhæng, hvor hele den danske landbrugsproduktion i et hurtigt tempo skal omlægges til mere økologisk - og dermed mere miljøvenlig - produktion.
Men samtidig er det vigtigt at understrege, at dette forslag satser på at fremme driften af rene økologiske driftsformer, som de er fastlagt i det avlergrundlag, som gælder for Landsforeningen Økologisk Jordbrug/ Foreningen for Biodynamisk Jordbrug.
Omlægningen af det øvrige landbrug kræver en række helt andre midler, herunder nedsættelse af kornprisen, omlægning af hele støttesystemet i landbruget fra miljøødelæggende til miljøforbedrende foranstaltninger samt afgifter eller andre hurtige og effektive begrænsninger i landbrugets alt for store forbrug af bekæmpelsesmidler og kunstgødning.
SF vil i denne samling også på disse områder tage en række politiske initiativer.
Hvad angår forslagets økonomiske konsekvenser, vurderer forslagsstillerne det samlede omfang af støtteordningerne til i 1987 at beløbe sig til 25 millioner kroner med en betydelig stigning i udgifterne i de kommende år.
Denne forventede »udgiftsprofil« må bl.a. ses i lyset af, at der nok vil gå nogen tid inden hele området er »gearet« ind på de nye muligheder, og  

 at der nok først vil blive efterspørgsel efter støtte i sidste halvdel af 1987, hvorefter systemet vil være fuldt kørt ind.
Beregningerne for 1987 fremkommer ved, at konsulentbevillingen, mærkningsordningen og etableringen af Det økologiske Råd anslås at beløbe sig til 5 millioner kroner, mens de 2 støtteordninger antagelig vil behøve ca. 20 millioner kroner det første år.
Det er afgørende, at støtteordningerne udformes på en sådan måde, at omlægningsstøtte reguleres efter efterspørgslen, ligesom udviklingsstøtten skal afspejle efterspørgslen.
Bemærkninger til forslagets enkelte punkter Ad punkt 1 Forslaget lægger afgørende vægt på, at der laves en statsgodkendt mærkningsordning, som skal være krumtap i en samlet politik til fremme af økologisk produktion.
Det er her vigtigt at tage udgangspunkt i det eksisterende økologiske/ biodynamiske jordbrug, som det kommer til udtryk gennem samarbejdet mellem avlerforeningerne igennem Samarbejdsudvalget for Økologisk/ Biodynamisk Jordbrug.
Derfor bør det være dette avlergrundlag, der er udgangspunktet for ordningen sammen med IFOAMs (International Federation of Organic Agriculture Movement's) regler.
Forslagsstillerne lægger altså vægt på, at der bygges videre på pionerernes indsats og erfaringer, når der fremover skal satses på en hurtig udbygning.
En mærkningsordning, der ikke betvivles i udlandet, er også en absolut forudsætning for, at denne produktion kan udvikle sig til et vigtigt eksportområde.
Ligeledes må både forbrugere og producenter være sikre mod efterligninger.
Ad punkt 2 Rådet er sammensat, så både Landbrugsministeriet og Miljøministeriet er repræsenteret.
Desuden er avlerne kraftigt repræsenteret.
Rådet er det afgørende organ til fremme af økologisk produktion og skal udmønte reglerne for tildeling af henholdsvis udviklingsstøtte og omlægningsstøtte.
De nødvendige kontrolforanstaltninger på den enkelte bedrift og i distributionen fastlægges også her, ligesom eventuelle ændringer i det avlergrundlag, der løbende revideres, skal fastlægges i dette organ.
Ad punkt 3 Denne støtte skal være bred og bør gives til en lang række forskellige formål, der afhjælper flaskehalse.
Det betyder aktuelt, at støtte f.eks. kan gives til etablering af mejerier til økologisk produceret mælk, samt til distributionssystemer, markedsundersøgelser og eksport.
Men også udvikling af maskiner samt etablering af mere samlede produktions- og afsætningssystemer bør kunne komme ind under ordningen.
 Der bevilges støtte efter ansøgning.
Selv om der kan forekomme afgrænsningsproblemer i forhold til andre støtteordninger under Landbrugsministeriet og Industriministeriet, er det forslagsstillernes opfattelse, at denne afgrænsning ikke skal fastlægges præcist.
Den her foreslåede støtteordning skal tværtimod være den, der ikke afgrænser på anden vis end ved netop at være entydigt knyttet til fremme af økologisk produktion.
Ad punkt 4 Når en periode på 5 år er valgt, er det for at give en rimelig tid til at genetablere den nødvendige biologiske aktivitet i jorden.
Derefter skulle det ikke længere være et økonomisk problem at dyrke jorden økologisk.
Her tages det i betragtning, at der kan opstå en merpris på produkterne.
Det vil være forkert at lade perioden være kortere, idet mange af problemerne ved omlægningen - foruden at vise sig det første år - ofte viser sig med særlig styrke i det andet og tredje omlægningsår.
Støttebeløbet er fastsat efter et sådant princip, at der opnås samme incitament til overgang til økologisk drift på god som på dårligere landbrugsjord.
Det anser forslagsstillerne for at være et vigtigt princip.
 Støtten bør være af en størrelsesorden, der svarer til ca. 25 pct.
nedgang i dækningsbidrag for relevante kornarter på de forskellige jordboniteter.
Beløbet vil formentlig - med den usikkerhed, der naturligvis må være - blive på mellem 1.000 kr. og 2.000 kr. pr.
 hektar.
Når støtten aftrappes det 4. og 5. år, er det, fordi der her er tale om slutningen af omlægningsperioden, og forslagsstillerne ønsker at prioritere støtte til de første 3 år højest.
Forslagsstillerne ønsker desuden, at støtteordningen også får et strukturpolitisk sigte.
Derfor bør den udformes, så der for hver ejer gives fuld støtte op til 30 hektar under omlægning, og derefter aftrappet støtte fra 30 til 50 hektar under omlægning.
Avlere, der får omlægningsstøtte, skal endvidere have ret til forlods tildeling af mælkekvoter.
Herudover bør de nærmere regler for støtte fastlægges af Det økologiske Råd.
Ad punkt 5 Foruden de nødvendige 3 ekstra konsulenter bør der fastlægges en udbygningsplan for konsulentordningen, som følger hele udbygningen af det økologiske jordbrug op.
