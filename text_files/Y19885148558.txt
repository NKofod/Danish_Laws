Opfordring til tegning af aktier ved indsendelse af en kupon fra en  

 annonce anset for at være i strid med markedsføringslovens § 1 og § 3, da  

 annoncen ikke indeholdt forsvarlig information af betydning for bedømmelsen  

 af de pågældende værdipapirer.
I markedsføringen anvendtes udsagn som  

 »garanti mod tab« og »ingen risiko«.
Udsagnene anset for  

 at være i strid med markedsføringslovens § 2, da der altid vil være en risiko  

 forbundet med drift af erhvervsvirksomhed, herunder en virksomhed, der  

 beskæftiger sig med investering i valuta.
 3.5.2. Tegning af aktier ved indsendelse af kupon i annonce.
Et aktieselskab reklamerede med store fortjenester ved  

 valutainvesteringer.
Konceptet gik ud på, at man med sikkerhed i  

 aktiekapitalen låner penge i lavt forrentede valutaer, såsom D-mark og  

 schweizerfranc, og placerer dern i højt forrentede valutaer, såsom engelske  

 pund og italienske lire.
Potentielle investorer blev opfordret til at tegne  

 aktier (mindst 2 stk.) a 5.000 kr. til kurs 105 franco ved at udfylde og  

 indsende en i annoncen indeholdt kupon.
Tegningen ville da ske på baggrund af  

 annoncens summariske information.
FO meddelte selskabet, at det efter hans opfattelse følger af  

 markedsføringslovens § 3 sammenholdt med § 1, at fremgangsmåden ved udbud af  

 værdipapirer må være tilrettelagt således, at der inden investorerne afgiver  

 bestilling er givet disse en forsvarlig information af betydning for  

 bedømmelsen af de pågældende værdipapirer.
Denne forsvarlige information er,  

 hvor det drejer sig om tegning af aktier, efter FO's opfattelse først givet,  

 når aktieselskabslovens § 34 er iagttaget.
Ifølge denne bestemmelse skal  

 tegning af aktier ske på tegningslister, der skal indeholde nærmere angivne  

 oplysninger, samtidig med at forskellige dokumenter skal være fremlagt.
I tegningsannoncen reklameredes med »garanti mod tab«.
I  

 prospektmaterialet benævntes denne garanti »kursgaranti«, og af  

 revisionsredegørelsen fremgik det, at det, der garanteredes for, var, at  

 aktiekursen efter 5 år mindst ville være pari, men betinget af en lang række  

 nærmere anførte forudsætninger, som ikke var omtalt i annoncen.
Endvidere  

 ville et eventuelt salg af aktierne til pari 5 år efter erhvervelsen være  

 ensbetydende med et rentetab for investor.
På denne baggrund fandtes udsagnet  

 »garanti mod tab« urigtigt og vildledende.
Endvidere angav annoncen »få del i pengestrømmen«, »stor  

 fortjeneste«, »selskabet tjener penge til aktionærerne« og  

 »renteforskellen skaber overskud«.
FO udtalte i denne forbindelse,  

 at annonceringen efter hans opfattelse gav investorerne en fejlagtig  

 opfattelse af et årligt udbytte.
Ifølge prospektmaterialet gav fortjenesten  

 sig alene udslag i en formodet kursstigning, idet der ikke skulle udbetales  

 udbytte de første 5 år.
Denne kursstigning afhang bl.a. af selskabets drift.  

 Endvidere måtte kursen formodes at blive påvirket af, at selskabets  

 »levetid« foreløbig var sat til 5 år, hvorefter aktionærerne enten  

 kunne opløse selskabet, afhænde det eller fortsætte driften.
Kursgevinsten  

 ville være skattefri - men under forudsætning af uændret skattelovgivning.
Med hensyn til udsagnet »ingen risiko« udtalte FO, at uanset  

 hvor optimistiske udbyderne af prospektmaterialet måtte være, vil der altid  

 være en risiko forbundet med drift af en erhvervsvirksomhed, herunder en  

 virksomhed, der beskæftiger sig med transaktioner som planlagt i det  

 omhandlede selskab.
Der blev i denne forbindelse henvist til  

 markedsføringslovens § 2, stk. 1.
 (* 1) Offentliggjort i Forbrugerstyrelsens juridiske årbog 1989 s. 28-29.
