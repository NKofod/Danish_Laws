 På baggrund af risikoen for skoldningsulykker ved brug af en særlig  

 type kaffefiltertragte, foranledigede Forbrugerombudsmanden efter forhandling  

 med fabrikanter og importører af kaffefiltre, at man ophørte med salg af  

 kaffetragte med lavtsiddende ringe, ligesom man ville forsyne de øvrige typer  

 filtertragte med iøjnefaldende advarselsmærkning for at undgå  

 skoldningsulykker.
I 1976 indledte Forbrugerombudsmanden forhandlinger med fabrikanter og  

 importører af kaffefiltertragte med henblik på at få standset produktion og  

 import af tragte med lavtsiddende ring.
Sagen var blevet optaget til  

 behandling på foranledning af Forbrugerrådet, og årsagen til rådets initiativ  

 var, at den nævnte type kaffetragt havde vist sig at være farlig, idet den i  

 modsætning til tragte med studs eller uden ring kunne vælte af kanden ved  

 blot et ubetydeligt skub med den deraf følgende store risiko for skoldninger.
 Skoldninger som følge af væltede kaffetragte og kaffekander havde været  

 gjort til genstand for to videnskabelige undersøgelser, der er refereret i  

 Ugeskrift for Læger i årgangene 1973 og 1976, og den seneste undersøgelse  

 konkluderede i, at der fortsat var et betydeligt behov for såvel oplysning  

 som fremstilling og anvendelse af bedre og dermed for forbrugerne sikrere  

 kaffefiltre.
I de indledende drøftelser med producenter og importører deltog professor,  

 dr. med.
Bent Sørensen, der som chef for Københavns Kommunehospitals afdeling  

 for brandsårsbehandling havde forestået de ovennævnte undersøgelser.
 Forhandlingerne, i hvilke også industrirådet og Forbrugerrådet deltog,  

 resulterede i, at samtlige producenter og importører af kaffefiltertragte  

 erklærede sig indforstået med, at de ikke i fremtiden ville producere eller  

 importere tragte med lavtsiddende ring, og at de ville forsyne de øvrige  

 typer filtertragte med en iøjnefaldende advarsel med følgende ordlyd:
Undgå forbrændinger.
Anbring tragten forsvarligt på kanden.
Anbring  

 kande og tragt udenfor børns rækkevidde.
 Endvidere ville de anbringe følgende advarselstekst på filterpakker:
Pas på når De laver kaffe.
Anbring kanden og tragten udenfor børns  

 rækkevidde.
 (* 1) Offentliggjort i forbrugerombudsmandens årsberetning 1975-1977, side  

 62, nr. 2.
