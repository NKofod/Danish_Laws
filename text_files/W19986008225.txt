 Erhvervsankenævnet fandt, at der  

 selskabsretligt ikke var noget til hinder for, at et kommanditselskab  

 udelukkende kunne bestå af en komplementar (aktieselskab) og en  

 kommanditist (Amba), selvom komplementaren var ejet 100% af kommanditisten.  

 Erhvervsankenævnet ophævede derfor Erhvervs- og  

 Selskabsstyrelsens afgørelse om registreringsnægtelse, og  

 hjemviste sagen til fortsat behandling.
 Advokat A har for K K/S klaget over, at Erhvervs- og  

 Selskabsstyrelsen ved skrivelse af 19. februar 1996 (j.nr. 95-41.904) har  

 nægtet at registrere virksomheden som kommanditselskab i henhold til  

 lov om erhvervsdrivende virksomheder, jf. årsregnskabslovens § 1, stk.  

 1, jf. § 1a, stk. 1 og 4, under henvisning til, at virksomheden efter  

 styrelsens opfattelse ikke er et kommanditselskab, idet komplementaren er et  

 aktieselskab, som ejes fuldt ud af kommanditisten.
 Sagens omstændigheder:
B Amba og C A/S, der ejes fuldt ud af B Amba, indgik den  

 29. april 1992 en kontrakt med virkning fra den 1. juli 1991 om stiftelse af  

 kommanditselskabet K K/S med C A/S som komplementar og B Amba som  

 kommanditist.
Ifølge kontrakten var indskudskapitalen 65 mio. kr.,  

 hvoraf C A/S indskød 3.250.000 kr. og B Amba 61.750.000 kr..  

 Kommanditselskabets bestyrelse skulle bestå af C A/S' bestyrelse sammen  

 med medarbejderrepræsentanterne og direktionen af C A/S' direktion.  

 På en ekstraordinær generalforsamling den 24. januar 1996 blev  

 indskudskapitalen forhøjet til 89 mio. kr., hvoraf 4.450.000 kr. er  

 indskudt af C A/S og 84.550.000 kr. af B Amba.
 Ved skrivelse af 15. maj 1995 anmeldte kommanditselskabets  

 advokat selskabet til registrering i Erhvervs- og Selskabsstyrelsen og  

 fremsendte den 31. januar 1996 ændringsanmeldelse af selskabets nye  

 vedtægter.
 Ved skrivelse af 19. februar 1996 meddelte Erhvervs- og  

 Selskabsstyrelsen:
 "...
 Definitionen i lov om erhvervsdrivende virksomheder § 2,  

 stk 2 af et kommanditselskab forudsætter minimum 2 selskabsdeltagere,  

 der har forskellig hæftelse, således at en eller flere  

 komplementarer hæfter personligt, uden begrænsning og solidarisk  

 for virksomhedens forpligtelser, mens en eller flere kommanditister  

 hæfter begrænset for virksomhedens forpligtelser.
Det fremgår af styrelsens register, at  

 komplementaren er et af kommanditisten helejet datterselskab.
Dette  

 medfører, at kommanditisten fuldt ud behersker komplementarselskabet.  

 Der er således i realiteten sammenfald mellem kommanditisten og  

 ejerkredsen bag komplementarselskabet.
 Når der i realiteten er sammenfald mellem  

 ovennævnte deltagere, er det derfor styrelsens opfattelse, at der  

 principielt foreligger omgåelse af definitionen af et kommanditselskab  

 jf.  lov om erhvervsdrivende virksomheder § 2, stk 2.
 Den senest indsendte vedtægt må derfor  

 vedtægtstilpasses således at der ikke længere er identitet  

 mellem kommanditistkredsen og komplementaren eller ejerkredsen bag denne.
Den tilrettede vedtægt må være styrelsen  

 i hænde inden 4 uger i dateret og underskreven stand, hvorefter  

 registrering som kommanditselskab kan ske." Advokaten påklagede ved skrivelse af 15. marts 1996  

 afgørelsen til ankenævnet, idet han bl.a. anførte, at B  

 Amba har valgt kommanditselskabsmodellen bl.a. for at sikre mulighed for  

 kapitalindskud fra til eksempel institutionelle investorer, og at det er uden  

 selskabsretlig relevans og uden betydning for rubriceringen af K K/S som  

 kommanditselskab, at komplementaren og kommanditisten, der er 2 forskellige  

 og selvstændige retssubjekter, i anmeldelsesøjeblikket  

 tilhører samme økonomiske og organisatoriske sfære.
 I en redegørelse af 7. maj 1996 i anledning af  

 klagen har Erhvervs- og Selskabsstyrelsen bl.a. anført:
 "...
 Definitionen af et kommanditselskab i lov om  

 erhvervsdrivende virksomheder § 2, stk 2 forudsætter eksistensen af 2  

 deltagere  -  en komplementar og en kommanditist.
 Kommanditselskaber adskiller sig fra interessentskaber ved  

 at have mindst én deltager, komplementaren, der hæfter  

 ubegrænset, og en eller flere deltagere, kommanditisterne, der  

 hæfter begrænset.
 Der er ved lov om erhvervsdrivende virksomheder § 2, stk.  

 2, ikke tilsigtet nogen ændring af definitionen af et kommanditselskab,  

 der tidligere fremgik af firmalovens § 33a. (lov nr. 23 af 1. marts 1889 om  

 Handelsregistre, Firma og Prokura).
 Kommanditselskaber, der er omfattet af  

 årsregnskabslovens § 1a, stk. 1 og 4, skal aflægge et  

 årsregnskab til offentliggørelse hos Erhvervs- og  

 Selskabsstyrelsen.
 Lov om årsregnskaber § 1, stk 1, jf. § 1a, stk 4, er  

 dansk rets implementering af rådsdirektiv af 8. november 1990  

  (90/605/EØF) om ændring af 4. selskabsdirektiv  

 (78/660/EØF) om årsregnskaber.
Det følger af årsregnskabslovens § 1a, stk 4,  

 at lov om erhvervsdrivende virksomheder § 8 og §§ 10-17 finder anvendelse  

 på disse kommanditselskaber.
Registreringen af kommanditselskaber skal  

 sikre indsendelse og offentliggørelse af kommanditselskabers  

 årsregnskaber.
Kommanditselskabers materielle selskabsretlige forhold er  

 i princippet uregulerede i den selskabsretlige lovgivning.
Imidlertid har det  

 inden for den traditionelle selskabsret været antaget, at  

 komplementaren p.g.a. sin personlige hæftelse indtager en dominerende  

 stilling i kommanditselskabet.
Kommanditisternes indflydelse på  

 selskabets drift og hæftelsesforhold i øvrigt har som  

 følge heraf været stærkt begrænset.
Det  

 følger endvidere af det forskellige forhold mellem de to typer  

 selskabsdeltagere, at der ikke kan være sammenfald mellem disse.
 Det kan i denne forbindelse nævnes, at  

 Erhvervsankenævnet i afgørelse af 7. januar 1993  

 vedrørende omgåelse af selskabslovene udtalte, at anerkendelse  

 af et selskab med begrænset ansvar, der falder uden for de  

 lovregulerede selskabstyper, som lovligt stiftet i henhold til  

 grundsætningen om den selskabsretlige kontraktsfrihed må  

 forudsætte, at de forhold, som betinger selskabsdannelsen og hele  

 selskabets opbygning, på væsentlig måde adskiller selskabet  

 fra de lovregulerede selskabstyper.
På tilsvarende måde er det styrelsens  

 opfattelse, at anerkendelse af en retsdannelse som værende et  

 kommanditselskab må forudsætte, at definitionen heraf og  

 selskabsformens særpræg i øvrigt overholdes.
Dette  

 medfører efter styrelsens opfattelse, at der skal være mindst to  

 reelt uafhængige selskabsdeltagere i kommanditselskabet.
Dette vil  

 imidlertid ikke være realiteten, når kommanditselskabets eneste  

 kommanditist via 100 % ejerskab til komplementaren fuldt ud behersker  

 kommanditselskabet p.g.a. den atypisk konstruerede selskabsopbygning.
Derved  

 omgås i praksis kravet om to selskabsdeltagere i kommanditselskabet.
 I den konkrete sag vedrører  

 kommanditselskabskontrakten en aftale mellem et moderselskab og dets helejede  

 datterselskab, hvorved koncernen - der ikke selskabsretligt udgør en  

 selvstændig retsdannelse - aftaler sig til en ny retsform, nemlig  

 kommanditselskabet.
På denne baggrund er det styrelsens opfattelse, at K  

 K/S ikke kan anerkendes som et kommanditselskab i overensstemmelse med lov om  

 erhvervsdrivende virksomheder § 2, stk. 2." Klagerens advokat har i skrivelse af 31. maj 1996 bl.a.  

 supplerende udtalt:
 "Erhvervs- og Selskabsstyrelsens krav om, at de 2  

 selskabsdeltagere skal være "uafhængige", er uhjemlet.
Det har således stedse været antaget - og  

 formentlig også sædvanligt - at komplementaren tillige kunne  

 være kommanditist.
Denne mulighed er direkte nævnt i udkast til  

 Lov om kommanditselskaber § 6, stk. 1, jfr. 1981-betænkningen side  

 76.
 Og omvendt er der intet retligt til hinder for - som det  

 ofte er forekommende  - at kommanditisterne ejer kapitalandele i  

 komplementarselskabet.
 ...
 Lov om erhvervsdrivende virksomheder stiller ikke i § 2,  

 stk. 2, krav om, at komplementaren skal have nogen dominerende position.
Erhvervs- og Selskabsstyrelsens påstand om, at  

 komplementaren "traditionelt" og ifølge "den traditionelle  

 selskabsret" antages at indtage en dominerende stilling i kommanditselskabet,  

 er næppe rigtig.
Enhver praktiker vil kunne give rækker af  

 eksempler på, at komplementarselskabet har været uden  

 selvstændig handlebeføjelse og uden egentlig økonomisk  

 soliditet." Erhvervs- og Selskabsstyrelsen har afgivet en yderligere  

 udtalelse af 14. juni 1996, som ikke har givet klageren anledning til  

 bemærkninger.
 4 medlemmer af ankenævnet Mads Bryde Andersen,  

 Merete Cordes, Gert Kristensen og Vagn Joensen udtaler:
Efter § 2, stk. 2, i lov om erhvervsdrivende virksomheder  

 foreligger der et kommanditselskab, når mindst én af deltagerne  

 (komplementaren) hæfter ubegrænset, personligt og solidarisk med  

 eventuelle medkomplementarer og mindst én af deltagerne  

 (kommanditisten) hæfter begrænset.
Heraf følger, at der i  

 et kommanditselskab må være mindst én kommanditist, som  

 ikke samtidig er komplementar.
I tilfælde, hvor der kun er to deltagere  

 i virksomheden, kan komplementaren og kommanditisten derfor ikke være  

 samme fysiske eller juridiske person.
Efter vedtægterne for K K/S hæfter  

 komplementaren og kommanditisten, der er to forskellige juridiske personer,  

 forskelligt som foreskrevet i loven.
Selskabet adskilles hermed klart fra de  

 lovbestemte selskabstyper, uanset at komplementaren er et af kommanditisten  

 helejet aktieselskab.
 Ledelsesforholdene i kommanditselskaber er ikke  

 lovreguleret, og der gælder ikke noget krav om, at komplementaren, som  

 i praksis ofte vil være et anparts- eller aktieselskab, ikke må  

 være behersket af kommanditisterne, jf. betænkning nr. 937 af  

 1981 om lovgivning om kommanditselskaber, hvor det under gennemgangen af  

 gældende ret anføres s. 53 om motiver for valg af selskabstyper:  

 "Således spiller skattemæssige overvejelser en rolle ved  

 stiftelse af et kommanditselskab med et aktieselskab som komplementar og  

 aktionærerne som kommanditister".
 Ankenævnet finder ikke, at der foreligger  

 selskabsretlige hensyn, som kan begrunde, at der sker identifikation mellem  

 et anparts- og aktieselskab som komplementar og samme selskabs majoritets-  

 eller eneanpartshaver eller - aktionær  som kommanditist med den  

 virkning, at der i virksomheden yderligere må deltage en i forhold til  

 komplementaren uafhængig kommanditist som forudsætning for, at  

 der kan anses at foreligge et kommanditselskab.
 Disse medlemmer stemmer derfor for, at Erhvervs- og  

 Selskabsstyrelsens afgørelse ophæves og at sagen hjemvises til  

 fortsat behandling i Erhvervs- og Selskabsstyrelsen.
 Et medlem af ankenævnet, Eskil Trolle,  

 bemærker:
 Det selskab, der søger registrering som  

 kommanditselskab i medfør af lov om erhvervsdrivende virksomheder og  

 årsregnskabsloven, har følgende struktur:
B Amba (14.500 andelshavere) 100% B Amba Kapital: 84,55 mio kr.
1 kommanditist C A/S Aktiekapital:4,45 mio kr.
K K/S Ifølge kommanditselskabskontraktens § 10  

 udgør komplementarselskabets bestyrelse sammen med  

 medarbejderrepræsentanterne bestyrelsen i kommanditselskabet.  

 Ifølge kontraktens § 11 udgøres direktionen i  

 komplementarselskabet af direktionen i kommanditselskabet.
Ledelsen af de to  

 selskaber, der tilsammen udgør kommanditselskabet, er med andre ord  

 identisk.
 De to selskabsdeltagere, kommanditisten og komplementaren,  

 udgør i fællesskab en og samme juridiske person og koncern.
Ifølge kommanditselskabskontraktens § 4 ejer  

 deltagerne en så stor del af kommanditselskabets aktiver, som svarer  

 til den pågældendes andel af indskudskapitalen.
Over- og  

 underskud deles mellem deltagerne i samme forhold.
Selskabet har  

 således ikke nogen af de sædvanlige bestemmelser inden for  

 kooperationsbeskatningsområdet, hvor overskuddet, fordeles blandt  

 medlemmerne i forhold til deres andel af omsætningen, jfr.  

 aktieselskabslovens § 1, stk. 4.
I tilfælde, hvor virksomheden går  

 således, at egenkapitalen i selskabet angribes, vil den  

 økonomiske realitet for de to selskabsdeltagere ikke i praksis  

 være forskellig, idet den ene selskabsdeltager alene hæfter med  

 sit allerede indbetalte indskud (kommanditisten) og komplementaren personligt  

 med sin aktiekapital.
Klageren har i sagen oplyst, at kommanditselskabet er  

 stiftet for at kunne tiltrække yderligere investorer. (En sådan  

 begrundelse dækker også stiftelsen af et aktieselskab). Siden  

 1992, hvor selskabet blev stiftet, er det efter det oplyste ikke lykkedes at  

 finde nogen medinvestor.
Det heromhandlede selskab er helt atypisk som  

 kommanditselskab, derved at der kun er een kommanditist.
Selskabet findes  

 derfor ikke at adskille sig på nogen måde fra et almindeligt  

 aktieselskab (datterselskab) stiftet af B Amba med en sammenlagt indbetalt  

 aktiekapital på 89 mio. kr.
Det heromhandlede selskab har derfor efter dette medlems  

 opfattelse aldrig været et kommanditselskab i realiteten.
Den  

 selskabsretlige realitet er, at B Amba har stiftet et datterselskab.
Eneste  

 forskel herfra er, at selskabet betegner sig som kommanditselskab.
 Et kommanditselskab forudsætter efter dette medlems  

 opfattelse et samvirke mellem to forskellige juridiske personer.  

 Således har det også været forud for indførelsen af  

 lov om erhvervsdrivende virksomheder i 1994. I betænkningen om  

 lovgivning om kommanditselskaber nr. 937 af juni 1981 hedder det eksempelvis  

 pag. 10 bl.a. følgende:
"Det for kommanditselskabet særegne er de to meget  

 forskellige typer selskabsdeltagere, komplementarer og kommanditister." Hvis enkeltstående juridiske enheder blot ved at  

 fordele penge i to forskellige kasser og angive forskellig  

 hæftelsesform for deres to selskabsenheder kan opnå status som  

 kommanditselskab, vil kommanditselskabsformen blive helt udvandet.
Hvis det  

 bliver omsiggribende at stifte kommanditselskaber frem for datter(aktie-  

 eller anparts)selskaber, er det vanskeligt at overskue konsekvenserne.
Kommanditselskaber er skattefri, idet skatterelevante  

 dispositioner skattemæssigt registreres direkte hos selskabsdeltagerne.  

 Skattemyndighederne kan derfor have en interesse i, at skattefri selskaber  

 kun dækker over de tilfælde, hvor lovgiver har indrømmet  

 skattefrihed (kommanditselskaber). Der er i så fald behov for kontrol  

 med, at selskaber, der udgiver sig for kommanditselskaber, også  

 dækker over de økonomiske realiteter, som reelt berettiger et  

 kommanditselskab, således at Erhvervs- og Selskabsstyrelsen ved  

 registrering af kommanditselskaber vurderer realiteten bag den "etikette",  

 selskaber udgiver sig for.
Erhvervs- og Selskabsstyrelsen bør derfor  

 ikke registrere en selskab som kommanditselskab, når der kan  

 konstateres juridisk identitet eller koncernforhold mellem kommanditisten og  

 komplementaren, eller når selskabet ifølge  

 kommanditselskabskontrakten og sine egne vedtægter ikke kan anses  at  

 være et kommanditselskab.
Kommanditselskaber, der i realiteten svarer til  

 almindelige datterselskaber, passer således ikke ind i det hidtidige  

 selskabsretlige system.
Et kommanditselskab må således efter  

 dette medlems opfattelse både ved stiftelsen og senere forudsætte  

 et selskabssamvirke mellem flere af hinanden uafhængige juridiske  

 personer, typisk med forskellig interesse og baggrund.
I overensstemmelse  

 hermed må et kommanditselskab ophøre, hvis komplementaren  

 går konkurs, uden at der findes en anden komplementar, eller  

 komplementaren udtræder.
Et kommanditselskab bør endvidere  

 ophøre, hvis alle kommanditisterne udtræder, eller  

 kommanditanparterne alle overdrages til komplementaren.
Et kommanditselskab,  

 hvor der i realiteten kun er een deltagende juridisk person eller koncern, er  

 derfor meningsløst.
Et selskab, der søger registrering efter lov om  

 erhvervsdrivende virksomheder, må således på  

 væsentlig måde adskille sig fra de øvrige lovregulerede  

 selskabstyper - en praksis, som Erhvervs- og Selskabsstyrelsen gennem  

 årene har opretholdt såvel inden for kommanditselskaber som andre  

 selskabsformer med begrænset hæftelse.
En sådan praksis  

 bør efter dette medlems opfattelse ikke tilsidesættes af  

 Erhvervsankenævnet.
Det er nok rigtigt, at kontrollen med økonomiske  

 realiteter inden for et selskabsforhold er overordentlig vanskelig, navnlig  

 når der hen ad vejen eksempelvis bliver udskiftning i deltagerkredsen  

 af kommanditister eller salg af aktier i komplementaren.
De "tekniske"  

 vanskeligheder for styrelsen  ved at konstatere, om komplementaren og  

 kommanditisterne i realiteten tilhører den samme juridiske enhed, er i  

 dag således til stede (så længe der ikke er pligt til at  

 oplyse et 100% ejerforhold). Men dette forhold bør efter dette medlems  

 opfattelse ikke hindre, at styrelsen, når den kan konstatere  

 identiteten, nægter registrering.
Når Erhvervs- og  

 Selskabsstyrelsen påtager sig en sådan opgave, bør det  

 ikke være Erhvervsankenævnet, der holder styrelsen tilbage  

 herfra.
 På denne baggrund kan dette medlem af nævnet  

 tiltræde Erhvervs- og Selskabsstyrelsens registreringsnægtelse af  

 de af styrelsen nævnte grunde.
 I overensstemmelse med flertallet ophæves Erhvervs-  

 og Selskabsstyrelsens afgørelse og sagen hjemvises til fortsat  

 behandling i Erhvervs- og Selskabsstyrelsen.
