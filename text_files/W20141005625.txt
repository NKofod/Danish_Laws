Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en swingerklub havde forskellige priser for mænd og kvinder.
Da klager ikke kunne dokumentere at have besøgt swingerklubben, faldt der ingen godtgørelse.
 Klagen drejer sig om påstået forskelsbehandling på grund af køn i forbindelse med, at en swingerklub kræver forskellige entrépriser for mænd og kvinder.
Ligebehandlingsnævnets afgørelse Det er i strid med ligestillingsloven, at indklagede swingerklub opkræver forskellige entrépriser for mænd og kvinder.
Sagsfremstilling Der er klaget over, at en swingerklub kræver forskellige entrépriser for mænd og kvinder.
 Det følger af indklagedes hjemmeside, at prisen for entré er:
Single mænd (søn-tors)* kr. 200Single mænd (fre-lør+helligdage)* kr. 300Par (søn-tors)* kr. 150Par (fre-lør+helligdage)* kr. 200Trio-profil (søn-tors)* kr. 250Trio-profil (fre-lør+helligdage)* kr. 300Single kvinder* kr. 50 * Pris forudsætter gyldig profil på <hjemmeside>**Gæste single piger, gæste par og gæste mænd er personer som møder op uden at have oprettet en personlig profil på denne side! Parternes bemærkninger Klager påstår, at han ved entré blev opkrævet 200 kr., mens de kvindelige gæster fik lov til at komme gratis ind.
 Klager mener, at dette er i strid med loven, da han på grund af sit køn er blevet behandlet ringere end én af modsatte køn.
 Klager bemærker, at indklagede i sit svarskrift ikke bestrider påstanden om forskellige priser.
 Klager mødte op hos indklagede, men forlod stedet, da han blev opkrævet 200 kr. og ikke kunne indgå i en dialog med indehaverne trods forsøg herom.
 Da klager ikke har været inde i swingerklubben og tillige ikke har nogen profil på klubbens hjemmeside, kan et ønske om dokumentation for besøget ikke imødekommes.
Klager mener, at der er påvist faktiske omstændigheder for, at der er udøvet forskelsbehandling.
Det er herefter indklagede, der skal bevise, at ligebehandlingsprincippet ikke er blevet krænket.
Dette har indklagede ikke gjort.
 Klager ønsker godtgørelse.
 Indklagede bemærker, at det beløb, klager påstår, han er blevet opkrævet, er en speciel pris til gæster, der har oprettet en profil på swingerklubbens hjemmeside.
 Indklagede anmoder klager om at oplyse sit profilnavn, således at påstanden om besøg kan verificeres, da klubben efter hvert besøg indfører en besøgsdato på gæstens profil.
 Indklagede bekræfter, at der er en prisforskel mellem kvinder og mænd ved entré, men at forskellen på ingen måder er udtryk for forsøg på forskelsbehandling på grund af køn.
Klager behandles ikke ringere eller anderledes, end han ville blive på andre danske swingerklubber.
Ingen swingerklub tager samme entrépris for mænd og kvinder.
Prisforskellen mellem mænd og kvinder udgør hos de nærmeste konkurrenter op til 500 kr.
 Indklagede bemærker, at de er tvunget til at have samme prisstruktur som resten af markedet, hvis swingerklubben skal kunne eksistere.
Der har tidligere været flere tiltag på markedet for at etablere ens priser, men dette har ikke lykkedes.
Hvis en klub som den eneste indfører ens priser for begge køn, vil denne ikke være leve- eller konkurrencedygtig.
Hele markedet er nødt til at aftale ens prisstruktur samtidigt, for at en sådan ændring kan foretages.
 Indklagede har dog forsøgt at minimere forskellen betydeligt, således at den højest mulige prisforskel mellem kvinder og mænd udgør 350 kr.
Prisforskellen er ikke begrundet i et ønske om økonomisk gevinst, men et ønske om at regulere antallet af de forskellige køn.
Indklagede ønsker, at opnå en mere jævn fordeling i antallet af de to køn gennem en differentieret prisstruktur, da antallet af single mænd, der anvender swingerklubber, er langt større end single kvinder.
En differentieret prisstruktur er med til at opfylde lovens formål om modvirkning af chikane og sexchikane.
Hvis der er ens priser for begge køn, vil antallet af mænd være meget højere end kvinder, hvilket i sig selv vil kunne krænke en kvindes værdighed og skabe et truende, fjendtligt, nedværdigende, ydmygende eller ubehageligt klima.
Indklagede ser derfor deres praksis som objektivt begrundet i legitime formål.
Ydermere mener indklagede, at deres praksis er både hensigtsmæssig og nødvendig.
Prisreguleringen er den mindst indgribende metode til at antals- og adfærdsregulere gæsterne og derigennem skabe en værdig og god oplevelse for alle gæster.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Det fremgår af indklagedes hjemmeside, at entrépriserne for mænd og kvinder ikke er den samme.
 Indklagede har anført, at prisforskellene skyldes et ønske om at regulere antallet af de to køn og derigennem skabe en værdig og god oplevelse for alle gæster.
Ligebehandlingsnævnet finder, at indklagede har overtrådt ligestillingsloven ved at opkræve forskellige priser for mænd og kvinder.
Nævnet finder ikke, at indklagede med sin forklaring om baggrunden for prisfastsættelsen har dokumenteret sådanne legitime formål efter ligestillingsloven, at dette kan begrunde den nævnte forskelsbehandling.
 Klager får derfor medhold i sin klage.
Klager har ikke dokumenteret, at han har været i swingerklubben.
Klager er således ikke blevet konkret berørt af prisforskellen og tilkendes derfor ikke godtgørelse.
