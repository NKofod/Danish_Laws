Nyt fra Ankestyrelsen - sportsskader - af  

 fuldmægtig Frank Bøgh Madsen Ankestyrelsen har i et principielt møde behandlet  

 en række sager om anerkendelse af sportsskader som  

 ulykkestilfælde efter arbejdsskadeforsikringslovens § 9, nr. 1.  

 Det blev herved præciseret, at anerkendelse må bero på en  

 konkret vurdering af, om der er dokumenteret en udefra kommende indvirkning,  

 forstået som en usædvanlig afvigelse i forhold til spillets  

 almindelige afvikling.
Der blev konkret taget stilling til anerkendelse af  

 skader inden for skiløb, fodbold og ishockey.
Afgørelserne er  

 udsendt som SM U-6-99.
Baggrund I 1997 havde Ankestyrelsen præciseret praksis  

 omkring faldskader.1)  Det blev herved  

 fastslået, at beviskravet til den pludselige udefra kommende  

 indvirkning lempes, således at det - når det er godtgjort, at der  

 er tale om et fald - indfortolkes, at faldet er sket som følge af en  

 udefra kommende indvirkning, når der ikke er oplyst  

 omstændigheder, der sandsynliggør anden årsag.
 I 1997 havde Ankestyrelsen imidlertid ikke haft lejlighed  

 til at vurdere i hvilket omfang denne bevislempelse omfattede sportsskader,  

 hvilket var baggrunden for at Ankestyrelsen i april 1999 holdt et principielt  

 møde, hvor der blev behandlet 7 sager om anerkendelse af sportsskader  

 som ulykkestilfælde.
Udgangspunktet for præciseringen Inden for ulykkesforsikringen har sportsskader længe  

 været behandlet ved Ankenævnet for Forsikring, i et vist omfang  

 ved domstolene2)  og overvejet i  

 litteraturen. 3)  Inden for  

 arbejdsskadeforsikringsretten er der imidlertid tale om et relativt nyt  

 område.
Ved præciseringen af praksis tog Ankestyrelsen  

 udgangspunkt i en højesteretsdom fra 1993,4)  hvor fortolkningen af  

 ulykkesdefinitionen blev tiltrådt.5)   

  Højesteret fandt, at en forløftning ikke var et  

 ulykkestilfælde efter arbejdsskadeforsikringsloven, da løftet  

 var begyndt og udført som ønsket, indtil sikredes ryg  

 "brød sammen". Der var således ikke indtrådt nogen  

 pludselig udefra kommende indvirkning på sikredes legeme.
Efter  

 højesteretsdommer Nørgaards kommentar var det derfor ikke noget  

 udefra der "slog til", men sikrede selv, der ikke "slog til".
Udefra kommende indvirkning For at dokumentere en pludselig udefra kommende  

 indvirkning må der således kræves en usædvanlig  

 afvigelse i forhold til det af sikrede igangsatte  

 hændelsesforløb.6) Kravet til bevis for den udefra kommende indvirkning er  

 forskelligt, afhængig af typen af hændelsens type og skadens  

 art.
Sagsoplysning Ved sportsskader er det herefter væsentligt at  

 være opmærksom på, at mange sportsgrene indebærer  

 hurtige hændelsesforløb ofte med flere spillere involveret,  

 hvilket kan gøre det svært for sikrede at vide nøjagtigt,  

 hvad der skete, f.eks. ved en tackling bagfra.
Konkret kan sagens oplysning  

 således nødvendiggøre indhentelse af  

 vidneforklaringer.
Inden der træffes afgørelse i sagen  

 bør det stå klart, hvad der skete, herunder om sikrede havde  

 fysisk kontakt med andre spillere, med banden, en målstolpe eller om  

 sikrede blev ramt af bolden/pucken m.v.
Særligt ved tacklinger  

 bør det stå klart, hvad det var sikrede forsøgte at  

 udføre, og hvad der eventuelt gik galt i den forbindelse, herunder om  

 modspillerens kontakt med sikrede efter spillets regler må betegnes som  

 ulovlig.
Især det sidste taler for anerkendelse og kan f.eks.  

 understøttes ved dokumentation for at dommeren gav en straf for  

 forseelsen.
I de fleste af sagerne havde Ankestyrelsen fundet det  

 nødvendigt at høre arbejdsgiver og at indhente udtalelser fra  

 et eller flere vidner (medspillere, modspillere, trænere m.v.) for at  

 afklare, hvad der skete.
I flere af sagerne havde Ankestyrelsen desuden  

 modtaget uddrag af reglerne for de forskellige sportsgrene, herunder  

 retningslinier for under hvilke omstændigheder dommeren skal  

 idømme en straf for overtrædelse af spilleregler.
Præcisering af praksis Ankestyrelsen fandt grundlag for at fastslå, at  

 der ikke inden for sportsskader er grundlag for en generel lempelse af  

 beviskravet til den udefra kommende indvirkning, som det er sket ved  

 faldskader uden for sport ved SM U-11-97. Sikrede har således en  

 stor indflydelse på forløbet af idrætsudøvelsen,  

 hvor det ofte er sædvanligt, at der søges situationer, hvor fald  

 er en forventelig følge, eller eventuelt at kontakt med jorden  

 ligefrem er en del af det taktiske spil.
Det blev herefter fastslået, at det må bero  

 på en konkret vurdering om der er dokumenteret en pludselig udefra  

 kommende indvirkning forstået som en usædvanlig afvigelse i  

 forhold til spillets almindelige afvikling.
Det må i den forbindelse  

 tages med i betragtning, hvad der er sædvanligt og hvad der er  

 reglementeret/lovligt inden for den konkrete sportsgren, herunder om  

 personkontakt indgår som en sædvanlig del af  

 sportsudøvelsen.
Skiløb Generelt fastslog Ankestyrelsen, at fald som følge  

 af påkørsel af forhindringer og andre personer på ski  

 normalt må kunne anerkendes efter en konkret vurdering.
Omvendt  

 må der ske afvisning, hvis kontakten med sneen var ønsket eller  

 at sikrede har haft en stor indflydelse og kontrol over hændelsen, som  

 kun i beskedent omfang har afveget fra det sædvanlige.
Som eksempel kan  

 nævnes en forvridning som følge af uheldige bevægelser,  

 uden at der har været tale om et fald.
 Ved det principielle møde anerkendte Ankestyrelsen  

 2 sager om fald ved skiløb.
Skiene krydsede og sikrede faldt I den ene skisag (109372-97) lagde Ankestyrelsen til  

 grund, at sikrede som ansat skiguide i forbindelse med forberedelse af en  

 picnic for gæsterne på et skisportssted kørte langsomt  

 på ski ned ad en almindelig blå piste i god sigtbarhed.
Da den  

 venstre ski ramte en sne- eller isklump og krydsede den højre ski  

 faldt sikrede, og i forbindelse hermed forvred han venstre knæ.
Arbejdsskadestyrelsen havde anerkendt, men selskabet  

 ankede og henviste til, at det ikke kunne betegnes som usædvanligt, at  

 der var ispletter på en isløjpe.
Det måtte forventes at en  

 skiguide/lærer ikke bevægede sig ud på en løjpe,  

 hvis der var for meget is og den dermed var farlig.
 Ankestyrelsen tiltrådte Arbejdsskadestyrelsens  

 anerkendelse af hændelsen som ulykkestilfælde, da hændelsen  

 måtte anses for at gå ud over, hvad sikrede måtte  

 være forberedt på i forbindelse med den omhandlede  

 arbejdssituation.
Undvigemanøvre på ski og sikrede faldt I den anden skisag (108893-98) lagde Ankestyrelsen til  

 grund, at sikrede i forbindelse med skiløb faldt, da hans ski i en  

 undvigemanøvre ramte en skiløber, der faldt foran sikrede,  

 hvorefter han rullede ned ad en ca. 6 meter stejl skrænt.
Skiene blev  

 ikke udløst i forbindelse med faldet og sikrede beskadigede de  

 forreste korsbånd og menisker i begge knæ. Han var kortvarigt  

 bevidstløs i forbindelse med faldet.
Arbejdsskadestyrelsen havde  

 afvist at anerkende og begrundet det med, at man under skiløb må  

 forvente at falde.
Ankestyrelsen ændrede afgørelsen til  

 anerkendelse, da hændelsen blev anset for at gå ud over, hvad  

 sikrede måtte være forberedt på i forbindelse med den  

 omhandlede arbejdssituation.
Fodbold Inden for fodboldsport fastslog Ankestyrelsen generelt, at  

 spillerne forudsættes at være forberedt på lovlige  

 tacklinger, der er udført inden for rammerne af fodboldspillet.  

 Konkret kan omstændighederne omkring en tackling, herunder at den var  

 ureglementeret, eller at tacklingens udførelse afveg væsentligt  

 fra den ønskede udførelse dog tale for anerkendelse.
Andre  

 hændelser, f.eks. sammenstød under luftduel, at sikrede fik  

 bolden i hovedet eller ramte en målstolpe med kroppen, kan efter en  

 konkret vurdering anerkendes uden at spillets regler kan anses for at  

 være overtrådt.
Tacklingsøvelse I den ene fodboldsag (107174-97) tiltrådte  

 Ankestyrelsen at sagen var blevet afvist i Arbejdsskadestyrelsen.
Det blev  

 lagt til grund, at sikrede som kursusleder skulle demonstrere en  

 øvelse sammen med en kursist, hvor der skulle vises en korrekt  

 udført tackling med bold imellem.
Da sikrede kom for sent til bolden  

 fik modspilleren sparket først.
Da sikredes ben derefter ramte bolden  

 i tacklingen fik han et vrid i ankel og knæ.
Ankestyrelsen vurderede, at der ikke var dokumenteret en  

 udefra kommende påvirkning, der gik ud over, hvad der må anses  

 for sædvanligt forekommende i en tacklingssituation som den beskrevne  

 inden for fodboldspil.
Der blev endvidere lagt vægt på, at selvom  

 tacklingen forløb lidt anderledes end planlagt, så var den  

 reglementeret udført med bold imellem.
Der var således ikke  

 direkte kontakt mellem modspillerens støvle og sikredes ben.
Ramt af fodbold og faldt I den anden sag om fodbold (100204-99) ændrede  

 Ankestyrelsen til anerkendelse.
Det blev lagt til grund, at sikrede efter  

 endt fodboldtræning skulle samle bolde ind, og i den forbindelse skulle  

 han til at sparke til en fodbold, da han blev ramt på  

 støttebenet af en fodbold, og derved kom ud af balance og gled  

 på den regnvåde græsplæne.
I faldet tog sikrede fra  

 med højre hånd, som han landede på med sin fulde  

 vægt, hvorved håndleddet brækkede.
 Efter Ankestyrelsens vurdering var der således  

 dokumenteret en pludselig og udefra kommende indvirkning i form af en  

 usædvanlig afvigelse, der gik ud over, hvad sikrede måtte  

 være forberedt på i forbindelse med den beskrevne situation.  

 Sikrede havde således ingen mulighed for at forberede eller kontrollere  

 hændelsens forløb, da han uvidende fik sparket en bold ind  

 på "støttebenet", mens han selv var ved at forberede et spark  

 til en anden fodbold, og som følge heraf brækkede han  

 håndleddet.
Ishockey Generelt fastslog Ankestyrelsen, at ved vurderingen af, om  

 der ved en hændelse i forbindelse med ishockey er sandsynliggjort en  

 udefra kommende indvirkning, forstået som en usædvanlig  

 afvigelse, bl.a. må lægges vægt på, om sikrede har  

 været udsat for en tackling, der gik ud over spillets regler.  

 Hændelser, der ikke ligger ud over spillets regler kan dog anerkendes,  

 såfremt der kan påvises et voldsomt og usædvanligt  

 forløb i forhold til spillets normale udførelse.
Ramt af glidende tackling og faldt I den ene sag (102747-98) ændrede Ankestyrelsen  

 afgørelsen til anerkendelse.
Det blev lagt til grund, at sikrede under  

 en ishockey-træningskamp blev tacklet i forbindelse med en dribling.
En  

 modstander smed sig ned og ramte sikrede på stav og ankel, hvorved han  

 faldt og med stor fart gled ind i banden og forvred venstre fod.
Ved  

 røntgenundersøgelser blev der efterfølgende påvist  

 et brud i anklen.
 Efter Ankestyrelsens vurdering havde sikrede været  

 udsat for en pludselig udefra kommende indvirkning forstået som en  

 usædvanlig afvigelse i form af en ulovlig og voldsom tackling, hvorved  

 sikrede faldt og ramte banden med foden, således at han pådrog  

 sig et knoglebrud.
Skub med stav mod skulder førte til fald I den anden sag (102140-98) fandt Ankestyrelsen, at den  

 beskrevne hændelse opfyldt kravene til anerkendelse som  

 ulykkestilfælde.
Det blev lagt til grund, at sikrede under en  

 ishockey-træningskamp blev tacklet af en modstander, der bagfra  

 trykkede sin stav mod den højre skulder, hvorved sikrede faldt og med  

 stor fart gled ind i banden med højre skulder først.
Sikrede  

 havde efterfølgende fået stillet diagnosen traumatisk rotator  

 cuff læsion i højre skulder.
Ishockeyklubben havde oplyst, at modspilleren ikke havde  

 fået en straf for forseelsen, men at tacklingen alligevel måtte  

 anses for at være ulovlig.
Klubben havde i den forbindelse fremsendt  

 uddrag af spillets regler.
 Efter Ankestyrelsens vurdering havde sikrede været  

 udsat for en pludselig udefra kommende indvirkning forstået som en  

 usædvanlig afvigelse i form af en ureglementeret og voldsom tackling  

 bagfra, hvorved han faldt og ramte banden med en skulderskade til  

 følge.
Akillessenebristning I en sag om en volleyballspiller (108415-97) lagde  

 Ankestyrelsen til grund, at sikrede som lærer deltog i en  

 volleyballkamp, hvor medspilleren, der stod foran ham ved en servmodtagelse,  

 sagde: "Jeg har." Imidlertid dukkede medspilleren sig i sidste  

 øjeblik, hvorfor sikrede forsøgte at gå efter bolden.  

 Sikrede bevægede sig hurtigt fremad, men i det samme bristede den  

 venstre akillessene.
Det var muligt, at sikrede var gledet lidt i  

 svedaflejringer på gulvet.
Ankestyrelsen afviste at anerkende hændelsen og  

 henviste til, at efter praksis kræver anerkendelse af en  

 akillesseneruptur særligt, at der sandsynliggøres en belastning,  

 som er egnet til at medføre en senebristning, f.eks. et slag eller  

 spark direkte på akillessenen.
Efter lægefaglig erfaring kan  

 bristning af en akillessene således opstå uden påviselig  

 ydre vold hos normale utrænede eller overtrænede personer under  

 pludselige afsæt.
At man i forbindelse med hændelsen eventuelt  

 glider kan normalt ikke medføre en tilstrækkeligt voldsom  

 belastning til at forårsage bristning af en sund akillessene.
 Da lægefaglige erfaringer netop ved  

 akillessenebristninger er så specifikke i erkendelsen af at denne type  

 skade kun kan opstå ved en særlig belastning øges  

 beviskravet til en pludselig udefra kommende indvirkning betydeligt,  

 således at kun voldsomme direkte belastninger af senen kan anerkendes  

 som ulykkestilfælde.
 Ankestyrelsen vurderede herefter, at der ikke var  

 dokumenteret en udefra kommende belastning, der gik ud over, hvad der  

 måtte anses for sædvanligt forekommende i den beskrevne  

 spillesituation, hvor sikrede satte af for at modtage en bold under en  

 volleyballkamp.
At sikrede i forbindelse med hændelsen pådrog  

 sig en akillesseneruptur i forbindelse med et afsæt, var således  

 ikke tilstrækkeligt til anerkendelse som ulykkestilfælde efter  

 loven.
At han eventuelt gled lidt i noget sved på banen kunne ikke  

 ændre dette.
Der var således ikke sandsynliggjort en udefra  

 kommende belastning, der kunne antages at medføre en bristning af en  

 sund akillessene.
Sikredes advokat havde henvist til en landsretsdom om en  

 fingerskade under vandpolospil (refereret i note 2), og anført, at  

 dette var udtryk for retspraksis.
Ankestyrelsen henviste i den forbindelse  

 til højesteretsdommen trykt i UfR 1979, side 70 om en  

 akillessenebristning (også refereret i note 2).
 1)  Der  

 henvises til Artiklen "Faldskader" af fuldmægtig Frank Bøgh  

 Madsen side 11f i Nyt fra Ankestyrelsen nr. 4/1997 og til SM U-11-97.
 2)  Der kan  

 særligt henvises til to domme inden for ulykkesforsikringsretten, der  

 har givet anledning til en del debat:
a) Ugeskrift for Retsvæsen 1979, side 70ff.
En  

 badmintonspiller bristede akillessenen under forsøg på at  

 nå en vanskeligt placeret fjerbold.
Retslægerådet havde  

 udtalt, at bristning af akillessenen uden påviselig vold kan  

 indtræde hos normale utrænede eller overtrænede personer  

 under pludselige afsæt.
Der var ikke i sagen oplyst udefra kommende,  

 specielle årsager til senebristningen.
At sikrede eventuelt gled lidt  

 på gulvet ændrede ikke på denne vurdering.
Landsretten  

 afviste at anerkende, da senebristningen måtte anses for at være  

 forårsaget af en overanstrengelse hos sikrede, der gennem et  

 længere tidsrum ikke havde spillet badminton.
Højesteret  

 tiltrådte med Landsrettens grunde.
b) Østre Landsrets dom af 15. januar 1998 om en  

 fingerskade under en vandpolokamp.
Ved en 2-1 afgørelse anerkendte  

 Landsretten hændelsen som et ulykkestilfælde, da beskadigelsen af  

 forsikredes finger, der var sket ved, at bolden ramte hans finger uheldigt,  

 fandtes at ligge udenfor, hvad han måtte påregne kunne blive en  

 følge af hans forsøg på at gribe bolden.
Efter Ankestyrelsens vurdering er det dog tvivlsomt om de  

 to domme kan bidrage væsentligt til fastlæggelsen af  

 anerkendelsespraksis om sportsskader.
Højesteretssagen vedrører  

 en akillesseneruptur, hvorfor beviskravet til en udefra kommende årsag  

 konkret blev øget, og landsretssagen blev ikke anket på trods af  

 dissens.
 3)  Der kan  

 bl.a. henvises til følgende litteratur:
 Ivan Sørensen: Artikel "Irregulære  

 skadestilfælde i den private ulykkesforsikring" i Ugeskrift for  

 Retsvæsen 1991, afdeling B, side 380ff., særligt side 382 og 387  

 samt bogen Forsikringsret, 2. udgave, 1997, side 371.
 Carsten Sennels: Artikel "Den traditionelle  

 ulykkesdefinition" i Juristen nr. 3, 1996, side 108ff.
 Jens Evald et al: Idræt og Jura, side 66ff.
4)  Dommen er  

 trykt i Ugeskrift for Retsvæsen 1993 side 226ff. og kommenteret af  

 højesteretsdommer Nørgaard i Ugeskrift for Retsvæsen  

 1993, afdeling B, side 220ff.
Dommen og kommentaren er refereret i SM  

 U-1-93.
