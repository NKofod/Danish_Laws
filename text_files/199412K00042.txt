Nr LSF 42 Forslag til Lov om ændring af lov om midlertidig opholdstilladelse til  

 visse personer fra det tidligere Jugoslavien m.v. (Forlængelse af perioden  

 for midlertidig opholdstilladelse) Fremsat af Birthe Rønn Hornbech (V) Inge Dahl-Sørensen (V) Ivar Hansen (V)  

 Svend Aage Jensby (V) Erling Oxdam (V) Ulla Tørnæs (V) Helge Adam Møller (KF)  

 Pia Christmas-Møller (KF) Hans Engell (KF) Henning Grove (KF) John Vinther  

 (KF) Tom Behnke (FP) Kim Behnke (FP) Jan Køpke Christensen (FP) den 2. november 1994 § 1 I lov nr. 933 af 28. november 1992 om midlertidig opholdstilladelse til  

 visse personer fra det tidligere Jugoslavien m.v., som senest ændret ved lov  

 nr. 425 af 1. juni 1994, foretages følgende ændring:
 I § 15, stk. 2, 2. pkt., ændres »2 år« til: »3  

 år«.
§ 2 Loven træder i kraft dagen efter bekendtgørelsen i Lovtidende.
§ 3 Loven gælder ikke for Færøerne og Grønland.
Bemærkninger til lovforslaget Forudsætningen for loven om midlertidig opholdstilladelse til visse  

 personer fra det tidligere Jugoslavien m.v. var i sin tid, at den daværende  

 regering på den ene side var villig til at modtage en lang række personer,  

 der dels havde rejst gennem sikre lande til Danmark og allerede af den grund  

 kunne være afvist, dels var villig til også at modtage krigsramte, der ikke  

 kunne falde ind under flygtningekonventionens definition af  

 flygtningebegrebet.
Regeringen fremsatte derfor et lovforslag, der blev vedtaget med et bredt  

 flertal i november 1992, og som gav midlertidig opholdstilladelse til en lang  

 række personer, der på grund af krigshandlinger eller lignende uroligheder i  

 det område, de pågældende ellers ville kunne vende tilbage til, måtte antages  

 at have behov for midlertidig beskyttelse i Danmark.
Om lovforslaget henvises  

 til Folketingstidende 1992-93, forhandlingerne sp. 151, 517, 2143 og 2325,  

 tillæg A sp. 1237, tillæg B sp. 105 og tillæg C sp. 75.
 I foråret 1994 tilkendegav et flertal i det daværende Folketing, herunder  

 regeringspartierne, at man ikke ønskede at udskyde asylsagsbehandlingen, når  

 det i lovens § 15, stk. 2, 2. pkt., nævnte tidsrum på 2 år måtte være  

 udløbet, ligesom indenrigsministeren ikke ønskede at give tilsagn om -  

 eventuelt ved ændring af udlændingebekendtgørelsen - at udnytte lovens  

 muligheder for at give eksjugoslaverne en opholdstilladelse med henblik på  

 fortsat midlertidigt ophold.
 Forslagsstillerne var og er helt uforstående over for indenrigsministerens  

 og regeringens beslutning om, at man ikke vil forlænge udsættelsen med  

 asylbehandlingen.
Synspunktet synes endvidere helt uforeneligt med de intentioner,  

 ministeren har tilkendegivet om, at sagsbehandlingstiden i asylsager skal  

 nedsættes væsentligt.
Tværtimod finder forslagsstillerne, at den  

 omstændighed, at tusinder af personer nu kan søge asyl, vil medføre kaotiske  

 tilstande hos de myndigheder, der skal behandle sagerne, samtidig med at  

 ventetiden for andre asylsøgere væsentligt forøges.
 Denne bekymring bekræftes nu af Finansministeriets turnusundersøgelse fra  

 oktober 1994, der forudser en betydelig byrde for Direktoratet for Udlændinge  

 i forbindelse med behandlingen af asylansøgninger fra bosniske  

 krigsflygtninge.
Problemernes alvor forstærkes af den nævnte turnusundersøgelses  

 oplysninger om, at der i direktoratet allerede nu er en betydelig pukkel af  

 ubehandlede asylsager og meget lange sagsbehandlingstider i nogle typer af  

 sager, samt at sagsbehandlingstiden for øvrige udlændingesager er steget i de  

 seneste år.
Endelig nævner rapporten, at en stor del af direktoratets  

 problemer er led i en række selvforstærkende kredsløb eller onde cirkler.
 Det er for forslagsstillerne helt afgørende, at eksjugoslaverne ikke på  

 nuværende tidspunkt kan indgå i asylproceduren med den følge, at arbejdet i  

 direktoratet bliver endnu mere kaotisk og sagsbehandlingstiderne endnu  

 længere.
 Men forslagsstillerne finder tillige helt principielt, at de krigsramte  

 ikke bør indgå i en asylsagsbehandling, der, såfremt der gives  

 opholdstilladelse, vil betyde, at de pågældende vil være berettiget til  

 permanent opholdstilladelse.
 Forslagsstillerne finder, at de forudsætninger, hvorunder loven blev  

 vedtaget i efteråret 1992, er svigtet helt afgørende og finder, at de  

 momenter, som den radikale ordfører, Elisabeth Arnold, anførte under debatten  

 den 21. oktober 1992 fortsat bør være gældende.
 Der citeres fra Folketingstidende 1992-93, forhandlingerne sp. 534:
»Det er vigtigt, at disse personer ikke skal have store, dyre  

 programmer og integreres osv., de skal simpelt hen have en midlertidig  

 beskyttelse, fordi deres verden er brudt sammen, og når der er kommet  

 tålelige forhold i deres hjemegn, skal vi gennem FN nok hjælpe med at  

 fortælle, at nu kan de godt blive sendt tilbage igen. . .« Bemærkninger til lovforslagets enkelte bestemmelser Til § 1 Da forslagsstillerne ikke ønsker, at personer med opholdstilladelse efter  

 jugoslaverloven skal indgå i den normale asylprocedure, og da det fortsat  

 ikke er muligt at bedømme, hvornår de nuværende uroligheder og  

 borgerkrigslignende tilstande i det tidligere Jugoslavien ophører og dermed,  

 hvor længe de personer, der har fået meddelt midlertidig opholdstilladelse,  

 må antages at have behov for fortsat midlertidig beskyttelse, foreslås det,  

 at perioden for den midlertidige opholdstilladelse forlænges fra 2 år til 3  

 år.
