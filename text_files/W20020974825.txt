Ankestyrelsens principafgørelse A-47-02 om arbejdsredskaber - arbejdspladsindretning - hjælp efter anden lovgivning Resume:
 Ansøger var ikke berettiget til hjælp til forbedringer af adgangsforhold til en institution i form af asfaltramper, lifte og automatiske døråbnere som arbejdsredskaber.
 Begrundelsen var, at de ansøgte forbedringer ikke var arbejdspladsindretninger til personligt brug, men at det drejede sig om at bedre adgangsforhold for elever på institutionen, som benyttede kørestole, og udgiften blev afholdt efter anden lovgivning.
 Kassation:
Der er kommet nye regler på området Love:
Lov om aktiv socialpolitik - lovbekendtgørelse nr. 614 af 26. juni 2001 - § 78, stk. 1 og § 78, stk. 2 Sagsfremstilling:
Ansøger havde med revalideringsstøtte fået uddannelse til lærer, og var blevet ansat som underviser på specialcenter for voksne.
I den forbindelse havde ansøger søgt om støtte efter aktivlovens § 78 til installering af asfaltramper, lifte og automatiske døråbnere på arbejdspladsen, samt hejsetavler og en PC´er med særlig stavekontrol.
 Ansøger havde samtidig fremsendt ansøgningen til AF-Storkøbenhavn, der - i forventning om at få dækket omkostningerne fra kommunen - bevilgede ramper, lifte og automatiske døråbnere til en samlet pris på omkring 520.000 kr.
 Kommunen gav afslag på det ansøgte, men fandt det rimeligt at støtte med indretningen af en individuel arbejdsplads, og imødekom ansøgningen om hejsetavler og PC´er med særlig stavekontrol.
 Ansøger søgte atter kommunen om etablering af tilgængeligheden på arbejdspladsen i form at 3 automatiske døråbnere.
 Kommunen gav atter afslag på det ansøgte, og henviste samtidig til sektoransvarlighedsprincippet og bemærkede, at indsatsen på handicapområdet således ikke alene var en opgave for socialsektoren, men også undervisningssektoren, sundhedssektoren m.v.
 Nævnet tiltrådte kommunens afgørelse med begrundelsen, at hjælp efter § 78, stk. 2 til arbejdsredskaber m.m., var sekundær i forhold til hjælp efter denne eller anden lovgivning.
 Sagen blev behandlet i principielt møde med henblik på afklaring af, hvorvidt den ansøgte indretning af arbejdsplads i form af automatiske døråbnere, asfaltramper og lift kan bevilges efter aktivlovens § 78.
 Afgørelse:
 Ankestyrelsen fandt ikke grundlag for at tilsidesætte nævnets afgørelse.
 Ansøger havde således ikke ret til at få automatiske døråbnere, asfaltramper og lifte på arbejdspladsen, som arbejdsredskaber efter § 78 i lov om aktiv socialpolitik.
 Begrundelsen for afgørelsen var, at efter § 78, stk. 2 er hjælp til arbejdsredskaber m.m. sekundær i forhold til hjælp efter denne eller anden lovgivning.
 Ankestyrelsen fandt endvidere, at forbedring af adgangsforholdene til institutionen i form af asfaltramper, lifte og automatiske døråbnere ikke hørte ind under den sociale lovgivning.
 Ankestyrelsen lagde vægt på, at de ansøgte forbedringer ikke var arbejdspladsindretninger til personligt brug, men at det drejede sig om at bedre adgangsforhold for elever på institutionen, som benyttede kørestole.
 Ankestyrelsen var opmærksom på, at AF-Storkøbenhavn havde bevilget 8 stk. døråbnere med 16 trykkontakter, kabling af døre og nødvendig udvidelse af elgruppetavle til en samlet pris af 181.786 kr., ligesom AF-Storkøbenhavn efterfølgende har bevilget hjælp til etablering af 2 asfaltramper i skolegården og 2 lifte, efter lov om kompensation til handicappede i erhverv.
 Ankestyrelsen tiltrådte således det sociale nævns afgørelse.
