Opfølgning nr. 2 til inspektion af Inspektion af Arresthuset i Rønne den 21. august 2000 Den 23. januar 2001 afgav jeg en endelig rapport om min inspektion den 21. august 2000 af Arresthuset i Rønne.
I rapporten bad jeg arresthuset og Direktoratet for Kriminalforsorgen om udtalelser mv. om nærmere angivne forhold.
 Jeg modtog udtalelser af 23. februar 2001 og 23. april 2001 med bilag fra Arresthuset i Rønne og Direktoratet for Kriminalforsorgen.
 Den 6. juli 2001 afgav jeg opfølgningsrapport (nr. 1) hvori jeg stillede nogle spørgsmål mv.
 Jeg modtog en udtalelse af 20. juli 2001 fra Arresthuset i Rønne og en udtalelse af 17. august 2001 fra Direktoratet for Kriminalforsorgen.
 Jeg skal herefter meddele følgende:
Ad pkt. 2.3.5.  Fritidsrum Jeg henstillede til arresthuset at fremskaffe egentlig skriftlig vejledning i brugen af redskaber i motionslokalet, og at vejledningen blev hængt op på et sted der er synligt for brugerne.
Jeg bad om underretning når dette var sket.
 Arresthuset har indsendt kopier af den motionsvejledning der er hængt op i motionsrummet.
 Jeg tager til efterretning at arresthuset har fremskaffet og ophængt vejledning i brug af motionsredskaber.
Ad pkt. 6.8.  Talsmandsordning Jeg bad arresthuset om en udtalelse om hvordan arresthuset agter at leve op til kravet i direktoratets cirkulære af 15. marts 1978 om at formen for drøftelser med de indsatte skal være fastlagt.
Endvidere bad jeg arresthuset om at oplyse hvad direktoratets anmodning om orientering af de indsatte om arresthusets administration af de organisatoriske drøftelser med de indsatte herefter giver anledning til.
Jeg henviste i den forbindelse arresthuset til at forelægge eventuelle tvivlsspørgsmål for direktoratet.
Arresthuset oplyste at de indsattes ophold i arresthuset som regel er så kortvarige at det er svært at opretholde en talsmandsordning.
Arresthuset vurderede at en sådan ordning ikke ville kunne komme til at fungere optimalt og havde derfor hidtil valgt at prioritere et godt samarbejde mellem indsatte og ansatte i stedet.
 Arresthuset henviste i øvrigt til at det af arresthusets husorden fremgår at de indsatte kan anmode om en samtale/et møde med arrestforvarer, overvagtmester eller fængselsfunktionær vedrørende de generelle forhold i arresthuset.
 I sin udtalelse af 24. april 2001 anførte direktoratet hertil følgende:
 Direktoratet kan oplyse, at der i medfør af § 3 i cirkulære om organisatoriske former for drøftelser med indsatte, tillige er et krav om, at der lejlighedsvis  og på arresthusets initiativ  afholdes møde med grupper af indsatte.
På denne baggrund finder direktoratet, at det bør fremgå af husordenen, at arresthuset lejlighedsvis vil afholde møde med de indsatte, hvis de indsatte ikke selv fremsætter anmodning herom.
Direktoratet har gjort arresthuset bekendt hermed.
 Jeg bad om underretning når arresthusets husorden var ændret i overensstemmelse med det som direktoratet havde anført.
Arresthuset har oplyst at husordenen er revideret for så vidt angår spørgsmålet om organisatoriske drøftelser med de indsatte.
Af den reviderede husorden fremgår at der lejlighedsvis, og efter behov [vil] blive afholdt møder med grupper af indsatte på arresthusets initiativ, ligeledes kan enkeltstående eller grupper af indsatte bede om et sådant møde.
 Direktoratet har hertil anført følgende:
 Direktoratet har ingen bemærkninger hertil.
Direktoratet har dog dags dato meddelt arresthuset, at man går ud fra, at arresthuset nu administrerer efter de nye regler om medindflydelse, jfr. straffuldbyrdelseslovens § 34, og at den nugældende husorden er i overensstemmelse hermed.
 Jeg tager det oplyste om ændringen af husordenen i henhold til det tidligere gældende cirkulære af 15. marts 1978 om organisatoriske drøftelser med de indsatte til efterretning.
 Det står mig imidlertid ikke klart om direktoratet mener at den gældende husorden skal være, og i givet fald er, i overensstemmelse med reglerne om medindflydelse i straffuldbyrdelseslovens § 34. Jeg henstiller at direktoratet overfor arresthuset tager stilling til dette og yder vejledning i fornødent omfang.
 Jeg foretager mig herefter ikke videre i anledning af dette punkt.
 Ad pkt. 7.1.6.2.
Jeg henstillede at arresthuset i husordenen fik tilføjet at også indtagelse og besiddelse af hash eller andre euforiserende stoffer som ikke er ordineret af en læge, er ulovlig.
Jeg bad om underretning når det var sket.
 Arresthuset har oplyst at husordenen nu er revideret også på dette punkt.
 Jeg tager det oplyste til efterretning.
Ad pkt. 8. - Opfølgning Jeg betragter herefter min inspektion af Arresthuset i Rønne som afsluttet.
Ad pkt. 9.  Underretning Denne opfølgningsrapport (nr. 2) sendes til arresthuset, Direktoratet for Kriminalforsorgen, Folketingets Retsudvalg og de indsatte i arresthuset.
