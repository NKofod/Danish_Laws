Vejledning om udvælgelseskriterier for  

 reservation af   

 støtte til helhedsorienteret byfornyelse Indledning Ved lov nr. 398 af 26. juni 1998 om ændring af lov  

 om byfornyelse er der bl.a. gennemført en ændring af lovens  

 § 8, stk. 3, hvorefter ministeren kan fastsætte regler om  

 fordelingen af midler til helhedsorienteret byfornyelse.
 Ved cirkulære af 10. november 1998 om  

 udvælgelseskriterier for reservation af støtte til  

 helhedsorienteret byfornyelse er der fastsat nærmere regler.  

 Cirkulæret er optaget som bilag til vejledningen.
 I ministeriets vejledning om byfornyelseslovens  

 beslutningstyper, udgivet i august 1998, er der i afsnit 3 nærmere  

 gennemgået reglerne i lovens kapitel 2 om helhedsorienteret  

 byfornyelse.
Denne vejledning indeholder en gennemgang af de regler,  

 som er fastsat ved ovennævnte cirkulære.
Vejledningen er opdelt i  

 følgende afsnit:
5.Ikrafttræden Afsnit 1 Formålet med cirkulæret Investeringsrammen til helhedsorienteret byfornyelse for  

 1998 er fordelt efter "først-til-mølle"-princippet.  

 Da den samlede ansøgte ramme oversteg investeringsrammen på 100  

 mill. kr., blev rammen fordelt ligeligt og forholdsmæssigt mellem de 16  

 samtidigt indkomne ansøgninger.
 Da helhedsorienteret byfornyelse er en ny beslutningstype,  

 forventes det, at opmærksomheden og interessen for denne  

 beslutningstype vil vokse betydeligt i de kommende år og resultere i  

 flere ansøgninger.
 Der var derfor behov for en ændring af det  

 dagældende "først-til-mølle"-princip med  

 henblik på at skabe en bedre sammenhæng mellem fordeling af  

 midlerne og de initiativer, der ønskes igangsat med henblik på  

 opfyldelse af regeringens bypolitiske mål.
Det bemærkes i denne forbindelse, at  

 investeringsrammen til helhedsorienteret byfornyelse er fastsat til 125 mill.  

 kr. i 1999 og til 150 mill. kr. hvert af de følgende år.
Under  

 forudsætning af, at de enkelte helhedsorienterede beslutninger hver  

 tildeles den maksimale tilsagnsramme på 10 mill. kr., vil der kunne  

 reserveres midler til ca. 12- 13 beslutninger i 1999 og til ca. 15  

 beslutninger i hvert af de følgende år.
Med ovennævnte lovændring fastlægges der  

 - primært ud fra en behovsbedømmelse - nogle  

 udvælgelseskriterier til fordeling af midler til den helhedsorienterede  

 byfornyelse gældende fra 1999 og fremover.
Det er fortsat kommunerne,  

 der efter lovens § 4 træffer beslutning, iværksætter  

 og gennemfører helhedsorienteret byfornyelse i områder, hvor der  

 findes en flerhed af væsentlige problemer, navnlig af  

 bygningsmæssig, boligsocial, kulturel og trafikal karakter.
 Formålet med ændringen er, at midlerne  

 kanaliseres hen, hvor behovet er størst i forhold til typer af  

 væsentlige problemer i forskellige byområder, og at der  

 lægges vægt på den organisatoriske tilrettelæggelse  

 af indsatsen i de lokale områder.
Afsnit 2 Reservation Opmærksomheden henledes på, at reservationen  

 efter lovens § 6, stk. 2, meddeles på baggrund af kommunens  

 ansøgning, der skal indeholde en kortfattet beskrivelse af  

 området og de påtænkte initiativer, samt budget over de  

 forventede udgifter.
Bestemmelsen om reservation er begrundet i, at kommunen  

 ikke skal gennemføre unødigt planlægningsarbejde m.v.,  

 før der er sikret økonomisk grundlag for et  

 efterfølgende tilsagn.
Udvælgelsen af ansøgninger vil  

 således ske på et tidspunkt, hvor projekterne er i idefasen og  

 skal videreudvikles i samarbejde med beboerne og andre parter i  

 området.
Afsnit 3 Udvælgelseskriterier 3.1. Udvælgelsen af ansøgninger  

 forudsættes dels at ske på baggrund af en vurdering af, om  

 ansøgningerne opfylder nærmere fastsatte kriterier med hensyn  

 til kommunens, områdets og foranstaltningernes karakter, dels på  

 baggrund af en prioritering af ansøgningerne, hvori indgår en  

 hensigtsmæssighedsvurdering.
Det er en forudsætning for  

 efterfølgende tilsagn, at kriterierne for reservationen ligeledes skal  

 være opfyldt ved endelig vedtagelse af beslutningen om  

 helhedsorienteret byfornyelse.
 3.2. Af cirkulærets § 1 fremgår, at  

 ministeriet ved reservation af støtte til ansøgninger om  

 helhedsorienteret byfornyelse vil tilstræbe, at der sker en  

geografisk spredning, en spredning på kommunetyper og en  

 spredning på områdetyper.
Med geografisk spredning og spredning på  

 kommunetyper er det hensigten at undgå, at midlerne koncentreres i  

 bestemte områder i landet, og at opnå at både de  

 største kommuner, købstæder og landkommuner kan komme i  

 betragtning.
Samtidig har aspekter som boligsociale forhold,  

 byøkologiske og ressource- og miljømæssige forhold og  

 foranstaltninger, som fremmer en større identitetsfølelse hos  

 beboerne, en høj prioritet.
 Ved spredning på områdetyper opnås, at  

 der både kan ske helhedsorienteret byfornyelse i de traditionelle  

 byfornyelsesområder i bykernerne og i f.eks. de nyere  

 forstadsområder, hvor problemerne ikke primært er knyttet til  

 boligerne.
Det fremgår af bemærkningerne til  

 ændringsforslaget, at der er sket en prioritering af områder i  

større byer.
Dermed er der dog ikke sket en udelukkelse  

 af mindre belastede byområder og mindre byer.
 3.3. Af cirkulærets § 2 fremgår, at  

 ministeriet vil prioritere følgende områder:
 1. Ældre byområder i større byer  

 med omfattende byfornyelsesproblemer i form af nedslidte boliger med  

 væsentlige installationsmangler.
Ved at prioritere disse områder søges sikret,  

 at den væsentligste del af midlerne anvendes i de traditionelle  

 byfornyelsesområder.
Prioriteringen følger derved principperne  

 for tildelingen af investeringsrammen til bygningsfornyelse.
 Tildelingen af sidstnævnte investeringsramme sker  

 på grundlag af objektive kriterier og prioriterer - som hidtil -  

 kommuner med tunge byfornyelsesproblemer i form af nedslidte bygninger med  

 væsentlige installationsmangler.
2. Nyere boligområder i større  

 byer, f.eks. forstadsområder.
Problemerne vil i høj grad  

 være knyttet til de sociale og kulturelle forhold, og kan blive  

 forstærket som følge af uhensigtsmæssige  

 planløsninger (f.eks. idéforladte friarealer og  

 uhensigtsmæssige trafikløsninger).
3. Områder i mindre byer, hvor der er behov  

 for bymæssig udvikling, herunder landsbyer.
I disse områder vil  

 problemerne ofte have sammenhæng med trafikal belastning og mangel  

 på kulturelle mødesteder samt fælles friarealer.
4. Mindre belastede byområder, hvor indsatsen  

 primært er forebyggende.
Områderne skal stadig opfylde  

 betingelserne i lovens § 4, men problemerne har ikke samme omfang og  

 tyngde, som de tre øvrige kategorier.
 Mindre belastede byområder kan også være  

 områder, hvor der allerede er gennemført bygningsfornyelse, men  

 hvor der stadig er problemer, der kan have helhedskarakter.
 Ministeriet vil prioritere i nævnte  

 rækkefølge dog således, at der søges sikret  

 reservation til projekter tilhørende mindst de tre første  

 områder, jf. § 2, stk. 2.
 Der kan være ansøgninger i de områder,  

 der er nævnt i § 2, stk. 1, der ikke får reservation,  

 som følge af de forhold, der er nævnt i § 1 og §§ 3-  

 5.
 3.4. Endvidere er det - efter cirkulærets § 3 -  

 stadig en forudsætning, at højst en
tredjedel af rammen anvendes til områder, hvori der ikke  

 indgår bygningsfornyelse af betydning.
Derved sikres, at der ikke rykkes ved formålet med  

 anvendelsen af byfornyelsesmidlerne.
Den væsentligste del af midlerne  

 anvendes fortsat i områder med væsentlige bygningsmæssige  

 mangler, hvor helhedsorienterede byfornyelsesbeslutninger kan indgå som  

 en overbygning af beslutninger om bygningsfornyelse.
Kommunen skal i sin ansøgning oplyse, om der skal  

 ske bygningsfornyelse i området.
Hvis dette er tilfældet, skal  

 kommunen oplyse om det nærmere behov for bygningsfornyelse i  

 området samt om prioritering af bygningsfornyelsen inden for den  

 tildelte investeringsramme til bygningsfornyelse eller eventuelt i forhold  

 til fremtidige investeringsrammer.
 3.5. Det fremgår af cirkulærets § 4, at  

 ministeriet vil prioritere "de bedste projekter".
Derved prioriteres ansøgninger fra kommuner, der  

 på et tidligt tidspunkt kan angive en strategi og metode for, hvordan  

 den helhedsorienterede byfornyelse tilrettelægges bedst muligt indenfor  

 lovens rammer.
Det betyder ikke, at det er de bedst formulerede  

 ansøgninger, der får fortrinsret, men det kan have vægt,  

 at kommunen har gjort sig sine kvalificerede overvejelser om  

 nedenstående.
Bestemmelsen indebærer en prioritering af  

 ansøgninger, som har konkrete forslag til, hvordan en lokal  

 forankring fremmes, og hvordan en større identitetsfølelse  

 med området skabes blandt beboerne.
Ansøgningen skal endvidere  

 angive, hvordan de påtænkte initiativer kan indgå som en  

helhedsorienteret og koordineret indsats af virkemidler.
Det vil sige,  

 at ansøgningen skal indeholde mere og andet end fysiske  

 byplanmæssige løsninger.
Der skal gives anvisninger på, hvordan inddragelse  

 af private ressourcer, såvel fra organisationer som  

 virksomheder, kan udnyttes for at sætte gang i en positiv udvikling.  

 Det kan bl.a. indebære, at investeringer fra forskellige områder  

 tilsammen kan skabe en synergi.
Ved ressourcer forstås både  

 menneskelige, organisatoriske og økonomiske.
Det bør ligeledes være et vægtet  

 kriterium, at kommunen i sin ansøgning om reservation angiver, hvordan  

 en tværsektoriel og koordineret indsats tænkes  

 gennemført.
Det kan bl.a. betyde en ændring af arbejdsdelingen  

 mellem teknisk forvaltning (som traditionel planlægningsforvaltning) og  

 andre forvaltninger.
 Herudover prioriteres projekter, der giver gode  

 løsninger på, hvordan helhedsorienteret byfornyelse kan  

kombineres med en eller flere af lovens øvrige  

 beslutningstyper, såvel indholdsmæssigt som  

 proceduremæssigt, samt projekter, der skaber en god  

 sammenhæng mellem byfornyelsesprogrammet og den fysiske  

 planlægning.
 Endelig lægges der vægt på, at kommunen  

 i sin ansøgning har opstillet klare målsætninger og  

 målbare succeskriterier.
 3.6. Ved fastsættelse af kriteriet om spredning  

 af temaer, jf. § 5, stk. 1, sikres, at ministeriet til brug for  

 en fremtidig evaluering får mulighed for at få belyst så  

 mange forskellige projekter som muligt.
Derudover har ministeriet mulighed for at opprioritere  

 bestemte temaer i bestemte år.
I 1999 vil der således efter  

 § 5, stk. 2, ske en prioritering af projekter/ansøgninger,  

 der lægger op til initiativer, der inddrager lokalsamfundet (beboerne,  

 borgerne, organisationer, virksomheder mv.) i nye samarbejdsrelationer  

 og anviser nye veje/redskaber til forpligtende samarbejde.
Afsnit 4 Frist for indsendelse af ansøgninger Ansøgninger om reservation af støtte til  

 helhedsorienteret byfornyelse inden for investeringsrammen for 1999 indsendes  

 til ministeriet og skal være fremme i ministeriet senest den 20. januar  

 1999. I det omfang ansøgningerne overstiger de midler, der er til  

 rådighed, udvælges ansøgningerne efter cirkulærets  

 kriterier.
Afsnit 5 Ikrafttræden Cirkulæret træder i kraft den 1. januar  

 1999.
