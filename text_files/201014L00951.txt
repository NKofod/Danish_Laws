Bilag 1 Betænkning afgivet af Erhvervsudvalget den 26. maj 2011 Betænkning over Forslag til lov om ændring af lov om skibes besætning, lov om beskatning af søfolk, sømandsloven, lov om Handelsflådens Velfærdsråd og lov om sikkerhed til søs (Justering af muligheden for at tillade, at skibe registreret i Dansk Internationalt Skibsregister kan føres af en person, som ikke har dansk indfødsret eller er omfattet af EU/EØS-reglerne om fri bevægelighed, etablering af et udenrigsfradrag for visse danske søfarende, økonomisk beskyttelse af efterladte søfarende, gennemførelse af ændringsprotokollen til SUA-konventionen m.v.) [af økonomi- og erhvervsministeren (Brian Mikkelsen)] 1. Ændringsforslag Økonomi- og erhvervsministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 7. april 2011 og var til 1. behandling den 15. april 2011. Lovforslaget blev efter 1. behandling henvist til behandling i Erhvervsudvalget.
Dispensation fra § 8 a, stk. 2, i Folketingets forretningsorden Udvalget anmoder om, at Folketinget dispenserer fra reglen i forretningsordenen om, at 2. behandling af lovforslaget ikke må finde sted før 2 dage efter, at offentliggørelsen af betænkningen har fundet sted.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og økonomi- og erhvervsministeren sendte den 4. februar 2011 dette udkast til udvalget, jf.
ERU alm. del  bilag 149. Den 7. april 2011 sendte økonomi- og erhvervsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Bilfærgernes Rederiforening og Lars Birch Jensen, Stenstrup Økonomi- og erhvervsministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 21 spørgsmål til økonomi- og erhvervsministeren til skriftlig besvarelse, som denne har besvaret.
3. Indstillinger og politiske bemærkninger Indstillinger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
Politiske bemærkninger Udvalget udtaler, at Folketingets Erhvervsudvalg én gang årligt drøfter situationen omkring Dansk Søfart.
Dette sker på baggrund af årsrapporter vedrørende tonnage, antal ansatte m.v.
 Herudover drøftes forholdene omkring DIS med henblik på at evaluere rammer og beskæftigelse.
Radikale Venstres medlem af udvalget finder det endvidere afgørende, at der med de stillede ændringsforslag er sikret fortsat bredt flertal om søfartspolitikken på dette afgørende område.
Det skaber stabile rammevilkår, som er afgørende for en stærkt globaliseret branche.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af økonomi- og erhvervsministeren, tiltrådt af et flertal (udvalget med undtagelse af EL):
 1) Nr. 1 affattes således:
 »1. § 19, stk. 2, 2. pkt., affattes således:
»Søfartsstyrelsen kan dog tillade, at lovens krav om indfødsret fraviges.«« [Adgang til at fravige nationalitetskrav] Til § 2 2) Paragraffen affattes således:
»§ 2 I lov nr. 386 af 27. maj 2005 om beskatning af søfolk (sømandsbeskatningsloven), som ændret senest ved § 12 i lov nr. 521 af 12. juni 2009, foretages følgende ændringer:
 1. § 3 affattes således:
»§ 3. Personer, som uden for begrænset fart erhverver lønindkomst ved arbejde om bord på danske eller udenlandske skibe, kan ved opgørelsen af den skattepligtige indkomst fradrage et beløb på 56.900 kr.
Har skibet en bruttotonnage på 500 t eller derover, udgør fradraget efter 1. pkt. 105.000 kr., medmindre skibet anvendes til regelmæssig passagersejlads mellem havne i EU-medlemsstater.
 Stk. 2. Personer, som uden for begrænset fart erhverver lønindkomst ved arbejde om bord på stenfiskerfartøjer, herunder sandsugere, som har egne fremdrivningsmidler og eget lastrum til transport af materialer indvundet fra havbunden, og som har en bruttotonnage på 20 t eller derover, kan ved opgørelsen af den skattepligtige indkomst fradrage et beløb på 56.900 kr.
Stk. 3. Har en person kun lønindtægt som nævnt i stk. 1 eller stk. 2 i en del af året, eller er der tale om ansættelse på deltid, nedsættes fradraget forholdsmæssigt.
Det er en betingelse for fradrag, at forhyringsvilkårene for den pågældende svarer til, hvad der sædvanligvis gælder for søfolk.
Stk. 4. Stk. 1-3 finder tilsvarende anvendelse ved erhvervelse af lønindkomst ved arbejde udført om bord på skibe og installationer, der anvendes i tilknytning til efterforskning og udvinding af kulbrinter uden for dansk søterritorium og dansk kontinentalsokkelområde, samt ved arbejde om bord på skole- og øvelsesskibe, jf. lov om maritime uddannelser.« 2. I § 15 ændres »§ 3, stk. 1« til: »§ 3, stk. 1-3« to steder.« [Nyaffattelse af sømandsbeskatningsloven] Til § 4 3) Nr. 4 affattes således:
»4. I § 5, stk. 1, 1. pkt., ændres »på 140 øre pr. dag« til: », der betales«.« [Ændring vedrørende velfærdsbidraget] 4) Nr. 5 udgår, og i stedet indsættes:
 »5. § 5, stk. 1, 2. pkt., affattes således:
»Afgiften påhviler rederen og den søfarende med hver 70 øre pr. dag.
For søfarende på skibe, som er registreret i Dansk Internationalt Skibsregister, betaler rederen dog en afgift på 200 øre pr. dag.« 01. § 5, stk. 2, ophæves.
Stk. 3 bliver herefter stk. 2.« [Forhøjet velfærdsbidrag for DIS-skibe] Bemærkninger Til nr. 1 Med ændringsforslaget foretages en sproglig tilpasning af forslaget om, at Søfartsstyrelsen kan tillade, at lovens krav om indfødsret fraviges.
Ifølge lovforslagets § 1 vil lovens krav om indfødsret i visse tilfælde kunne fraviges.
Af de almindelige og specielle bemærkninger til denne bestemmelse fremgår flere steder, at såfremt mindst halvdelen af de skibe, som til enhver tid er registreret i DIS, føres af en person, som har dansk indfødsret, eller som er omfattet af EU/EØS-reglerne om fri bevægelighed, vil der kunne meddeles tilladelse til at fravige nationalitetskravet for den resterende halvdel af skibene i DIS.
Dette foreslås justeret, således at der skal kunne meddeles tilladelse til at fravige nationalitetskravet, såfremt mindst 60 pct. af de skibe, som til enhver tid er registreret i DIS, føres af en person, som har dansk indfødsret, eller som er omfattet af EU/EØS-reglerne om fri bevægelighed.
Det foreslås endvidere, at den i lovforslagets bemærkninger omtalte etablering af en midlertidig ordning på 5 år, hvor skibe på udenlandsk flag, efter ansøgning, kan indflages til DIS, uden at der stilles et nationalitetskrav til skibsføreren, ikke skal finde anvendelse.
Fra lovens ikrafttræden vil indflagning af skibe således i alle tilfælde være underlagt ovennævnte hovedregel om, at mindst 60 pct. af skibene under DIS føres af en person, som opfylder nationalitetskravet.
 De øvrige elementer i lovforslagets bemærkninger om nationalitetskravet fastholdes uændret.
Til nr. 2 Efter § 2 i det fremsatte lovforslag vil der fremover skulle gælde et sømandsfradrag på 105.000 kr. ved arbejde om bord på skibe uden for EU/EØS, mens det hidtil gældende sømandsfradrag på 56.900 kr. fortsat vil skulle gælde ved arbejde inden for EU/EØS.
Det foreslås at ændre dette, således at fradraget på 105.000 kr. vil skulle gælde ved arbejde om bord på visse skibe med en bruttotonnage på 500 t eller derover, uanset om der sejles inden for eller uden for EU/EØS, jf. nedenfor.
Rent teknisk foreslås det at nyaffatte sømandsbeskatningslovens § 3.
Efter forslaget til sømandsbeskatningslovens § 3, stk. 1, 1. pkt., vil sømandsfradraget ved arbejde om bord på danske eller udenlandske skibe som udgangspunkt udgøre et beløb på 56.900 kr.
Ved et dansk skib forstås efter sømandsbeskatningslovens § 2 et skib, som er registreret med hjemsted her i landet med en bruttotonnage på 20 t eller derover, og som udelukkende anvendes til erhvervsmæssig befordring af passagerer eller gods eller som kabellægningsfartøj.
Bareboatindchartrede udenlandsk registrerede skibe sidestilles med danske skibe, mens bareboatudchartrede dansk registrerede skibe ikke anses for danske skibe i sømandsbeskatningslovens forstand.
Ved et udenlandsk skib forstås et skib med ovennævnte størrelse og anvendelse, når skibet ikke anses for et dansk skib.
Efter forslaget til § 3, stk. 1, 2. pkt., udgør sømandsfradraget et beløb på 105.000 kr., hvis det danske eller udenlandske skib har en bruttotonnage på 500 t eller derover.
Dette vil dog ikke gælde, hvis skibet anvendes til regelmæssig passagersejlads mellem havne i EU-medlemsstater (færgefart), idet søfarende på sådanne skibe ikke opererer på det globale maritime arbejdsmarked, og således ikke er i samme konkurrencesituation som søfarende på større lastskibe.
I sådanne tilfælde vil det hidtidige sømandsfradrag på 56.900 kr. fortsat være gældende.
Det bemærkes, at der ikke vil blive etableret automatiske indberetningssystemer hos SKAT til håndtering af de to fradragsstørrelser.
Dette har to årsager.
For det første vil sømandsfradraget for danske søfolk om bord på udenlandske skibe under alle omstændigheder fortsat skulle håndteres manuelt, idet de danske skattemyndigheder ikke kan pålægge en udenlandsk arbejdsgiver en indberetningspligt.
Dernæst vil der for danske arbejdsgiveres vedkommende være tale om et forholdsvis begrænset antal søfolk.
De administrative omkostninger i forbindelse med etableringen af et automatisk indberetningssystem til håndtering af to fradragsstørrelser vil ikke stå mål med det antal skatteydere, der skal håndteres.
Danske arbejdsgivere vil derfor for alle søfolk skulle indberette sødage m.v. på samme måde, som det sker i dag.
De søfolk, der er berettiget til det højere fradrag, vil skulle selvangive dette.
Forslaget til sømandsbeskatningslovens § 3, stk. 2-4, er en videreførelse af hidtidige regler for stenfiskerfartøjer/sandsugere, for skibe og installationer, der anvendes i tilknytning til efterforskning og udvinding af kulbrinter og endelig for skole- og øvelsesskibe.
Endvidere videreføres de hidtil gældende regler om forholdsmæssigt fradrag, hvis den søfarende kun er ansat en del af året, eller hvis der er tale om ansættelse på deltid.
Hvis en sømand arbejder en del af et år på et skib over 500 t og en del af året på et skib under 500 t, vil den pågældende få det høje fradrag for den del af året, hvor der arbejdes om bord på det store skib, og det lavere fradrag for den del af året, hvor der arbejdes om bord på det lille skib.
Reglerne for beskatning af personer, der arbejder om bord på skibe registreret i Dansk Internationalt Skibsregister (DIS), ændres ikke.
DIS-søfolk vil fortsat blive aflønnet med en nettohyre, og den tekniske skatteberegning for sådanne søfolk vil blive foretaget som hidtil.
Det vil således være et sømandsfradrag på 56.900 kr., der vil indgå i de tekniske beregninger, uanset om den pågældende sømand arbejder om bord på et skib, der er over eller under 500 t.
 For så vidt angår ændringen af sømandsbeskatningslovens § 15 bemærkes, at der er tale om en konsekvensændring som følge af den foreslåede nyaffattelse af sømandsbeskatningslovens § 3.
Til nr. 3 og 4 Lovforslagets overordnede formål er at styrke betingelserne for vækst i Det Blå Danmark gennem en styrkelse af rammevilkårene i DIS, bl.a. ved at justere muligheden for at tillade, at skibe registreret i DIS kan føres af en person, som ikke har dansk indfødsret eller er omfattet af EU/EØS-reglerne om fri bevægelighed (nationalitetskravet).
Skibe, som ikke er registreret i DIS, herunder f.eks. indenrigsfærger, vil ikke i samme omfang som DIS-skibe opnå ændrede vilkår som følge af lovforslaget.
Lovforslagets element om, at statens tilskud til Handelsflådens Velfærdsråd skal overtages af rederne, foreslås derfor justeret, således at det forhøjede rederbidrag kommer til at gælde for de skibe, som ved lovforslaget bliver omfattet af de ændrede vilkår, dvs.
DIS-skibene.
For skibe, som ikke er registreret i DIS, vil forslaget indebære, at disse fremover skal betale det samme velfærdsbidrag, som de gør i dag, dvs. 70 øre pr. søfarende pr. dag.
For DIS-skibe vil rederen derimod fremover skulle betales et beløb på 200 øre pr. søfarende pr. dag mod 70 øre i dag.
I forhold til lovforslaget betyder ændringsforslagene således en forhøjelse på 30 øre for redere for DIS-skibe.
 Forhøjelsen af udgifterne til velfærdsbidrag for søfarende på DIS-skibe skønnes at blive modsvaret af det vækstpotentiale, som ligger i lovforslagets justering af nationalitetskravet for skibsførere på DIS-skibe.
 Ligesom det er tilfældet ved det fremsatte lovforslag, vil der også med ændringsforslaget ske en fastholdelse af det samlede beløb, som fremover vil blive betalt til Handelsflådens Velfærdsråd.
Ændringsforslagene indeholder endvidere af lovtekniske årsager en opdeling af det oprindelige forslag til § 4, nr. 5, i to selvstændige numre.
Dette forslag er rent redaktionelt.
Helge Sander (V) fmd.
Torsten Schack Pedersen (V) Marion Pedersen (V) Lars Christian Lilleholt (V) Erling Bonnesen (V) Colette L.
Brix (DF) nfmd.
Pia Adelsteen (DF) Carina Christensen (KF) Rasmus Jarlov (KF) Orla Hav (S) Benny Engelbrecht (S) Henrik Dam Kristensen (S) Niels Sindal (S) Karsten Hønge (SF) Steen Gade (SF) Morten Østergaard (RV) Frank Aaen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
