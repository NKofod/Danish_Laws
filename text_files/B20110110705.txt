Bekendtgørelse om visse vedtægtsændringer for erhvervsdrivende fonde I medfør af § 48, stk. 3, i lov om erhvervsdrivende fonde, jf. lovbekendtgørelse nr. 560 af 19. maj 2010, fastsættes:
§ 1. Uanset § 48, stk. 1, i lov om erhvervsdrivende fonde kan fondsmyndigheden efter indstilling fra fondens bestyrelse tillade ændring af bestemmelser i en vedtægt vedrørende 1) fondens navn, hjemsted og regnskabsår, 2) antallet af bestyrelsesmedlemmer og aldersbetingelserne for disse, 3) bestyrelsesmedlemmernes udpegningsperiode, vederlag og beslutningsdygtighed, 4) tegningsret, 5) fondens ledelsesforhold i øvrigt, 6) anbringelse af fondens aktiver og forbudspåtegning på disse, 7) revision af fondens årsregnskaber, 8) tilsvarende administrative forhold, 9) faktiske erhvervsaktiviteter, som ikke har betydning for fondens formål, 10) fusion mellem fonde, der begge er omfattet af lov om erhvervsdrivende fonde, og som har beslægtede formål, 11) fusion mellem en moderfond og et eller flere af moderfondens helejede datterselskaber (aktie- eller anpartsselskaber), hvor moderfonden bliver den fortsættende fond, 12) tvangsopløsning og 13) sproglig og redaktionel modernisering af vedtægten, der ikke medfører indholdsmæssige ændringer heri.
 § 2. Bekendtgørelsen træder i kraft den 1. januar 2012.
 Stk. 2. Bekendtgørelse nr. 65 af 24. januar 1997 om visse vedtægtsændringer for erhvervsdrivende fonde ophæves.
