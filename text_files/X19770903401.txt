En leverandør af jagtgeværer standsede levering til en købmand i en  

 provinsby med begrundelsen, at antagelsen af købmanden som forhandler var  

 sket ved en fejltagelse, da salget af de pågældende geværer skete gennem  

 specialforretninger med polititilladelse til forhandling af geværer.  

 Monopoltilsynet meddelte leverandøren leveringspålæg, idet købmanden gennem  

 flere år havde haft specialafdeling med jagtartikler samt polititilladelse  

 til forhandling af geværer.
De af leverandøren påberåbte sikkerhedshensyn  

 måtte antages at være taget af politimesteren, inden tilladelse til  

 forhandling blev givet, og kunne derfor ikke anses som en saglig begrundelse.
 En købmand i en provinsby klagede over, at han ikke længere kunne få  

 leveret jagtgeværer af russisk fabrikat.
Klageren oplyste, at han gennem en længere årrække har haft en  

 specialafdeling for jagt- og fiskeartikler, og at han har polititilladelse  

 til forhandling af jagtgeværer.
Han får leveret jagtgeværer fra flere  

 leverandører, og salget af de russiske geværer udgjorde i 1976 skønsmæssigt  

 12-13 pct. af hans samlede salg af jagtgeværer.
 Forretningen modtog stadig en del forespørgsler om de russiske geværer, og  

 klageren fandt det urimeligt, at han som følge af leveringsstandsningen ikke  

 længere var i stand til at forsyne sine kunder med disse geværer.
Om begrundelsen for leveringsstandsningen oplyste leverandøren, som er  

 eneimportør af de pågældende geværer, at salget heraf sker gennem  

 specialforretninger samt enkelte isenkræmmere med specialafdeling.
Før  

 antagelse af en ny forhandler undersøges dennes økonomiske forhold og  

 tilknytning til branchen med henblik på bedømmelse af de faglige  

 kvalifikationer.
Endvidere kontrolleres, om forhandleren har polititilladelse  

 til forhandling af geværer.
En sådan undersøgelse var ved en fejltagelse ikke foretaget ved antagelsen  

 af klageren som forhandler.
Da det konstateredes, at der var tale om en  

 blandet landhandel, standsedes leveringen, idet leverandøren ikke anså  

 forretningens opbevaringsforhold for betryggende og indehaverens faglige  

 kvalifikationer for tilstrækkelige til at meddele den fornødne  

 kundeinformation.
Sikkerhedshensyn måtte derfor føre til leveringsstandsning.  

 Der var ikke aflagt besøg i forretningen til nærmere undersøgelse af disse  

 forhold.
 Det var tilsynets opfattelse, at leveringsstandsningen medførte den i  

 monopollovens § 11, stk. 1, nævnte urimelige indskrænkning i klagerens frie  

 erhvervsudøvelse.
 Der blev herved lagt vægt på, at leverandøren med en betydelig  

 markedsandel og eneforhandling af visse geværer måtte anses for at udøve en  

 væsentlig indflydelse på omsætningsforholdene for jagtgeværer her i landet og  

 således var omfattet af monopollovens § 2, stk. 1.
Endvidere blev der lagt vægt på, at de af leverandøren påberåbte  

 sikkerhedshensyn næppe kunne anses for at være en saglig begrundelse for  

 leveringsstandsningen.
Sådanne hensyn må antages at være taget af  

 politimesteren, før denne meddeler den ifølge lovgivningen fornødne  

 tilladelse til forhandling af geværer, og det forekommer ikke rimeligt, at en  

 leverandør fastlægger videregående krav til sikkerhed end foreskrevet i  

 lovgivningen.
Hertil kom, at det af leverandøren anførte sikkerhedshensyn  

 ikke var tilgodeset ved leveringsstandsningen, idet klageren stadig kunne få  

 leverancer af jagtgeværer fra andre leverandører.
 Endelig blev der henvist til, at klageren havde haft et ikke ubetydeligt  

 salg af de pågældende geværer og derfor måtte antages at have en væsentlig og  

 rimelig erhvervsmæssig interesse i at kunne fortsætte forhandlingen heraf.
 Da forhandlinger med leverandøren med henblik på at bringe  

 leveringsstandsningen til ophør endte uden resultat, meddeltes der i medfør  

 af monopollovens § 12, stk. 3, leverandøren pålæg om omgående at genoptage  

 levering af russiske jagtgeværer til købmanden.
 Leverandøren har meddelt at have genoptaget levering.
