 I strid med god revisorskik, at revisor ikke havde gennemgået posten  

 »Andre tilgodehavender« i årsregnskab, at revisor ikke i sin  

 påtegning på regnskabet havde taget forbehold for og givet oplysninger om  

 lån, der var i strid med anpartsselskabslovens § 84. Revisor blev herfor  

 pålagt en bøde på 10.000 kr.
 Under denne sag har Erhvervs- og Selskabsstyrelsen ved skrivelse af 4.  

 september 1995 klaget over, at registreret revisor Bent Vestergaard har  

 handlet i strid med bekendtgørelse nr. 121 af 23. februar 1989 om revisors  

 påtegning på regnskaber i forbindelse med indklagedes påtegning på  

 årsregnskabet for 1993 for Niels Kristensen Viborg ApS.
 Bent Vestergaard har været optaget i registeret for registrerede revisorer  

 siden den 27. august 1973.
 Indklagede har været revisor for Niels Kristensen Viborg ApS og bl.a.  

 foretaget revision af selskabets årsregnskaber for 1993 og 1994.
Det fremgår af årsregnskabet for 1993 , at balancesummen andrager ca. 11  

 millioner kr.
I balancen under aktiver bl.a. optaget en post benævnt »  

Tilgodehavender » med et samlet pålydende på ca. 2 1/2 millioner  

 kr.
Som underpost er bl.a. anført » Andre tilgodehavender »  

 med kr. 482.708.
 Det fremgår i øvrigt af specifikationerne til en anden post i balancen -  

 »  Financielle anlægsaktiver » med et samlet pålydende på  

 ca. 3 millioner kr. - at posten bl.a. vedrører » Gældsbrev Alice  

 Nørgaard » med kr. 528.030.
 Under en beskrivelse af » Anvendt regnskabspraksis » er  

 det anført:
 » Vurderingsprincipper ...
 Gældsbrev Alice Nørgaard er optaget til den nominelle restgæld og vi skal  

 gøre opmærksom på, at gældsbrevet er i strid med anpartsselskabslovens § 84.  

 ...
 Tilgodehavender:
 Tilgodehavende er optaget til pålydende værdi med fradrag af hensættelser  

 til dækning af muligt tab opgjort på grundlag af en individuel vurdering af  

 de enkelte tilgodehavender«.
Indklagede har i øvrigt forsynet årsregnskabet med følgende » REVISIONSPÅTEGNING Vi har revideret årsregnskabet for 1993 for Niels Kristensen Viborg ApS.
 Revisionen er udført i overensstemmelse med almindelige anerkendte  

 revisionsprincipper og har omfattet de revisionshandlinger, som vi har anset  

 for nødvendige.
 Regnskabet er aflagt i overensstemmelse med lovgivningens og vedtægternes  

 krav til regnskabsaflæggelse og giver efter vor opfattelse et retvisende  

 billede af selskabets aktiver og passiver, den økonomiske stilling og  

 resultat.
 Dog skal vi bemærke, at selskabet i indeværende regnskabsår har lavet en  

 salgsaftale på kommanditanparterne i Kristensen og Partner, men kursen er  

 endnu ikke fastlagt, idet årsregnskabet for 1993 endnu ikke foreligger, så  

 kommanditanparterne er optaget til indskudsværdi, hvilken værdi vi på det  

 foreliggende ikke kan tage standpunkt til.
Viborg den 28. juni 1994 REVISIONSFIRMAET BENT VESTERGAARD A/S (sign.) Bent Vestergaard registreret revisor FRR«.
 Den 9. maj 1995 skrev Erhvervs- og Selskabsstyrelsen til Niels Kristensen  

 Viborg ApS bl.a.:
 » Styrelsen har modtaget en henvendelse fra Told- og Skatteregion  

 Viborg, der har foretaget en gennemgang af selskabets regnskaber og  

 bogholderi for indkomstårene 1991, 1992 og 1993, hvoraf det fremgår, at  

 selskabet har ydet lån til selskabets direktør og dennes ægtefælle.
Der er i årsregnskabet for 1993 optaget en post benævnt »andre  

 tilgodehavender«.
Der er ved Told- og Skatteregionens gennemgang  

 konstateret, at benævnelsen dækker over et udlån til selskabets direktør,  

 Niels Kristensen.
Der er således tale om et udlån i strid med  

 anpartsselskabslovens § 84.
Der er i årsregnskabet for 1993 tillige under finansielle anlægsaktiver  

 optaget et gældsbrev med Alice Nørgaard.
Da denne er direktørens ægtefælle,  

 og da der ikke på det foreliggende grundlag kan antages at være tale om et  

 normalt forretningsmæssigt mellemværende, anses udlånet at være i strid med  

 anpartsselskabslovens § 84.
 Begge lån må derfor straks tilbagebetales, jf. årsregnskabslovens § 63 c,  

 stk. 2, med tillæg af lovpligtige renter, jf. anpartsselskabslovens § 84,  

 stk. 4. ... ».
Erhvervs- og Selskabsstyrelsen anmodede samtidigt selskabet om at  

 dokumentere, at ledelsens handlepligt var opfyldt, eksempelvis ved  

 indsendelse af en erklæring fra selskabets revisor om, at lånene med tillæg  

 af lovpligtige renter var tilbagebetalt.
Styrelsen orienterede tillige  

 selskabet om, at oplysning i årsregnskabet om de pågældende udlån - efter  

 styrelsens opfattelse - var en overtrædelse af årsregnskabslovens § 46 a, og  

 at årsregnskabet ikke kunne anses for at leve op til kravene i  

 regnskabsskemaerne i bekendtgørelse nr. 533 af 13. juni 1990 om opstilling af  

 årsregnskab m.v.
 Erhvervs- og Selskabsstyrelsen oversendte samme dag - den 9. maj 1995 -  

 sagen til Statsadvokaturen for Særlig Økonomisk Kriminalitet.
 Erhvervs- og Selskabsstyrelsen modtog efterfølgende - den 30. juni 1995 -  

 en erklæring fra Unibank A/S i Viborg, som bekræftede, at man til kredit for  

 selskabets konto havde modtaget kr. 912.322,69 » til indfrielse af  

 gældsbrev med påløbende renter udstedt af Alice Nørgaard samt indfrielse af  

 mellemregningskonto med påløbende renter for Niels Kristensen ».
 Erhvervs- og Selskabsstyrelsen anmodede herefter ved skrivelse af 3. juli  

 1995 selskabet om indsendelse af supplerende dokumentation, eksempelvis en  

 erklæring fra selskabets revisor om, at tilbagebetalingen inkluderede  

 lovpligtige renter, jf. anpartsselskabslovens § 84, stk. 4.
 Den 27. juli 1995 modtog Erhvervs- og Selskabsstyrelsen en skrivelse fra  

 indklagede, som attesterede, »at hovedaktionæren og dennes ægtefælle  

 ved indbetaling af kr. 912.322,69 ultimo juni måned 1995, fuldt og helt har  

 indfriet selskabets tilgodehavende hos vedkommende, herunder renter frem til  

 indfrielsestidspunktet ».
 På selskabets årsregnskab for 1994 har indklagede i sin revisionspåtegning  

 af 22. august 1995 bl.a. anført:
 » Vi gør opmærksom på, at gældsbrevet til Alice Nørgaard kr.  

 578.193 og mellemregningen med Niels Kristensen kr. 374.330 er i strid med  

 anpartsselskabslovens § 84 ».
 Klageren har i alt væsentligt anført følgende klagepunkter:
1. Efter § 3, sammenholdt med § 2, i bekendtgørelse nr. 121 af 23. februar  

 1989 om revisors påtegning på regnskaber, skal en revisor i påtegningen tage  

 forbehold og give nødvendige supplerende oplysninger, såfremt regnskabet ikke  

 er opgjort efter årsregnskabsloven og giver et retvisende billede af  

 virksomhedens aktiver og passiver, økonomiske stilling og resultat.  

 Indklagede har imidlertid - på trods af at årsregnskabet for vedkommende  

 selskab ikke er aflagt i overensstemmelse med årsregnskabslovens § 46 a og  

 regnskabsskemaerne i årsregnskabsbekendtgørelsen nr. 533 af 13. juni 1990 for  

 så vidt angår de omtalte udlån til selskabets direktør og dennes ægtefælle -  

 ikke i sin påtegning taget forbehold herfor.
Den omstændighed, at selskabets  

 ledelse under » Anvendt regnskabspraksis » har anført, at  

 gældsbrevet til Alice Nørgaard » er i strid med anpartsselskabslovens  

 § 84 », er ikke tilstrækkelig til, at årsregnskabet kan anses for  

 aflagt i overensstemmelse med årsregnskabsloven og  

 årsregnskabsbekendtgørelsens bestemmelser f.s.v.a. dette gældsbrev.
Endelig -  

 for så vidt indklagede vedrørende mellemregningen med direktør Niels  

 Kristensen har anført, at han med udgangspunkt i en væsentlighedsgrænse har  

 valgt ikke at revidere posten » Andre tilgodehavender » på  

 kr. 482.708 - er det klagerens opfattelse, at denne post alene grundet  

 størrelsen næppe kan betragtes som uvæsentlig.
Hertil kommer, at udlån til  

 selskabsdeltagere og ledelse er undergivet særlig interesse.
Uanset den  

 valgte væsentlighedsgrænse for valg af revisionshandlinger burde indklagede  

 imidlertid under hensyn til god revisionsskik i det mindste have orienteret  

 sig i selskabets bogholderi om, hvad posten » Andre  

 tilgodehavender » i hovedtræk bestod af - så meget desto mere som  

 der allerede var konstateret eet ulovligt låneforhold.
2. Det fremgår ligeledes af § 3, stk. 4, i bekendtgørelse nr. 121 af 23.  

 februar 1989, at hvis en revisor har fundet, at der foreligger forhold, der  

 kan medføre ansvar for bestyrelsesmedlemmer, direktører eller medlemmer af  

 andre ledelsesorganer, skal revisoren oplyse dette i påtegningen.
På trods af  

 at udlånene til direktør Niels Kristensen og dennes ægtefælle er i strid med  

 anpartsselskabslovens § 84 og derfor, jf. bl.a. anpartsselskabslovens § 131,  

 kan medføre ansvar for selskabets ledelse, har indklagede ikke i sin  

 påtegning oplyst herom.
Indklagede har hertil anført, at klageren sammenblander 2 forskellige  

 forhold, nemlig 1) væsentlighedskriteriet i relation til god revisorskik, og 2) oplysninger i påtegninger om forhold, der allerede er oplyst i  

 årsregnskabet.
 Vedrørende disse 2 punkter har indklagede anført:
 1) Vedrørende posten » Andre tilgodehavender » på kr.  

 482.708:
Det er enhver revisors ret og pligt at anlægge et væsentlighedskriterie,  

 når han planlægger og udfører sin revision.
Der vil derfor altid være  

 uvæsentlige poster, som ikke revideres, og som revisor ikke opnår kendskab  

 til.
Indklagede valgte i nærværende tilfælde - navnlig på baggrund af  

 kapitalforholdene i selskabet, der er særdeles velkonsolideret - en  

 revisionsstrategi med en væsentlighedsgrænse på 5 % af balancesummen.  

 Muligheden for, at selskabets kreditorer skulle komme til at lide tab på  

 deres kreditgivning til selskabet, måtte således siges at være af ren  

 teoretisk karakter.
Ingen af indklagedes revisionshandlinger førte i øvrigt  

 til nogen mistanke om, at der skulle forekomme uregelmæssigheder i  

 årsregnskabet, og da selskabet af egen drift havde oplyst om et ulovligt  

 anpartshaverlån, var der ingen grund til at udvide revisionen med henblik på  

 at konstatere andre, tilsvarende lån.
At det senere viste sig, at de ikke  

 reviderede, uvæsentlige poster indeholdt - revisor ukendte - forhold, hvorom  

 der skulle have været taget et forbehold (eller afgivet oplysninger) ændrer  

 ikke ved, at den foretagne revision er foretaget under iagttagelse af god  

 revisorskik.
Indklagede har endelig anført, at klagerens bemærkning om, at posten  

 » Andre tilgodehavender » alene grundet størrelsen »  

næppe kan betragtes som uvæsentlig », blot er et postulat.
For så  

 vidt angår bemærkningen om, at indklagede - uanset den valgte  

 væsentlighedsgrænse for valg af revisionshandlinger - i det mindste burde  

 have orienteret sig i selskabets bogholderi om, hvad posten » Andre  

 tilgodehavender » i hovedtræk bestod af, har indklagede anført, at  

 han ikke afviser, at en revisor, selv om han har anlagt en revisionsstrategi,  

 hvorefter han har fravalgt revision af en række poster via fastlæggelse af en  

 væsentlighedsgrænse, kan komme ud for i konkrete tilfælde at undersøge andre  

 poster.
Når indklagede i det konkrete tilfælde ikke gjorde det, skyldtes det,  

 at selskabet gennem en årrække havde beskæftiget sig med byggeri og handel  

 med fast ejendom, og at det derfor ikke havde været usædvanligt, at der på  

 statustidspunktet havde stået store beløb som tilgodehavender vedrørende  

 solgte byggerier.
Set i dette lys var et beløb på 482.000 kr. bestemt ikke  

 usædvanligt og ville ikke i sig selv give anledning til, at revisor burde  

 udvide sin revision på det pågældende punkt.
 2) Vedrørende gældsbrevet med Alice Nørgaard på kr. 528.030:
Det omhandlede gældsbrev blev oprettet i 1988 i forbindelse med, at  

 selskabet (der driver byggevirksomhed) ønskede at erhverve en ejendom, som  

 p.g.a. sin beliggenhed kunne udstykkes til nogle attraktive byggegrunde.
Da  

 selskabet ikke selv kunne købe ejendommen, som var udlagt som landbrug, fandt  

 man den løsning at lade direktørens hustru, Alice Nørgaard, købe den med  

 henblik på senere at overdrage den til selskabet, når udstykningen kunne  

 gennemføres.
Den fornødne likviditet fandtes imidlertid i selskabet, og da  

 ejendommen jo sådan set skulle erhverves til selskabets formål, fandt  

 ledelsen det naturligt at lade selskabet finansiere anskaffelsen.
Gældsbrevet  

 har i øvrigt været opført i selskabets årsregnskab siden 1988, uden at dette  

 har medført henvendelse fra nogen offentlig myndighed.
Gældsbrevet krævede imidlertid ikke noget forbehold (eller supplerende  

 oplysninger) i påtegningen på årsregnskabet efter påtegningsbekendtgørelsens  

 § 3, stk. 1, idet - fordringens værdi svarede til den værdi, som var anført i årsregnskabet, - fordringen tilhørte selskabet, - fordringen var anført som særskilt post i årsregnskabet, og - ledelsen havde givet supplerende oplysninger i årsregnskabet under  

 afsnittet » Anvendt regnskabspraksis », således at  

 årsregnskabet indeholdt de krævede oplysninger og udviste et retvisende  

 billede på balancedagen.
 I øvrigt ville debitor i givet fald være i stand til at tilbagebetale  

 beløbet, og der kunne under hensyn til forholdene omkring gældsbrevets  

 opståen stilles en berettiget tvivl om, hvorvidt gældsbrevet rent faktisk var  

 i strid med anpartsselskabslovens § 84.
For så vidt angår bekendtgørelsens § 3, stk. 4, må bestemmelsen fortolkes  

 således, at det ikke var påkrævet for indklagede at oplyse om forholdet i  

 påtegningen på årsregnskabet for 1993, idet oplysning om gældsforholdet  

 allerede var givet på en meget fremtrædende plads i regnskabet, og idet  

 forholdet var at betragte som uvæsentligt i forhold til en samlet bedømmelse  

 af regnskabet.
Det er i denne forbindelse uden betydning, at indklagede har  

 udtalt sig om gældsbrevet i sin påtegning på årsregnskabet for 1994. På dette  

 tidspunkt havde klageren tilkendegivet, at forholdet burde anføres i selve  

 påtegningen, og når indklagedes fortolkning af påtegningsbekendtgørelsens §  

 3, stk. 4, således kunne medføre en klagesag, var han naturligvis villig til  

 fremover at ændre praksis vedrørende dette forhold, uanset at han  

 grundlæggende havde været af en anden opfattelse.
 Disciplinærnævnet skal udtale:
 Den i nærværende sag rejste klage vedrører indklagedes påståede  

 mangelfulde påtegning på årsregnskabet for 1993 for Niels Kristensen Viborg  

 ApS vedrørende lån til direktør Niels Kristensen og til dennes ægtefælle,  

 Alice Nørgaard, på henholdsvis ca. 480.000 kr. og 528.000 kr.
 For så vidt angår lånet til direktør Niels Kristensen - som selskabet  

 ubestridt har ydet i strid med anpartsselskabslovens § 84, stk. 1 - bemærkes,  

 at Disciplinærnævnet efter det oplyste må lægge til grund, at indklagede ikke  

 var bekendt med lånets eksistens, da han reviderede og underskrev påtegningen  

 på årsregnskabet den 28. juni 1994. Indklagede kan derfor alene kritiseres  

 for ikke at have omtalt lånet i sin påtegning, såfremt det kan konstateres,  

 at han burde have været bekendt hermed på det pågældende tidspunkt.
 Indklagede har i denne forbindelse navnlig anført, at han under revisionen  

 ikke blev opmærksom på lånet, idet det var indeholdt i posten » Andre  

 tilgodehavender », som han ikke reviderede under hensyn til den af  

 ham på baggrund af regnskabet valgte revisionsstrategi med en  

 væsentlighedsgrænse på 5 % af balancesummen.
Det bemærkes hertil, at det fremgår af § 4 a, stk. 2, i lov om  

 registrerede revisorer, at det påhviler en registreret revisor at udføre sit  

 hverv i overensstemmelse med god revisorskik samt med omhu, nøjagtighed og  

 den hurtighed, som hvervets beskaffenhed tillader.
Det følger heraf, at en  

 registreret revisor i forbindelse med revision af et årsregnskab er såvel  

 berettiget som forpligtet til bl.a. at basere sin revision på et kriterium om  

 væsentlighed, således at revisionen kan foretages fagligt og  

 omkostningsmæssigt forsvarligt inden for en rimelig periode.
Ved fastlæggelsen af den pågældende grænse for væsentlighed må revisoren  

 først og fremmest hense til den revisionsmæssige risiko, de revisionsmål, der  

 kræves iagttaget som led i god revisionsskik, hensynet til omkostningerne ved  

 revisionens udførelse, regnskabsbrugerens vurdering af regnskabet samt til  

 sit eget kendskab til den pågældende virksomhed.
Det kan således efter  

 nævnets opfattelse blive nødvendigt at revidere enkelte poster, uanset at de  

 størrelsesmæssigt ligger under den sædvanlige, gennemsnitlige grænse for  

 revisionen i øvrigt.
 I nærværende sag finder Disciplinærnævnet efter omstændighederne -  

 herunder oplysningerne om selskabets soliditet - ikke grundlag for at  

 kritisere indklagedes valg af en (gennemsnitlig) væsentlighedsgrænse på 5 %  

 af balancesummen.
Nævnet finder imidlertid, at indklagede i overensstemmelse med god  

 revisorskik i det mindste stikprøvevis burde have gennemgået posten »  

Andre tilgodehavender » i balancen.
Det ville ved en sådan  

 gennemgang have vist sig, at denne post, der havde en ikke ubetydelig  

 størrelse, netop dækkede over det omtalte ulovlige lån til direktør Niels  

 Kristensen, hvorefter indklagede burde have omtalt lånet i sin påtegning, jf.  

 bl.a. påtegningsbekendtgørelsens § 3, stk. 1 og 4.
 Ved ikke at have foretaget en sådan gennemgang af den omtalte post i  

 årsregnskabet for 1993 findes indklagede derfor for så vidt at have handlet i  

 strid med god revisorskik.
 Med hensyn til det omtalte gældsbrev vedrørende lånet til direktørens  

 ægtefælle, Alice Nørgaard, bemærkes indledningsvis at indklagede har rejst  

 tvivl om, hvorvidt lånet er ydet i strid med anpartsselskabslovens § 84.  

 Efter det af indklagede om tilblivelsen af gældsbrevet oplyste må det  

 imidlertid lægges til grund, at lånet til Alice Nørgaard - som det også er  

 erkendt af selskabet og anført af indklagede i sin påtegning på selskabets  

 årsregnskab for 1994 - var i strid med anpartsselskabslovens § 84.
 Det må derudover lægges til grund, at årsregnskabet - uanset at det  

 omtaler selve lånets størrelse og debitors navn - hverken angiver, at lånet  

 er ydet til direktørens hustru, eller oplyser lånevilkårene, herunder f.eks.  

 rentefod, og de beløb, der er tilbagebetalt i året. Årsregnskabet opfylder  

 således ikke betingelserne opstillet i årsregnskabslovens § 46 a, stk. 1, jf.  

 stk. 3.
 Indklagede burde derfor allerede af denne grund have omtalt lånet i sin  

 påtegning på regnskabet i medfør af påtegningsbekendt-gørelsens § 3, stk. 1,  

 jf. § 2.
 Endelig fremgår det direkte af påtegningsbekendtgørelsens § 3, stk. 4,  

 sammenholdt med anpartsselskabslovens § 84 og § 131, at lånet til Alice  

 Nørgaard burde have været udtrykkeligt omtalt i indklagedes påtegning på  

 årsregnskabet.
 Påtegningsbekendtgørelsens § 3, stk. 4, lyder således:
 » Har revisor ved sin revision fundet, at der foreligger forhold,  

 som kan medføre ansvar for bestyrelsesmedlemmer eller direktører eller  

 medlemmer af andre ledelsesorganer, skal (fremhævet af nævnet) revisor oplyse  

 dette i påtegningen ».
 Forpligtelsen for revisor til at omtale sådanne forhold i påtegningen er  

 således i henhold til bekendtgørelsens ordlyd ubetinget og gælder derfor,  

 uanset at selskabet andetsteds i regnskabet har anført, at lånet er i strid  

 med anpartsselskabslovens § 84.
 Ved ikke at tage forbehold herom og give de nødvendige supplerende  

 oplysninger i påtegningen findes indklagede derfor heller ikke vedrørende  

 dette låneforhold at have handlet i overensstemmelse med god revisorskik.
Indklagede har derfor forskyldt en bøde i medfør af § 11 a, stk. 1, i lov  

 om registrerede revisorer.
Bøden fastsættes efter omstændighederne til 10.000  

 kr.
 T h i b e s t e m m e s :
 Registreret revisor Bent Vestergaard pålægges en bøde på 10.000 kr.
