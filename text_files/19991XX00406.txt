Skriftlig fremsættelse (30. marts 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om forberedende voksenundervisning  

 (FVU-loven).
(Lovforslag nr.
L 252).
 Lovforslaget, der har tæt sammenhæng med  

 regeringens målsætning om, at voksne skal have adgang til at  

 lære og udvikle kompetencer gennem hele livet, har til formål at  

 give voksne mulighed for at forbedre og supplere deres grundlæggende  

 færdigheder i læsning, stavning og skriftlig fremstilling samt  

 talforståelse, regning og basale matematiske begreber med henblik  

 på videre uddannelse samt at styrke deres forudsætninger for  

 aktiv medvirken i alle sider af samfundslivet.
 Lovforslaget er et led i opfølgningen på  

 aftalen om Finansloven for 2000 om en voksen- og efteruddannelsesreform,  

 indgået i november 1999 mellem regeringen, Socialistisk Folkeparti,  

 Centrum Demokraterne samt med tilslutning fra Enhedslisten.
Lovforslaget er udtryk for en erkendelse af, at de  

 eksisterende tilbud ikke har været tilstrækkelige til at nå  

 målgruppen på anslået 1,5 mio. voksne med læse- og  

 regneproblemer, og at der i langt højere grad skal være tale om  

 undervisning udviklet specielt med udgangspunkt i målgruppens behov og  

 livssituation.
Forslaget omfatter prøveforberedende  

 enkeltfagsundervisning med niveauopdeling i trin.
Undervisningen kan  

 tilrettelægges fleksibelt og kan i læsning, stavning og skriftlig  

 fremstilling tilrettelægges for deltagere med dansk som andetsprog og  

 for ordblinde.
Ansvaret forankres i amtsrådet, og der sikres et  

 udbud hos flere typer amtskommunale uddannelsesinstitutioner og  

 driftsoverenskomstparter.
Undervisningen kan gennemføres  lokalt  

 på f. eks. virksomheder.
Amtsrådet nedsætter et råd  

 for forberedende voksenundervisning med deltagelse af bl.a. arbejdsmarkedets  

 parter.
 Lovforslaget ophæver bestemmelserne om  

 læsekurser for voksne i lov om specialundervisning for voksne og  

 læsekurser for voksne.
 Lovforslaget skal ses i sammenhæng med det samtidigt  

 hermed fremsatte forslag til lov om ændring af daghøjskoler m.v.  

 (Forberedende voksenundervisning m.v.).
 Loven træder i kraft den 1. januar 2001. Dog  

  udbydes undervisning i talforståelse, regning og basale matematiske  

 begreber først med virkning fra den 1. august 2001.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til Tingets  

 hurtige og velvillige behandling.
