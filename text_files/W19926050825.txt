 Udtalt, at Københavns Kommunes fremgangsmåde i forbindelse med  

 besvarelse og behandling i øvrigt af en begæring om registerindsigt ikke var  

 i overensstemmelse med lov om private registre § 13, stk. 1, og  

 Registertilsynets vejledning om registerindsigt.
En person anmodede den 27. februar 1992 skriftligt Københavns Amt om  

 registerindsigt.
Da de institutioner, som pågældende søgte om indsigt i,  

 henhørte under Københavns Kommune, blev anmodningen videresendt dertil den 2.  

 marts 1992.
 Overborgmesterens Sekretariat meddelte den 10. marts 1992 klageren, at  

 dennes anmodning ikke var tilstrækkeligt formuleret til, at den på det  

 foreliggende grundlag kunne besvares.
Det fremgik endvidere, at Overborgmesterens Sekretariat den 20. maj 1992  

 videresendte klagerens anmodning til henholdsvis Magistratens 3. afdeling og  

 6. afdeling.
Magistratens 3. afdeling bekræftede således den 4. juni 1992  

 over for klageren modtagelsen af begæring om registerindsigt, som efter det  

 oplyste ville blive efterkommet snarest.
Ligeledes meddelte Magistratens 6.  

 afdeling den 16. juni 1992 klageren, at uanset pågældende ikke nærmere angav  

 i hvilke registre, der ønskedes registerindsigt, var anmodningen samme dato  

 videresendt til Københavns skatte- og registerforvaltning med henblik på at  

 efterkomme den ønskede indsigt.
Registertilsynet udtalte, at man fandt, at den af Overborgmesterens  

 Sekretariat anvendte fremgangsmåde i forbindelse med besvarelse og  

 behandlingen i øvrigt af klagernes begæring om registerindsigt ikke var i  

 overensstemmelse med lovens § 13, stk. 1, og Registertilsynets vejledning om  

 registerindsigt.
Heraf fremgår bl.a., at den registeransvarlige myndighed  

 ikke kan stille krav om, at en borger, der begærer registerindsigt, skal  

 kunne navngive eller i øvrigt give en præcis angivelse af det register, som  

 vedkommende ønsker indsigt i, ligesom den registeransvarlige myndighed har  

 pligt til at vejlede borgeren om, hvilke registre vedkommende kan være  

 optaget i, jf. vejledningens pkt. 2.1. Hertil kommer, at adgangen til  

 registerindsigt også indebærer ret til at få meddelelse om, at man ikke er  

 optaget i registeret, jf. vejledningens pkt. 3.1.
Registertilsynet fandt således, at Overborgmesterens Sekretariat burde  

 have foranlediget klagerens begæring om registerindsigt efterkommet  

 umiddelbart modtagelsen.
Tilsynet anmodede på denne baggrund sekretariatet om  

 at foranledige, at klageren snarest blev meddelt registerindsigt i samtlige  

 de registre, der benyttes i  Københavns Kommune.
 (* 1) Registertilsynets Årsberetning 1992 side 54.
