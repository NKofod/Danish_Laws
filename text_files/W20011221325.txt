Lufthavn, beskatning, bindende  

 forhåndsbesked Lufthavns klage vedrører Ligningsrådets bindende  

 forhåndsbesked af 20. juni 2000 i henhold til skattestyrelseslovens  

 kapitel 2 A om bindende forhåndsbesked.
 Spørgsmålene til Ligningsrådet var følgende:
1.Vil lufthavnen være fritaget for beskatning med hjemmel i  

 selskabsskattelovens § 3, stk. 1, nr. 4 ? 2. Såfremt spørgsmål 1 besvares benægtende  

 ønskes det oplyst, om lufthavnen vil være fritaget for  

 beskatning, såfremt lufthavnens aktiviteter med drift af shopping  

 center og eventuelle andre aktiviteter, som efter Ligningsrådets  

 skøn falder udenfor formålet, bortforpagtes.
 3. Såfremt spørgsmål 1 besvares benægtende  

 ønskes det oplyst, om lufthavnen vil være fritaget for  

 beskatning, såfremt lufthavnens aktiviteter med drift af shopping  

 center og eventuelle andre aktiviteter, som efter Ligningsrådets  

 skøn falder udenfor formålet, overføres til et af  

 lufthavnen helejet datterselskab, som undergives selvstændig  

 beskatning.
 4. ... (udeladt) ....
 5. Såfremt spørgsmål 3 besvares bekræftende  

 ønskes oplyst om aktiviteter, som efter Ligningsrådets  

 skøn falder uden for formålet, kan overføres til et  

 datterselskab uden skattemæssige konsekvenser for lufthavnen, forudsat  

 overførslen sker i forbindelse med eller umiddelbart efter stiftelsen  

 af lufthavnen og med skattemæssig virkning fra 1. januar 2000.
 Ligningsrådet har besvaret de stillede spørgsmål  

 således:
Ad 1: Nej Ad 2: Nej Ad 3: Nej Ad 4: Ja Ad 5: Spørgsmålet falder bort pga. svaret på  

 spørgsmål 3.
Det er oplyst, at lufthavnen på tidspunktet for indgivelsen af  

 anmodningen om bindende forhåndsbesked var ejet og drevet af 4 kommuner  

 i kommunalt fællesskab.
Lufthavnen blev omdannet til aktieselskab, idet  

 lufthavnen blev stiftet den 15. juni 2000 og omdannelsen blev  

 gennemført med virkning fra den 1.1.2000. Samtlige lufthavnens aktiver  

 og passiver bortset fra indskud tilbagebetalt til kommunerne blev indskudt i  

 forbindelse med omdannelsen, idet amtet indskød et kontant  

 beløb på 10 mio. kr.
Kommunerne blev vederlagt med aktier i  

 forhold til deres andel af indskudskapitalen i det kommunale  

 fællesskab, mens amtet blev vederlagt med aktier i forhold til den  

 andel af egenkapitalen, som det kontante indskud repræsenterede.
Det er yderligere oplyst, at lufthavnen oppebar indtægter fra  

 flytrafikken, (start- og landingsafgifter m.v.), lejeindtægter ved  

 udlejning af lokaler til diverse flyselskaber og biludlejningsbureauer samt  

 indtægter fra handling, bistro/flykøkken, shopping center,  

 brændstofudlevering, servicestation og parkering.
Der er fremlagt en  

 resultatopgørelse for perioden 1.1. - 31.12.1999, hvoraf  

 fremgår, at indtægterne fordelte sig således:
Trafikindtægter 31.862.850 kr.
Lejeindtægter 2.557.267 kr.
Handling - 977.145 kr.
Bistro/Flykøkken - 381.269 kr.
Shopping Center 2.669.104 kr.
Flybrændstof 260.189 kr.
Servicestation/parkering 1.682.536 kr.
Af vedtægterne for lufthavnen og en aktionæroverenskomst  

 fremgår bl.a., at selskabets formål er at eje og drive lufthavnen  

 samt at drive anden virksomhed, der naturligt knytter sig til  

 lufthavnsvirksomheden.
Det fremgår videre, at selskabets  

 indtægter udelukkende kan anvendes til lufthavnens formål.
Dog  

 kan der på selskabets ordinære generalforsamling vedtages  

 udlodning af udbytte, der svarer til en normal forrentning af  

 aktionærernes indskud.
Der fremgår intet af vedtægterne om  

 fordeling af kapitalen ved en eventuel likvidation.
Ligningsrådet har vedrørende besvarelsen af  

 spørgsmål 1 henvist til, at det for fortolkningen af, hvilke  

 aktiviteter lufthavne kan foretage inden for rammerne af selskabsskattelovens  

 § 3, stk. 1, nr. 4, er afgørende, om der anlægges en objektiv  

 fortolkning på basis af bestemmelsens ordlyd, eller hvorvidt der i  

 stedet anlægges en subjektiv fortolkning med vægt på  

 bestemmelsens formål.
Det er endvidere afgørende, hvorvidt  

 bestemmelsen samtidig kan undergives en dynamisk fortolkning med hensyntagen  

 til, at der siden selskabsskattelovens vedtagelse er sket en udvikling.  

 Ligningsrådet har fundet, at bestemmelsen bør undergives en  

 objektiv fortolkning, særligt under henvisning til bestemmelsens klare  

 og præcise betingelser for, hvornår den finder anvendelse.
Det er  

 endvidere tillagt vægt, at bestemmelsen har karakter af en  

 undtagelsesbestemmelse fra den ellers generelt gældende skattepligt  

 efter selskabsskattelovens § 1. Der er videre henvist til, at det af  

 forarbejderne til bestemmelsen fremgår, at der som grundlag for  

 skattefritagelsen er lagt afgørende vægt på, at havnene  

 ikke forfølger privatøkonomiske/erhvervsøkonomiske  

 interesser, men derimod udelukkende forfølger lufthavnens formål  

 som lufthavn.
En lufthavn vil således ikke ved en vid  

 formålsbeskrivelse opnå skattefritagelse efter § 4, stk. 1, nr.  

 4, selv om indtægterne alene anvendes til de angivne formål,  

 medmindre formålet/aktiviteterne samtidig kan anses at høre  

 under en lufthavn.
Såfremt der udøves aktiviteter, der ikke kan  

 karakteriseres som sædvanlig lufthavnsdrift, vil skattefriheden  

 bortfalde.
Ligningsrådet har herefter ud fra en konkret vurdering  

 fundet, at aktiviteterne vedrørende flytrafik, handling og  

 brændstofsudlevering kan karakteriseres som sædvanlig  

 lufthavnsdrift, medens de øvrige aktiviteter - udlejning,  

 bistro/flykøkken, shoppingcenter, servicestation og parkering - ikke  

 ud fra en objektiv fortolkning af bestemmelsen er omfattet af sædvanlig  

 lufthavnsdrift.
Da lufthavnen således vil have anden aktivitet end  

 lufthavnsdrift, bliver konsekvensen, at selskabet ikke er fritaget for  

 beskatning efter selskabsskattelovens § 3, stk. 1, nr. 4.
Vedrørende besvarelsen af spørgsmål 2 har  

 Ligningsrådet henvist til, at lufthavnen ved bortforpagtning stadig vil  

 være ejer af virksomheden og dermed have en erhvervsmæssig  

 interesse i og indtægter fra driften af disse.
Indtægter fra  

 sideordnede aktiviteter medfører, at selskabet ikke kun driver  

 lufthavn i snæver forstand, hvorfor sådanne indtægter vil  

 medføre, at selskabet ikke er omfattet af skattefritagelsen i  

 selskabsskattelovens § 3, stk. 1, nr. 4.
 For så vidt angår besvarelsen af spørgsmål 3 har  

 Ligningsrådet fundet, at det må være uden betydning, om  

 aktiviteten indskydes i et datterselskab, uanset at et sådant  

 datterselskab principielt er en selvstændig juridisk person.
Klagerens advokat har nedlagt påstand om, at den påklagede  

 bindende forhåndsbesked ændres for så vidt angår  

 besvarelsen af spørgsmålene 1, 2, 3 og 5, idet han til  

 støtte herfor bl.a. har gjort gældende, at samtlige selskabets  

 aktiviteter er omfattet af, hvad der i dag må anses for omfattet af  

 sædvanlig lufthavnsdrift.
Han har således gjort gældende,  

 at disse aktiviteter alle må anses for omfattet af begrebet  

 "sædvanlig lufthavnsdrift". Dette illustreres af, at alle lufthavne i  

 dag har tilknyttet aktiviteter som de her omhandlede.
I en moderne lufthavn  

 vil såvel udlejning, bistro/flykøkken, shoppingcenter,  

 servicestation og parkering være en del af de sædvanlige  

 aktiviteter.
Begrebet "lufthavn" i selskabsskattelovens § 3, stk. 1, nr. 4,  

 vil således ikke have et selvstændigt indhold, hvis  

 Ligningsrådets fortolkning fastholdes.
 Såfremt Landsskatteretten måtte lægge til grund, at  

 selskabet har aktiviteter, der ikke er omfattet af sædvanlig  

 lufthavnsaktivitet, har advokaten subsidiært gjort gældende, at  

 selskabet alligevel er omfattet af undtagelsen fra skattepligt jf.  

 selskabsskattelovens § 3, stk. 1, nr. 4. Han har til støtte herfor  

 bl.a. henvist til forarbejderne til den omhandlede bestemmelse,  

 Folketingstidende 1959/60, Tillæg A, spalte 1051, hvoraf bl.a.  

 fremgår følgende:
"Medens statshavne og kommunale havne vil være fritaget for  

 skattepligten i deres egenskab af statslige eller kommunale institutioner,  

 findes det rimeligt også at fritage private havne, når disse ikke  

 forfølger et privatøkonomisk formål, men havnens overskud  

 udelukkende kan anvendes til havnens formål.
Tilsvarende betragtninger  

 kan anlægges med hensyn til de i bestemmelsen nævnte  

 elektricitets-, gas- og vandværker." Det fremgår heraf, at det væsentlige ikke er, hvorledes havnen  

 drives.
Derimod er det anvendelsen af et eventuelt overskud, som er  

 afgørende for, hvorvidt havnen er omfattet af bestemmelsen.
Da det i  

 udkastet til vedtægterne til lufthavnen er bestemt, at selskabets  

 indtægter udelukkende kan anvendes til lufthavnens formål,  

 bør selskabet allerede af den grund fritages for beskatning jf.  

 selskabsskattelovens § 3, stk. 1, nr. 4, og spørgsmål 1 besvares  

 bekræftende.
 Landsskatteretten skal udtale:
 Efter selskabsskattelovens § 3, stk. 1, nr. 4 er følgende undtaget  

 fra skattepligt efter selskabsskattelovens § 1:
"Havne, herunder lufthavne, der er åbne for offentlig trafik, samt  

 elektricitets-, gas-, vand- og fjernvarmeværker, når adgangen til  

 leverance fra værket står åben for alle inden for det  

 område, hvori værket arbejder, alt for så vidt havnens  

 eller værkets indtægter - bortset fra normal forrentning af en  

 eventuel indskudskapital - ifølge vedtægtsmæssig  

 bestemmelse udelukkende kan anvendes til havnens eller værkets  

 formål.
Foretagender, der fordeler elektricitet til forbrugerne,  

 sidestilles med elektricitetsværker, selv om de ikke fremstiller  

 elektricitet." Det bemærkes, at bestemmelsen er en undtagelse fra den ellers  

 generelt gældende skattepligt efter selskabsskattelovens § 1, og retten  

 finder derfor, at bestemmelsen som udgangspunkt skal fortolkes strikt efter  

 sin ordlyd.
Retten finder, at det må lægges til grund, at de aktiviteter,  

 der foregår i og omkring lufthavnen alle yder service enten til  

 flyselskaber eller passagerer i lufthavnen, og at disse serviceydelser efter  

 de foreliggende oplysninger ikke går ud over, hvad der findes  

 nødvendigt for driften af en offentlig lufthavn.
Retten finder  

 på denne baggrund, at aktiviteterne i lufthavnen må anses at  

 falde inden for ordlyden af selskabsskattelovens § 3, stk. 1, nr. 4.
To retsmedlemmer, herunder retsformanden, bemærker imidlertid  

 videre, at der ikke er truffet bestemmelse i det forelagte udkast til  

 vedtægter vedrørende fordelingen af selskabets kapital ved en  

 eventuel likvidation, herunder om udbetaling af midler udover de enkelte  

 aktionærers indskudskapital.
Disse retsmedlemmer finder derfor, at  

 betingelserne i selskabsskattelovens § 3, stk. 1, nr. 4, om at lufthavnens  

 indtægter - bortset fra normal forrentning af en eventuel  

 indskudskapital - ifølge vedtægtsmæssig bestemmelse  

 udelukkende kan anvendes til lufthavnens formål, ikke kan anses for  

 opfyldt.
Dette uanset bestemmelsen i vedtægternes § 5 om anvendelse af  

 selskabets indtægter, idet der herved er henset til, at der ved en  

 eventuel likvidation i henhold til aktieselskabslovens bestemmelser kan  

 udloddes større værdier til selskabets aktionærer end  

 deres indskud eventuelt med tillæg af normal forrentning.
 Der er herved bl.a. henset til Folketingstidende 1982-83, Tillæg A,  

 spalte 1586 f., hvor det vedrørende indsættelsen af  

 dispensationsadgangen i selskabsskattelovens § 3, stk. 7, bl.a. er  

 anført følgende:
"De i selskabsskattelovens § 3, stk. 1, nr. 4, nævnte havne og  

 værker er, uanset organisationsform - kun fritaget for beskatning,  

 såfremt den del af indtægterne, der ikke medgår til normal  

 forrentning af en eventuel indskudskapital, i henhold til vedtægterne  

 udelukkende kan anvendes til havnens eller værkets formål.
I  

 tilfælde af likvidation må der således ikke være  

 tillagt andelshavere, aktionærer eller lignende ret til at få  

 udloddet mere end deres kapitalindskud." Disse retsmedlemmer voterer med denne begrundelse for at stadfæste  

 Ligningsrådets besvarelse af spørgsmål 1.
 Et retsmedlem finder ikke, at der efter ordlyden af selskabsskattelovens §  

 3, stk. 1, nr. 4, kan opstilles noget krav til vedtægternes udformning  

 for så vidt angår formuens fordeling ved en eventuel likvidation.  

 Da selskabets vedtægter i øvrigt opfylder betingelserne i den  

 omhandlede bestemmelse, voterer dette retsmedlem for at ændre  

 Ligningsrådets besvarelse af spørgsmål 1, således at  

 dette spørgsmål besvares bekræftende.
 Der vil være at træffe afgørelse efter  

 stemmeflertallet, og Ligningsrådets besvarelse af  

 spørgsmål 1 vil således være at stadfæste,  

 medens spørgsmålene 2, 3 og 5 bortfalder på grund af den  

 ændrede begrundelse.
