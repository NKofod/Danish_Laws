Skriftlig fremsættelse (6. november  

 2002) Økonomi- og erhvervsministeren Herved tillader jeg mig for Folketinget at  

 fremsætte:
Forslag til lov om ændring af lov om almene  

 boliger samt støttede private andelsboliger m.v., byggeloven og lov om  

 etablering og fælles udnyttelse af master til  

 radiokommunikationsformål m.v. (Udvidelse af bygherrekredsen til alment  

 byggeri og klagebehandling) (Lovforslag nr.
L 54).
Regeringen vil styrke vækst, velfærd og  

 fornyelse.
Det gælder også på boligområdet.
Det er  

 regeringens mål at få styrket det danske boligmarked.
Regeringen  

 har derfor med sit udspil "Vækst og fornyelse på  

 boligmarkedet" fra den 26. august 2002 og med aftalen af 15. oktober  

 2002 med S, DF, RV og KRF om flere og bedre boliger igangsat en samlet  

 boligpolitisk indsats, der skal bidrage til at tilvejebringe en bedre balance  

 på boligmarkedet.
Der er enighed om en flerårig indsats for at  

 skaffe flere boliger til unge, flere boliger til handicappede, flere private  

 udlejningsboliger og flere almene boliger, herunder ældreboliger.
Det  

 er målet, at der i de kommende 5 år påbegyndes over 20.000  

 nye boliger årligt.
 Lovforslaget er ikke omfattet af aftalen af 15. oktober  

 2002, men indgår som et led i regeringens indsats for sikre en positiv  

 udvikling i produktiviteten og effektiviteten i byggesektoren.
 Lovforslaget indeholder flg. elementer:
Ad 1. Forslaget om udvidelse af bygherrekredsen ved  

 nyetablering af alment byggeri Forslaget har til formål at styrke  

 professionaliseringen af bygherren i det almene byggeri, dels gennem  

 udvidelse af bygherrekredsen, og dels gennem øget konkurrence og  

 gennemsigtighed omkring kommunernes tildeling af bygherreopgaver.
 Med lovforslaget stilles der fra 2003 krav om udbud af  

 bygherrerollen og muligheder for at også private bygherrer kan bygge  

 alment.
 Ad 2. Forslaget om ændring af klagereglerne i  

 byggeloven og masteloven.
 Lovforslaget har til formål at gennemføre  

 regelforenkling og modernisering af klageadgangen på byggelovens og  

 mastelovens område.
 Forslaget medfører mindreudgifter til kommunal  

 grundkapital og statslig ydelsesstøtte, der opgjort i  

 nutidsværdi pr. tilsagnsårgang vokser fra ca. 25 mio. kr. i 2003  

 til ca. 90 mio. kr. i 2006, hvoraf den kommunale mindreudgift vokser fra 5  

 mill. kr. i 2003 til 33 mill. kr. i 2006.
Forslaget vil medføre en administrativ  

 merbelastning for kommunerne, som foreslås inddækket ved at  

 forhøje det gebyr, som kommunen opkræver i forbindelse med  

 støttesagsbehandlingen.
Derudover vil der være statslige  

 merudgifter på 0,1 mio.kr. i 2003 i forbindelse med tilretninger i  

 Erhvervs- og Boligstyrelsens informations- og forvaltningssystem for der  

 støttede byggeri (BOSSINF). Merudgiften i 2003 afholdes af Erhvervs-  

 og Boligstyrelsens driftsbevilling.
Herudover skønnes forslaget ikke  

 at have nævneværdige konsekvenser for staten.
 De kommunaløkonomiske konsekvenser skal forhandles  

 med de kommunale parter.
Lovforslaget forventes at medføre en ændret  

 fordeling af bygherreopgaverne.
Herudover forventes ikke økonomiske  

 eller administrative konsekvenser for erhvervslivet eller borgerne, ligesom  

 forslaget ikke forventes at have miljømæssige eller EU-retlige  

 konsekvenser.
 Det foreslås, at loven træder i kraft den 1.  

 januar 2003 (Udvidelse af bygherrekredsen) og den 1. april 2003  

 (Klagebehandling).
 Idet jeg henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
