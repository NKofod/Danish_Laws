Betænkning afgivet af Sundheds- og Ældreudvalget den 10. marts 2020 Betænkning over Forslag til folketingsbeslutning om ophævelse af henvisningskrav til fysioterapi [af Liselott Blixt (DF) m.fl.]:
1. Indstillinger Et flertal i udvalget (S, RV, SF, EL og LA) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, DF, KF og Susanne Zimmer (UFG)) indstiller beslutningsforslaget til vedtagelse uændret.
 Et andet mindretal (NB) vil redegøre for sin indstilling til beslutningsforslaget ved 2. behandling.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Radikale Venstre, Socialistisk Folkeparti og Enhedslisten Et flertal i udvalget (S, RV, SF og EL) er enige med forslagsstillerne i, at der er behov for tiltag til at aflaste de praktiserende læger i en tid med mangel på læger og stort pres på kapaciteten i sundhedsvæsenet.
Flertallet er også enige i, at visse andre lande har haft gode erfaringer med at indføre direkte adgang til fysioterapi uden lægehenvisning.
Det er dog uklart, om disse internationale erfaringer kan overføres direkte til en dansk kontekst, og derfor er der behov for en mere grundig vurdering af fordele og ulemper ved at ændre på eller fjerne det eksisterende henvisningskrav til fysioterapi.
Flertallet noterer sig således, at forslagsstillerne selv har vurderet, at det vil kræve en ramme på 140 mio. kr. årligt at fjerne det nuværende henvisningskrav til fysioterapi.
Det er samtidig uklart, om der vil være gevinster forbundet med forslaget, som kan retfærdiggøre en så betydelig stigning i udgifterne til almen fysioterapi, der i 2018 udgjorde ca. 430 mio. kr. årligt.
Flertallet konstaterer dog med stor tilfredshed, at Region Hovedstaden i 2019 har igangsat et pilotprojekt vedrørende behandling med fysioterapi, og at sundheds- og ældreministeren i den forbindelse har meddelt dispensation fra de ellers gældende krav i sundhedsloven om lægehenvisning.
Som det fremgår af ansøgningen fra Region Hovedstaden, har projektet til formål at undersøge, om der i en dansk kontekst er fordele i form af »bedre økonomi, bedre og kortere patientforløb, aflastning af almen praksis og færre henvisninger til billeddiagnostik og speciallægehjælp ved at afskaffe kravet om lægehenvisning for at kunne modtage fysioterapibehandling med offentligt tilskud«.
De overvejelser, som forslagsstillerne har gjort sig med det fremsatte forslag, vil således i vid udstrækning blive adresseret i pilotprojektet.
 Flertallet finder det derfor hensigtsmæssigt, at eventuelle ændringer af det nuværende krav om lægehenvisning til fysioterapi sker med inddragelse af evalueringen af pilotprojektet vedrørende direkte adgang til fysioterapi i Region Hovedstaden, som forventes at være afsluttet inden for ca. 2 år.
Dansk Folkeparti Dansk Folkepartis medlemmer af udvalget ærgrer sig over, at regeringen og dens støttepartier ikke vil sikre, at flere danske borgere kan få direkte adgang til fysioterapi.
Set i lyset af det pres, der er hos praktiserende læger, og den ventetid, borgerne oplever, vil en hurtig vej til behandling kunne hjælpe mange borgere med lettere skader og sikre omkring 125.000 færre lægebesøg.
3. Udvalgsarbejdet Beslutningsforslaget blev fremsat den 1. november 2019 og var til 1. behandling den 16. januar 2020. Beslutningsforslaget blev efter 1. behandling henvist til behandling i Sundheds- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 3 bilag på beslutningsforslaget.
Spørgsmål Udvalget har under udvalgsarbejdet stillet 6 spørgsmål til sundheds- og ældreministeren til skriftlig besvarelse, som ministeren har besvaret.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Flemming Møller Mortensen (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Nils Sjøberg (RV) Kirsten Normann Andersen (SF) Trine Torp (SF) Peder Hvelplund (EL) Victoria Velasquez (EL) Susanne Zimmer (UFG) Jane Heitmann (V) fmd.
Ellen Trane Nørby (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Mette Hjermind Dencker (DF) Karina Adsbøl (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
