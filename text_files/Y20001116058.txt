Den momsmæssige behandling af  

 kreditkortgebyrer, som hoteller opkræver hos gæster, der betaler  

 med kreditkort Told- og Skattestyrelsen er blevet spurgt, om et hotels  

 opkrævning af kreditkortgebyr hos gæster, der anvender kreditkort  

 som betalingsmiddel for de leverede ydelser, kan anses for udlæg i  

 overensstemmelse med momslovens § 27, stk. 3, nr. 3.
 Det er oplyst, at hotellet med hjemmel i § 20 i lov om  

 betalingskort har besluttet at opkræve et kreditkortgebyr svarende til  

 det gebyr, som kreditkortselskabet opkræver af hotellet for  

 gennemførelse af betalingstransaktionen.
 Styrelsen har udtalt, at gebyret ikke kan anses for  

 udlæg i overensstemmelse med momslovens § 27, stk. 3, nr. 3.
 Efter bestemmelsen medregnes i afgiftsgrundlaget ikke  

 beløb, som en virksomhed modtager fra aftager som godtgørelse  

 af omkostninger afholdt i aftagers navn og for dennes regning, og som i  

 virksomheden registreres på en udlægskonto.
 Det er styrelsens opfattelse, at kreditkortgebyret  

 påhviler hotellet som følge af, at dette accepterer kreditkortet  

 som betalingsmiddel, og at gebyret må anses som en udgift for hotellet  

 i forbindelse med betalingstransaktionen på lige fod med andre udgifter  

 til administrative ydelser.
 At bestemmelserne i betalingskortloven åbner  

 mulighed for, at hotellet kan opkræve et gebyr hos gæsterne  

 svarende til det gebyr, som hotellet skal betale til kreditkortselskabet, og  

 dermed opnå direkte dækning for denne udgift, medfører  

 efter styrelsens opfattelse ikke, at gebyret kan anses som afholdt i aftagers  

 navn og for dennes regning.
 Hotellet skal derfor medregne gebyret i afgiftsgrundlaget,  

 jf. momslovens § 27, stk. 2, nr. 2.
