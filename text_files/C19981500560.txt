(Til læger, sygehuse, plejehjem og lignende institutioner samt  

 hjemmepleje) 1. INDLEDNING Denne vejledning præciserer reglerne om medicinordination, medicingivning  

 samt opbevaring og bortskaffelse af medicin.
Der redegøres for ansvar og  

 kompetence for læger og plejepersonale.
 Endvidere beskriver vejledningen forholdsregler i de situationer, hvor  

 patienten selv administrerer sin medicin.
 Endelig beskrives forholdsregler ved anvendelse af håndkøbsmedicin og  

 alternativ medicin.
Der gælder samme regelsæt for henholdsvis læger og plejepersonale, uanset  

 hvor deres virksomhed foregår.
Disse regler beskrives generelt (afsnit 2).
 Af praktiske hensyn er der i et særskilt afsnit en beskrivelse af de  

 forhold, der er særligt relevante for plejehjem, hjemmepleje og lignende  

 (afsnit 3).
2. GENERELLE FORHOLD 2.1. Anvendte begreber Ved medicinordination forstås i det følgende en læges beslutning om  

 at behandle en patient med medicin, såvel receptpligtig medicin som  

 håndkøbsmedicin.
 Ved medicingivning forstås i det følgende plejepersonalets  

 afmåling, omdeling og hjælp til indtagelse af medicin samt den fornødne  

 observation af patienten.
 Ved patienters selvadministration af medicin forstås i det  

 følgende, at en patient selv har ansvaret for at tage sin medicin.
 Ved en journal forstås i det følgende de ordnede optegnelser, som  

 en læge i medfør af lovgivningen har pligt til at føre over sine patienter.
 Ved en instruks forstås i det følgende en forskrift for, hvordan  

 man forholder sig i en bestemt situation, og hvilke procedurer der skal  

 følges.
 Ved delegation forstås i det følgende overdragelse af en opgave til  

 en anden person.
 Der stilles ingen formkrav til fremgangsmåden, men af hensyn til  

 gennemskueligheden bør delegationen så vidt muligt nedskrives.
 Ved plejepersonale forstås personale, der ikke er læger, og som  

 deltager i behandling og pleje af patienter.
Terminologien inden for plejehjem/hjemmepleje er ikke entydig, især ikke  

 efter indførelsen af de integrerede plejeordninger i kommunerne.
Plejehjem  

 bliver fx kaldt plejecentre, aktivitetscentre eller dagcentre.
Beboere  

 omtales som borgere, brugere eller klienter.
I denne vejledning er anvendt  

 betegnelserne plejehjem og beboere .
2.2. Ansvar ved behandling Det er som udgangspunkt tilladt enhver at behandle og pleje syge.
Der er  

 imidlertid i lovgivningen fastsat visse grænser for, hvilke behandlinger der  

 må gives af hvilke personer.
Herunder hører anvendelse af  

receptpligtig medicin, som i henhold til lægeloven er forbeholdt læger  

 og andre med særlig hjemmel, jf. lægelovens § 25, stk. 2.
 Autoriserede sundhedspersoners virksomhed er både reguleret af den  

 autorisationslov, der er gældende for den pågældendes faglige virksomhed, og  

 af de administrative og faglige instrukser, der er fastsat af ledelsen på den  

 pågældende institution eller afdeling eller det administrative område.
 Ikke-autoriserede sundhedspersoners virksomhed reguleres af de  

 administrative og faglige instrukser, der er fastsat af ledelsen på den  

 pågældende institution eller afdeling eller det administrative område.
Ledelsen har ansvaret for, at der foreligger de nødvendige instrukser for  

 korrekt anvendelse af medicin i patientbehandlingen.
Udformningen af  

 instrukser bør være afpasset behandlingsopgaverne og personalets uddannelse  

 og erfaring samt den lokale arbejdstilrettelæggelse.
Sundhedsstyrelsen  

 udarbejder derfor ikke detaljerede retningslinier om det nærmere indhold af  

 sådanne instrukser eller godkender forslag til instrukser.
2.3. Lægens ansvar ved medicinordination En læge er forpligtet til at udvise omhu og samvittighedsfuldhed under  

 udøvelsen af sin gerning, herunder ved anvendelse af medhjælp, jf. lægelovens  

 § 6, stk. 1.
Ved ordination af såvel receptpligtig medicin som håndkøbsmedicin er lægen  

 ansvarlig for vurdering af indikationer og eventuelle kontraindikationer  

 eller bivirkninger.
Det er lægens ansvar, at patienten er tilstrækkeligt  

 informeret om den iværksatte medicinske behandling, jf.
Sundhedsstyrelsens  

 cirkulære af 22. september 1992 om information og samtykke.
Den behandlende læge kan med enkelte undtagelser delegere opgaver uanset  

 karakter og omfang til en medhjælp.
Lægen kan som medhjælp benytte såvel  

 autoriserede sundhedspersoner som andre uanset uddannelse og baggrund.
 Ved anvendelse af medhjælp er lægen ansvarlig for instruktion mv. af  

 medhjælpen.
 Det er den behandlende læges ansvar, at en medicinordination er  

 tilstrækkelig udførlig, så den person, der skal varetage medicingivningen, er  

 i stand til med sikkerhed at udføre opgaven.
 Lægen skal bl. a. redegøre for medicinens betegnelse, styrke, dosis og  

 administrationsform mv. og i fornødent omfang sikre sig, at personalet er  

 oplyst om de forskellige medikamenters virkninger, kontraindikationer og  

 bivirkninger samt eventuel interaktion.
Lægen skal afpasse instruktionen efter personalets individuelle behov for  

 faglig instruktion og vejledning, som vil afhænge af den enkeltes  

 uddannelsesmæssige baggrund og kliniske erfaring på det pleje- og  

 behandlingsmæssige område.
Instruktionen bør intensiveres i det omfang, der  

 er tale om anvendelse af mere potente lægemidler.
 Når en medicinordination gives mundtligt , herunder telefonisk,  

 skal både lægen og den pågældende plejeperson sikre sig, at plejepersonen har  

 forstået det præcise indhold i ordinationen.
 Lægen har ansvaret for, at en medicinordination snarest muligt indføres i  

 journalen, jf. lægelovens § 13, stk. 2.
 Lægen er ansvarlig for de handlinger, som medhjælpen foretager, forudsat  

 at medhjælpen holder sig inden for instruksen.
 Såfremt en læge ikke sikrer sig, at en plejeperson er tilstrækkeligt  

 instrueret i at varetage den opgave, som lægen har overdraget, kan pågældende  

 læge blive draget til ansvar, hvis der sker en fejl på grund af manglende  

 instruktion.
2.4. Plejepersonalets ansvar ved medicingivning Både autoriserede og ikke-autoriserede plejepersoner har et selvstændigt  

 ansvar i en situation, hvor de handler som lægens medhjælp.
Når en læge har ordineret medicin til en patient, kan enhver varetage  

 medicingivningen, såfremt den ordinerende læge vurderer vedkommende til at  

 være kvalificeret til at udføre opgaven.
Medicingivningen skal foregå i nøje  

 overensstemmelse med de instrukser, som lægen har givet, og en plejeperson må  

 kun foretage ændringer af ordinationen efter aftale med lægen.
Hvis en plejeperson ikke opfatter en medicinordination entydigt, skal  

 pågældende gøre opmærksom herpå og eventuelt frasige sig opgaven, ligesom  

 plejepersonen har pligt til at sige fra, hvis vedkommende får mistanke om  

 fejl eller andre usikkerhedsmomenter.
Hvis plejepersonen ikke mener sig i  

 stand til at varetage medicingivningen forsvarligt eller at kunne observere  

 patienten tilstrækkeligt, skal den pågældende frasige sig opgaven.  

 Plejepersonen skal meddele lægen relevante observationer.
Hvis lægens  

 instruks strider mod de lokale instrukser, skal plejepersonen gøre lægen  

 opmærksom herpå.
Autoriseret personale har pligt til at udvise omhu og samvittighedsfuldhed  

 som fastsat i autorisationslovene.
Såfremt en autoriseret sundhedsperson ikke  

 følger lægens instruks, kan den pågældende drages til ansvar, jf.  

 autorisationsloven og eventuelt lægelovens kapitel 6 om kvaksalveri.
Ikke-autoriseret sundhedspersonale kan også handle som lægens medhjælp.  

 Såfremt medhjælpen ikke følger lægens instruks, vil et eventuelt ansvar kunne  

 gøres gældende over for medhjælpen.
Der henvises til centralstyrelseslovens §  

 4 samt lægelovens kapitel 6 om kvaksalveri.
 Når en plejeperson har påtaget sig en opgave, er pågældende ansvarlig for  

 den fornødne instruktion i tilfælde af, at han/hun overdrager opgaven til en  

 anden person.
2.5. Delegation til plejepersonalet til at vurdere  

 behandlingsbehovet I nogle situationer kan en læge delegere til plejepersonalet at vurdere og  

 iværksætte behandling med medicin.
Dette kan ske ved en konkret delegation og  

 i visse situationer ved en generel delegation.
Delegationen skal ske efter lægens vurdering af patienten.
Lægen skal  

 sørge for, at ordinationen på forhånd er indført i journalen.
Det skal  

 anføres, hvilke indikationer og symptomer der skal være tilstede, før  

 plejepersonalet kan behandle en patient med et lægemiddel.
 Lægen har pligt til at sikre sig, at delegationen til at behandle med  

 medicin gives til personer, der har de fornødne forudsætninger for at kunne  

 udføre den konkrete opgave forsvarligt.
Der kan være tale om en konkret delegation , hvor lægen ordinerer  

 medicin til en patient efter behov (p.n.). Lægen skal sørge for, at  

 ordinationen indføres i journalen.
I disse situationer skal plejepersonalet  

 delvis selvstændigt vurdere behandlingsbehovet og iværksætte behandling med  

 medicin inden for nogle fastsatte rammer.
Lægen delegerer derved en del af  

 behandlingsopgaven til plejepersonalet.
I visse situationer kan en generel delegation være hensigtsmæssig,  

 fortrinsvis ved behandling på sygehuse.
Der kan være tale om behandling med  

 medicin af nogle velbeskrevne sygdomstilfælde, hvor det er forsvarligt at  

 iværksætte en standardbehandling.
Den for behandlingen ansvarlige læge kan  

 ordinere denne behandling.
Ordinationen skal indføres i patientens journal.  

 Ordinationen kan udstedes i henhold til en fastsat instruks vedrørende det  

 pågældende lægemiddel (»efter skema«).
2.6. Patienters selvadministration af medicin Den ordinerende læge har ansvaret for vurderingen af, hvorvidt en  

 patient/beboer selv er i stand til at administrere sin medicinindtagelse,  

 eller om der er behov for bistand fra plejepersonalet.
Selvadministration bør  

 tilrettelægges på en måde, der er betryggende for den enkelte patient, og bør  

 noteres i journalen.
Der er intet til hinder for, at patienter under indlæggelse på sygehus  

 selv administrerer deres medicin.
I plejehjem tilhører medicinen den enkelte  

 beboer, som selv er ansvarlig for sin medicin.
I mange tilfælde er det dog  

 nødvendigt, at plejepersonalet hjælper med medicingivning.
 Anvendelse af doseringsæsker anses for forsvarlig under forudsætning af,  

 at ophældning af medicin, de nødvendige notater om medicinindtagelse, tydelig  

 mærkning af doseringsæsken og vejledning af patienten varetages af hertil  

 kvalificeret personale.
2.7. Håndkøbsmedicin og alternativ medicin Anvendelse af håndkøbsmedicin er ikke udtrykkeligt reguleret i  

 lovgivningen.
En plejepersons udlevering af håndkøbsmedicin reguleres derfor  

 ofte af instrukser udstedt af ledelsen på den pågældende arbejdsplads samt af  

 autorisationslovens bestemmelser om at udvise omhu og samvittighedsfuldhed.
Ved patientbehandling i en sygehusafdeling vil arbejdstilrettelæggelsen  

 som hovedregel være således, at lægerne er ansvarlige for indlagte patienters  

 samlede behandling, herunder også behandling med håndkøbsmedicin.
Al  

 anvendelse af medicin på en sygehusafdeling vil derfor som hovedregel ske  

 efter en læges ordination.
Hvis fx en sygeplejerske giver en patient håndkøbsmedicin, uden at dette  

 er ordineret af en læge, kan situationen være omfattet af sygeplejerskelovens  

 § 5, stk. 1. Spørgsmålet vil da være, om sygeplejersken har udvist omhu og  

 samvittighedsfuldhed ved at give patienten medicinen i den konkrete situation  

 fremfor eksempelvis at tilkalde læge.
Endvidere vil det være spørgsmålet, om  

 sygeplejersken har overholdt de instrukser, der er fastsat af ledelsen om  

 kompetencen til at udlevere medicin.
 Både patienter i sygehuse og beboere på plejehjem tager undertiden  

 alternativ medicin ud over den af lægen ordinerede medicin.
En plejeperson må gerne hjælpe en patient med indtagelse af alternativ  

 medicin i form af tabletter eller lignende.
I de tilfælde, hvor alternativ  

 medicin skal gives som injektion, må en plejeperson kun give injektion efter  

 en læges ordination.
En plejeperson har mulighed for at afstå fra at give  

 alternativ medicin, men bør i videst muligt omfang medvirke, hvis patienten  

 har ønske herom.
 Såfremt plejepersonalet finder grund hertil, bør de opfordre patienter,  

 der behandler sig selv med håndkøbsmedicin eller alternativ medicin, til at  

 rådføre sig med en læge, idet håndkøbsmedicin og alternativ medicin i nogle  

 tilfælde kan medføre interaktion ved indtagelse af anden medicin.
2.8. Journalføring Lægens forpligtelse til at udvise omhu og samvittighedsfuldhed omfatter  

 også pligten til at føre journal, jf. lægelovens § 6, stk. 1 og § 13, stk. 2.  

 I medfør af Sundhedsstyrelsens cirkulære nr. 235 af 19. december 1996 om  

 lægers pligt til at føre ordnede optegnelser (journalføring) og  

 Sundhedsstyrelsens vejledning nr. 236 af 19. december 1996 om lægers  

 journalføring skal enhver læge, der som led i sin virksomhed foretager  

 undersøgelse og behandling af patienter, føre ordnede optegnelser  

 (journaler).
Journalen skal indeholde oplysninger i et sådant omfang, at den er  

 dækkende for, hvad der er sket i forbindelse med undersøgelse og behandling  

 af patienten.
Medicinordination skal derfor indføres i journalen.
Dette  

 gælder såvel de enkeltstående ordinationer som de tilfælde, hvor der er givet  

 generel delegation til, at medicingivningen kan finde sted i henhold til de  

 gældende instrukser.
Det skal fremgå af journalen, hvornår patienten har fået ordineret  

 medicin, og hvornår behandlingen bliver seponeret/ophører.
Medmindre  

 sygeplejeoptegnelser betragtes som en del af journalen, skal relevante  

 oplysninger om den medikamentelle behandling, som er nedskrevet i  

 sygeplejeoptegnelserne, også overføres til selve journalen.
 Der er ikke i lovgivningen pligt for plejepersonalet til af føre  

 optegnelser over patientbehandlingen.
 Vedrørende forholdene på plejehjem, se afsnit 3.2.
2.9. Opbevaring af medicin Regler for håndtering og opbevaring af lægemidler er fastsat i  

 Sundhedsstyrelsens bekendtgørelse nr. 270 af 26. april 1995 om håndtering af  

 lægemidler på behandlende institutioner og afdelinger  

 (Medicinskabsbekendtgørelse).
 Vedrørende forholdsregler for opbevaring af medicin og bortskaffelse af  

 medicin i plejehjem, se afsnittene 3.3 og 3.4.
3. FORHOLD, DER ER SÆRLIGT RELEVANTE FOR HJEMMEPLEJE,  

 PLEJEHJEM OG LIGNENDE Nogle forhold har særlig relevans for hjemmeplejen og plejehjem.
3.1. Ledelsens ansvar I de tilfælde, hvor den lægelige betjening foretages af læger, der ikke er  

 ansat i institutionen, men kun er til stede med henblik på at tilse en  

 patient, påhviler der ledelsen et særligt ansvar for, at der foreligger  

 instrukser for tilrettelæggelse af arbejdet, således at patientsikkerheden  

 tilgodeses bedst muligt.
 Ledelsen har ansvaret for, at der er en fagligt forsvarlig  

 tilrettelæggelse af beboernes behandling med medicin, herunder det nødvendige  

 samarbejde med den læge, der er ansvarlig for den enkelte beboers behandling.
 Ansvaret for, at der foreligger instrukser for plejepersonalet om ordnede  

 optegnelser, påhviler ledelsen, da der ikke er fastsat regler for  

 plejepersonalets optegnelser om patientbehandlingen.
3.2. Journalføring I plejehjem, hjemmepleje og i institutioner, hvor en læge ikke er  

 ansvarlig for den samlede behandling på stedet, findes der ikke den journal,  

 som lægen i medfør af lovgivningen har pligt til at føre over sine patienter.  

 I disse situationer fører lægen optegnelser om behandling og  

 medicinordination ind i den journal, der almindeligvis findes i lægens  

 praksis.
 Når lægen under besøg på plejehjemmet ordinerer medicin, anbefales det, at  

 han også noterer ordinationen i plejehjemmets optegnelser.
Som anført er der ikke ifølge lovgivningen pligt for plejepersonalet til  

 at føre optegnelser over patientbehandlingen.
Men af hensyn til  

 patientsikkerheden anbefaler Sundhedsstyrelsen, at ledelsen fastsætter regler  

 om, at plejepersonalet i plejehjem, hjemmepleje, på ambulatorier og lignende  

 fører optegnelser over medicingivningen.
 Ved telefonordination bør plejepersonalet notere ordinationen i  

 plejehjemmets optegnelser, så personalet har vejledning i, hvorledes  

 medicingivningen skal foretages.
3.3. Opbevaring af patientens medicin Der er ikke fastsat regler for opbevaring af medicin på plejehjem.
Da  

 beboere på plejehjem er selvstændigt sygesikrede, kan der ikke være fælles  

 medicin (»nødberedskab« eller »akutdepot«).
 Ledelsen bør vurdere, om der er behov for bistand til den enkelte beboer  

 med henblik på forsvarlig opbevaring af medicin, også af hensyn til de andre  

 beboere.
 Ved opbevaring af medicin i hjemmet til patienter, der ikke selv er i  

 stand til at tage vare på medicinen, bør hjemmesygeplejen vurdere, om det er  

 nødvendigt at træffe aftale med patienten om, at medicinen opbevares på et  

 sikkert sted.
3.4. Bortskaffelse af medicin I forbindelse med dødsfald er det vigtigt, at al medicin destrueres.  

 Plejehjemmet må ikke anvende restmedicin til andre.
 Apotekerne har i medfør af lov nr. 279 af 6. juni 1984, § 11, stk. 1, om  

 apoteksvirksomhed pligt til at modtage ubrugt medicin med henblik på  

 destruktion.
Da beboere på plejehjem er selvstændigt sygesikrede, tilhører medicinen  

 den enkelte beboer, som selv har betalt for medicinen.
Når beboeren er død,  

 tilhører medicinen principielt boet.
 Når der ikke er pårørende, skal plejehjemmet aflevere medicinen på  

 apoteket.
Når den afdøde har pårørende, skal ledelsen sikre sig, at der rettes  

 henvendelse til de pårørende, som opfordres til at sørge for, at medicinen  

 bliver afleveret på apoteket til destruktion.
Hvis de pårørende ikke påtager  

 sig at bortskaffe medicinen, skal plejehjemmet gøre dette.
OPHÆVELSE Denne vejledning erstatter:
- Sundhedsstyrelsens vejledning af december 1985 om medicingivning på  

 plejehjem, - Sundhedsstyrelsens notat af 12. december 1995 vedrørende  

 medicinordination, medicingivning og patienters selvadministration af medicin  

 m.m. og - Sundhedsstyrelsens vejledning af oktober 1985 om sygeplejerskers  

 varetagelse af blodtransfusion og intravenøs indgift af infusionsvæsker samt  

 af intravenøs injektion af lægemidler.
