Ankestyrelsens principafgørelse P-14-85 om personligt tillæg - folkepension - medicinudgifter - opgørelse af likvid formue Resume:
 Ved bedømmelsen af om en pensionist var berettiget til personligt tillæg, skulle den likvide formue opgøres på grundlag af kursværdien af pantebreve, men efter fradrag af det banklån, som pantebrevene lå som sikkerhed for.
 Ankestyrelsen henviste til, at en afhændelse af pantebrevene ville indebære, at banklånet, som pantebrevene var stillet som sikkerhed for, ville forfalde til betaling.
 Love:
Lov om folkepension - lovbekendtgørelse nr. 436 af 9. september 1983 - § 13 Vejledninger:
Socialministeriets cirkulære af 14. juli 1982 - Sagsfremstilling:
 En gift folkepensionist søgte det sociale udvalg om personligt tillæg til pension som tilskud til medicinudgifter på ca. 125 kr. månedlig.
 Det sociale udvalg foretog følgende opgørelse af pensionistens formue:
Sommerhus                     110.000 kr.
Bankindestående                 5.471 kr.
Kursværdi af pantebreve                     18.000 kr. 133.471 kr. -banklån                       13.000 kr. 120.471 kr.
 Heraf var 23.471 kr. likvid formue.
 Det sociale udvalg gav afslag på personligt tillæg til medicinudgifter med henvisning til, at ægteparret havde en likvid formue, der oversteg 20.000 kr., hvilket var kommunens maksimum for ydelse af per-sonligt tillæg til medicinudgifter.
Ankenævnet fandt, at pensionistens likvide formue på ansøgningstidspunktet bude opgøres på følgende måde: Bankindestående              5.471 kr.
Kursværdi af pantebreve         18.000 kr. 23.471 kr. -banklån                     13.000 kr.
Likvid formue                10.471 kr.
 Ankenævnet hjemviste herefter sagen til socialudvalget til fornyet behandling på ovennævnte grundlag.
 Det sociale udvalg anførte, at ankenævnets formueopgørelse indebar, at likvid formue, der stilles til sikkerhed for banklån, kunne fradrages i den samlede formueopgørelse og derved få betydning ved tildeling af personlige tillæg.
 Lovgrundlag: Folkepensionslovens § 13. Socialministeriets cirkulære af 14. juli 1982 om vejledende retningslinier for ydelse af supplerende medicinhjælp efter de sociale pensionslove.
 Afgørelse:
 Ankestyrelsen finder, at ansøgerens likvide formue må opgøres til pantebrevenes kursværdi efter fradrag af det optagne banklån, da konsekvensen af en afhændelse af pantebrevene ville være, at banklånet, som pantebrevene er stillet som sikkerhed for, ville forfalde til betaling.
 Ankestyrelsen tiltræder således ankenævnets afgørelse.
