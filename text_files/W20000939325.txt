Ankestyrelsens principafgørelse A-32-00 om merkonomkurser - erhvervsarbejde - delvis uddannelse - revalidering Resume:
En kommune var berettiget til alene at yde revalideringsstøtte til 5 merkonomkurser, da merkonomuddannelsen var baseret på at læse merkonomfag sideløbende med erhvervsarbejde.
Uddannelsen bestod af moduler, der kunne læses særskilt.
 Ankestyrelsen lagde vægt på, at ansøger ved at gennemføre kurserne samtidig med, at hun havde erhvervsarbejde, ville opnå en uddannelse, der gjorde hende i stand til at forsørge sig selv.
 Kassation:
Der er kommet nye regler på området Love:
Lov om aktiv socialpolitik - lovbekendtgørelse nr. 266 af 12. april 2000 - § 49, stk. 1 Sagsfremstilling:
Ansøger, der var 51 år, var uden arbejde og uddannelse, og havde derfor søgt kommunen om revalidering.
Hun havde mange års ufaglært erhvervserfaring med salg og markedsføring, og søgte om støtte til uddannelsen til merkonom, idet hun mente at kunne komme i arbejde indenfor dette område.
Kommunen ønskede at sende ansøger i arbejdsprøvning, idet hendes forhold ikke fandtes tilstrækkeligt afklarede til at påbegynde et studium.
Kommunen gik dog med til at bevilge revalidering i form af støtte til 4 fag på merkonomuddannelsen, samt et specialefag, og gjorde derudover støtten betinget af, at ansøger var aktivt jobsøgende under studiet.
Der var således ikke tale om et fuldt merkonomstudium, men om enkelte fag der kunne supplere ansøgers mange års erhvervserfaring, og dermed opkvalificere hende, så hun kunne vende tilbage til arbejdsmarkedet.
 I klagen til nævnet gjorde ansøger gældende, at hun ikke ville være bedre stillet efter endt revalidering såfremt hun ikke kunne få lov at færdiggøre uddannelsen, da hun så stadig ville være ufaglært.
Nævnet tiltrådte kommunens afgørelse, idet ansøger fandtes tilstrækkeligt kompenseret med de 5 fag, bl.a. under hensyn til merkonomstudiets sammensætning.
Det var således normalt at læse enkelte fag sideløbende med fuldtids arbejde, og nævnet fandt ikke at der skulle være noget til hinder for, at ansøger skulle kunne forsørge sig selv efter de 5 fag.
 Sagen blev behandlet i principielt møde med henblik på afklaring af, om en kommune med rette kan yde revalideringsstøtte til en del af en merkonomuddannelse.
 Afgørelse:
 Ankestyrelsen fandt ikke grundlag for at ændre kommunens og nævnets afgørelse, hvorefter ansøger ikke var berettiget til revalideringshjælp til gennemførelse af yderligere merkonomkurser end de 5 kurser, som kommunen havde bevilget hende hjælp til i perioden den 1. oktober 1999 til den 1. februar 2001.
 Ankestyrelsen lagde ved afgørelsen vægt på, at ansøger ved gennemførelsen af 5 merkonomkurser, samtidig med at hun havde erhvervsarbejde, ville opnå en uddannelse, der ville gøre hende i stand til at forsørge sig selv.
