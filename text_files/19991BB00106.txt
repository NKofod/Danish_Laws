Fremsat den 25. februar 2000 af  

 Gitte Lillelund Bech (V), Hanne Severinsen (V),  

 Knud Erik Kirkegaard (KF) og  

 Brian Mikkelsen (KF) Forslag til folketingsbeslutning om indførelse af filosofikum på de lange  

 videregående uddannelser Folketinget pålægger regeringen snarest at  

 indføre filosofikum på de lange videregående  

 uddannelser.
Bemærkninger til forslaget Begrundelse:
For omtrent 30 år siden blev det gennem flere  

 århundreder traditionsrige fag på de danske universiteter,  

 filosofikum, afskaffet.
Filosofikum er i dag obligatorisk på flere  

 videregående uddannelser i de lande, vi normalt sammenligner os med,  

 ligesom flere danske uddannelsesinstitutioner har søgt at  

 genindføre en art filosofikum ved at udbyde kurser med  

 videnskabshistorisk og -teoretisk indhold.
Imidlertid udbydes disse kurser ikke på alle de  

 lange videregående uddannelser, ligesom kurserne oftest ikke er  

 obligatoriske.
Sammenholdt med den manglende landsdækkende og  

 overordnede fastsættelse af, hvad kurserne skal indeholde, betyder det,  

 at der er store forskelle på uddannelsesforløbene på de  

 forskellige studier, hvilket kan vanskeliggøre studieskift eller  

 universitetsskift.
I et stadig stærkere videnssamfund er der behov for  

 en helhedsvidenskabelig forståelse, der kan sikre, at studerende har  

 bedre mulighed for at forholde sig kritisk til videnskab, information og  

 omverden.
Indførelse af et fornyet filosofikum på de lange  

 videregående uddannelser vil forbedre kvaliteten af uddannelserne og  

 styrke den enkeltes evne til fordybelse, og endelig vil den enkelte  

 studerende opnå en større forståelse af sin samtid og de  

 historiske traditioner, som den pågældende uddannelsesinstitution  

 og dens specifikke fag er en del af.
Desuden vil indførelse af filosofikum betyde, at de  

 studerende får en større indsigt i og overblik over eget fag og  

 den generelle videnskabelige udvikling samt opnår nogle vigtige  

 metoderedskaber til brug inden for det enkelte fagområde.
Derved  

 styrkes de studerendes indsigt ligeledes i forhold til de lande, vi normalt  

 sammenligner os med.
Da den videnskabshistoriske udvikling er nøje  

 forbundet med udviklingen i disse lande, vil en øget viden om  

 videnskabshistorie og teori være en væsentlig kvalifikation i  

 forbindelse med den stigende internationalisering.
Også ved  

 studieophold i udlandet vil den studerende have gavn af filosofikum, hvor den  

 studerende i højere grad vil være på niveau med de  

 studerende der.
 Dertil kommer, at en udmøntning af dette  

 beslutningsforslag vil bidrage til, at meritoverførsler mellem studier  

 og universiteter bliver lettere at administrere og sparer kostbar  

 uddannelsestid for den studerende.
 Placering:
Filosofikum bør ikke indføres som et  

 introduktionsfag til et senere uddannelsesforløb, da dette ikke  

 harmonerer med opbygningen af nutidens uddannelser Filosofikum skal indgå som et selvstændigt,  

 obligatorisk fag af et semesters varighed, placeret på den  

 studiemæssige grunddel (3.-6. semester). Da flere lange  

 videregående uddannelser har valgfag mv. inden for det  

 videnskabsteoretiske område eller har videnskabsteori som dele af  

 forskellige fag, vil det være formålstjenligt at samle denne del  

 af undervisningen i filosofikum.
 Indhold:
 Med respekt for de enkelte uddannelsesinstitutioners egen  

 ekspertise, traditioner og ønsker skal både indhold og  

 litteratur til filosofikum bestemmes af uddannelsesinstitutionerne selv, dog  

 således at der skal være en vis ensartethed i faget på de  

 enkelte institutioner, hvorved mulighederne for meritoverførsel  

 sikres.
Filosofikum skal således bestå af to dele: En  

 del, som er af en mere generel karakter og en anden del, som er af en mere  

 fagspecifik karakter.
På den måde tilvejebringes både en  

 bredere indsigt i generelle metodefag, filosofihistorie, videnskabsteori,  

 videnskabshistorie etc. og en forøget viden om  

 instituttets/områdets egne metodefag og historie.
 Udviklingskontrakter:
 Det bør tilstræbes, at filosofikum  

 indføres inden for rammerne af de eksisterende udviklingskontrakter og  

 udviklingspuljer, hvorved forslaget bliver udgiftsneutralt.
Skriftlig fremsættelse Gitte Lillelund Bech (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om indførelse  

 af filosofikum på de lange videregående uddannelser.
(Beslutningsforslag nr.
B 106).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
