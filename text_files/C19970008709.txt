 Emne Cirkulære om A) genoptagelse af avance- eller udlodningsbeskatning  

 for sælgere af tømte selskaber som følge af erstatningspligt for selskabsskat  

 samt om B) genoptagelse af de tømte selskabers skatteansættelser.
 A) Genoptagelse af sælgernes skatteansættelser.
1. Ved dom af 21. januar 1997 har Højesteret  

 fastslået, at et selskab som sælger af et overskudsselskab under de i sagen  

 foreliggende omstændigheder er erstatningspligtig for det tab, der er påført  

 skattemyndighederne som følge af, at skatterne i det solgte selskab ikke  

 efterfølgende blev indbetalt til skattemyndighederne.
Dommen er gengivet i  

 Tidsskrift for skatter og afgifter 1997.110.
 Skattemyndighedernes tab i sagen er af Højesteret opgjort til den ikke  

 betalte selskabsskat samt procesrente heraf fra sagens anlæg.  

 Erstatningsansvaret er bedømt efter dansk rets almindelige erstatningsregler,  

 jf. den tidligere anpartsselskabslovs § 110.
Erstatningen må anses som en adækvat udgift, der er opstået ved salget af  

 de pågældende aktier/anparter, idet erstatningen har reduceret sælgernes  

 reelle fortjeneste.
Skatteministeriet oplyste derfor under højesteretssagen,  

 at beskatningen af sælgere i anledning af salget af overskudsselskabet kan  

 genoptages, samt at afståelsesvederlaget reduceres med den erstatning, som  

 pålægges i anledning af selskabstømningen.
2. Sælgere, der i sager om selskabstømning bliver forpligtede til at  

 betale erstatning for tabte selskabsskatter i henhold til dom eller efter at  

 have vedkendt sig erstatningsansvar, herunder ved betaling af erstatning, kan  

 anmode skattemyndighederne om genoptagelse med henblik på nedsættelse af  

 tidligere skatteansættelser, jf. nærmere nedenfor.
Anerkendelse af  

 erstatningsansvar vil være uden præjudice i eventuelle andre erstatningssager  

 mod den samme sælger.
I tilfælde, hvor tabet er opstået som følge af en  

 sælgers forsætlige eller strafbare forhold, vil en eventuel tilladelse til  

 genoptagelse bero på en individuel vurdering.
Sådanne tilfælde skal  

 forelægges for Told- og Skattestyrelsen.
Bortset fra de netop nævnte tilfælde vil sælgers subjektive forhold ikke  

 være til hinder for, at der kan tillades genoptagelse af skatteansættelsen  

 for indkomstår fra og med 1990 med henblik på nedsættelse af tidligere  

 beskattet udlodning eller avance ved salg af aktier/anparter i det senere  

 tømte selskab med erstatningen.
Nedsættelsen vil tillige omfatte sælgers egne  

 samt pålagte sagsomkostninger under en retssag, henholdsvis afholdte udgifter  

 til rådgivning i forbindelse med frivillig betaling af erstatning.
Der vil  

 ikke kunne ske genoptagelse med henblik på yderligere nedsættelse for  

 forgæves afholdte udgifter til gennemførelse af regreskrav.
Vedrørende  

 behandlingen af sådanne udgifter i tilfælde, hvor sælgeren helt eller delvis  

 opnår regres, henvises til cirkulærets punkt 3. I det omfang sælgeren  

 yderligere måtte blive dømt til eller vedkender sig erstatningsansvar for  

 bobehandlingsomkostninger samt renter efter selskabsskatteloven af den  

 ikke-betalte selskabsskat, vil nedsættelsen tillige omfatte disse beløb.
Det  

 samme gælder beløb, der er en følge af erstatningspligt overfor andre  

 kreditorer, hvis denne erstatningspligt er udløst i tilknytning til salg af  

 andelene i det tømte selskab.
Nedsættelsen vil derimod ikke omfatte løbende procesrenter eller løbende  

 renter efter påkrav om betaling af erstatning.
Sådanne renteudgifter er  

 fradragsberettiget i den skattepligtige indkomst efter reglerne i  

 ligningslovens § 5.
 Nedsættelsen kan ikke overstige den salgssum, som sælgeren modtog for  

 aktierne/anparterne i det senere tømte selskab.
 Hvis anmodningen om genoptagelse er fremsat senere end 3 år efter udløbet  

 af det pågældende indkomstår, jf. skattestyrelseslovens § 4, stk. 2, vil  

 tilladelsen til genoptagelse endvidere afhænge af, om de nedenfor under punkt  

 4 anførte betingelser er opfyldt.
3. Nedsættelsen af tidligere beskattet udlodning eller avance skal ændres  

 i det omfang sælgerens endelige erstatningsforpligtelse er blevet nedbragt  

 som følge af, at han får en del af sin erstatningsbetaling dækket ved regres,  

 eller en omligning af det solgte selskabs skatteansættelse fører til ændring  

 af skattekravet og dermed erstatningskravet, jf. dette cirkulæres afsnit B.
I  

 denne regulering skal fragå sagsomkostninger/rådgiverhonorar, der er afholdt  

 i direkte tilknytning til gennemførelse af et regreskrav.
I forbindelse med en anmodning om genoptagelse, der resulterer i  

 nedsættelse med erstatning som ovenfor anført, kan skattemyndighederne,  

 uanset fristen i skattestyrelseslovens § 35, stk. 1, foretage reguleringer i  

 den tidligere foretagne ansættelse vedrørende aktieavance- eller  

 udlodningsbeskatning, såfremt reguleringen har tilknytning til sælgerens  

 afståelse af aktier/anparter.
En forhøjelse vil dog ikke kunne overstige den  

 nedsættelse, som er en følge af genoptagelsesanmodningen.
 Det netop anførte berører ikke skattemyndighedernes adgang til i øvrigt at  

 foretage forhøjelser efter skattestyrelseslovens § 35, såfremt betingelserne  

 herfor selvstændigt er opfyldt.
 4. Såfremt anmodningen om genoptagelse er fremsat  

 senere end 3 år efter udløbet af det pågældende indkomstår, jf.  

 skattestyrelseslovens § 4, stk. 2, vil nedsættelsen opgjort efter  

 retningslinjerne under punkt 2 og 3 i øvrigt være betinget af:
- at erstatningskravet med tilskrevne renter er betalt.
Såfremt den  

 endelige erstatningsforpligtelse senere ændres som følge af gennemført  

 regres, herunder i forbindelse med ændring af det tømte selskabs ansættelse,  

 jf. cirkulærets afsnit B, vil sælgerens ansættelse blive tilsvarende  

 reguleret, jf. ovenfor under punkt 3.
 - at anmodning om genoptagelse af skatteansættelsen for indkomstår, hvor  

 der tidligere er sket avance- eller udlodningsbeskatning, og hvor fristen i  

 skattestyrelseslovens § 4, stk. 1, er udløbet, er indgivet til  

 skattemyndighederne inden 3 måneder efter, at erstatningsansvaret er endeligt  

 fastslået af domstolene eller anerkendt af sælgeren.
Hvis sælger vælger at gennemføre regres, før han begærer genoptagelse,  

 skal regreskrav fremsættes inden 3 måneder fra betalingen af  

 erstatningskravet med tilskrevne renter.
Anmodning om genoptagelse skal  

 fremsættes senest 3 måneder efter afslutningen af regressagen.
Samme frister  

 gælder, hvis det tømte selskab ønskes genoptaget med henblik på nedsættelse  

 af sælgers erstatningsforpligtelse.
 De nævnte 3 måneders frister løber dog tidligst fra dette cirkulæres  

 ikrafttrædelsesdato.
- at sælgeren, under hensyn til skattemyndighedernes adgang til  

 efterfølgende at foretage forhøjelse efter skattestyrelseslovens § 35, stk.  

 2, i forbindelse med anmodningen om genoptagelse forpligter sig til at  

 underrette den skattemyndighed, der tidligere gennemførte  

 indkomstnedsættelsen, hvis hans erstatningsforpligtelse senere bliver  

 reduceret som følge af regres, herunder i forbindelse med nedsættelse af  

 skatteansættelsen for det tømte selskab, samt - at sælgeren erklærer sig enig i, at fristen for formueretlig forældelse  

 af det skattekrav, der bliver udløst som følge af gennemført regres, først  

 begynder at løbe fra tidspunktet for hans underretning til  

 skattemyndighederne om reduktionen af hans erstatningsbetaling.
 5. Erstatningsbeløb indbetales til konkursboet efter det tømte selskab.
Sælgere, der har betalt erstatning, og som i et tidligere indkomstår er  

 beskattet i anledning af salget af aktierne/anparterne i det tømte selskab,  

 kan anmode om genoptagelse af skatteansættelsen for det indkomstår, hvori  

 salget fandt sted.
Anmodninger om genoptagelse indsendes til Told- og  

 Skattestyrelsen, Østbanegade 123, 2100 København Ø.
 Af anmodningen skal fremgå, hvilket beløb der skal indgå i nedsættelsen af  

 skatteansættelsen, specificeret på henholdsvis erstatning og eventuelle egne  

 eller pålagte sagsomkostninger, og om sælgeren har betalt hele  

 erstatningsbeløbet, eller om en del af beløbet hidrører fra regreskrav, der  

 var gennemført på betalingstidspunktet.
I tilfælde, hvor der er flere sælgere, som tidligere er beskattet i  

 anledning af salget af aktierne/anparterne, kan anmodninger om genoptagelse  

 af skatteansættelsen fra hver af de pågældende indsendes samlet til  

 styrelsen.
Af anmodningerne skal fremgå, hvilket beløb der for den enkelte  

 skal indgå i nedsættelsen af skatteansættelsen, specificeret på henholdsvis  

 erstatning og eventuelle egne eller pålagte sagsomkostninger, om den betalte  

 erstatning forholdsmæssigt svarer til hans andel af aktie-/anpartskapitalen  

 på det tidspunkt, hvor selskabet blev solgt, og om en del af de indbetalte  

 beløb hidrører fra gennemførte regreskrav.
Hvis en sælger i kraft af reglerne  

 om solidarisk hæftelse har betalt erstatning, der overstiger den pågældendes  

 ejerandel i selskabet, kan nedsættelsen ikke overstige det beløb, som  

 ejerandelen berettiger til.
 Anmodninger om genoptagelse vil blive videresendt til den myndighed, der  

 ifølge skattestyrelsesloven har kompetencen til at genoptage  

 skatteansættelsen for det pågældende indkomstår, tillige med styrelsens  

 attestation for, at erstatningsbeløbet er indbetalt, jf. dog punkt 4, 1.  

 pind.
Sælgere, der har betalt erstatning, og som anmoder om genoptagelse af  

 skatteansættelsen for det indkomstår, hvori salget af aktierne/anparterne  

 fandt sted, har adgang til at ansøge om forskudsvis udbetaling af  

 overskydende skat, jf.
Told- og Skattestyrelsens cirkulære 1990-20 af 11.  

 april 1990. Eventuelle ansøgninger om forskudsvis udbetaling af overskydende  

 skat kan indsendes til styrelsen sammen med anmodningen om genoptagelse af  

 skatteansættelsen.
 Hvis sælger i forbindelse med erstatningsbetaling har taget forbehold,  

 fordi der er tvivl, om sagen er omfattet af foreliggende retspraksis, kan  

 Told- og Skattestyrelsen meddele, at der vil ske genoptagelse af sagen, hvis  

 der senere sker frifindelse eller erstatningsansvaret på anden måde lempes i  

 et tilsvarende tilfælde.
 Meddelelse om genoptagelse af sagen er betinget af, at sælger erklærer sig  

 enig i, at cirkulærets bestemmelser om skattemyndighedernes adgang til  

 genoptagelse af skatteansættelsen som følge af reduktion af erstatning finder  

 tilsvarende anvendelse.
 B) Genoptagelse af de tømte selskabers skatteansættelser.
 1. I det omfang der under en erstatningssag mod en  

 sælger af et tømt selskab fremkommer oplysninger, som ikke tidligere har  

 været kendt af selskabet eller kurator i boet, og sådanne oplysninger har  

 betydning for nedsættelse af et selskabs skatteansættelse, vil denne kunne  

 genoptages, selv om anmodningen herom er fremkommet mere end 3 år efter  

 udløbet af det pågældende indkomstår, jf. skattestyrelseslovens § 4, stk. 2.
 2. For indkomstår fra og med 1990 er genoptagelse endvidere betinget af,  

 at de generelle betingelser for genoptagelse efter skattestyrelseslovens § 4,  

 stk. 2, er opfyldt, jf. nærmere herom i cirkulære nr. 71 af 12. april 1996,  

 punkt 5.3. Opmærksomheden henledes særligt på betingelsen om, at  

 genoptagelsesanmodningen skal fremsættes uden ugrundet ophold efter, at  

 selskabet er kommet i besiddelse af de oplysninger, der berettiger til  

 genoptagelse.
 3. Skattemyndighederne vil foranledige genoptagelse efter ovenstående  

 retningslinjer, hvis selskabet anmoder herom, eller hvis skattemyndighederne  

 i øvrigt har kendskab til de oplysninger, der kan bevirke genoptagelse.
 Anmodninger om genoptagelse af tømte selskabers skatteansættelser  

 indsendes til Told- og Skattestyrelsen, Østbanegade 123, 2100 København Ø.
 4. I forbindelse med en anmodning om genoptagelse kan  

 skattemyndighederne, uanset fristen i skattestyrelseslovens § 35, stk. 1,  

 foretage reguleringer i selskabets skatteansættelse for det indkomstår, som  

 anmodningen om genoptagelse vedrører, såfremt reguleringen har tilknytning  

 til det forhold, der giver anledning til nedsættelse.
 Medmindre betingelserne for forhøjelse i skattestyrelseslovens § 35 er  

 opfyldt, vil adgangen til at foretage sådanne reguleringer dog være  

 begrænset, således at en forhøjelse ikke vil kunne overstige den nedsættelse,  

 som er en følge af genoptagelsesanmodningen.
 5. Cirkulæret træder i kraft den 1. juli 1997.
