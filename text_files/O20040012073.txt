Inspektion af Statsfængslet i Nyborg den 25. og 26. april 2001, afsluttende brev I opfølgningsrapport (nr. 3) af 14. april 2003 meddelte jeg at jeg fortsat afventede endeligt svar på to spørgsmål (pkt. 6.1.1. og 6.1.9.).
Ad punkt 6.1.1 Afgrænsning af rapportmateriale Jeg meddelte at jeg fortsat afventede status i sagen om udfærdigelse af (nye) retningslinjer for detentionsanbringelse i kriminalforsorgens institutioner.
I brev af 13. august 2003 oplyste direktoratet at direktoratet agtede at ophæve cirkulæreskrivelse af 3. februar 1988 om retningslinjer for detentionsanbringelse i arresthusene og Københavns Fængsler idet Rigspolitichefen havde oplyst at den generelle hjemmel til at anvende arresthusene til detentionsanbringelse ville blive ophævet i forbindelse med en forestående revision af detentionskundgørelsen.
Direktoratet oplyste samtidig at direktoratet i den forbindelse ville overveje at præcisere at detentionsanbragte herefter ikke længere kan modtages i kriminalforsorgens institutioner, bortset fra i detentionscellen i Arresthuset i Ringkøbing, og at der heller ikke vil kunne modtages detentionsanbragte med henblik på anbringelse i sikringscelle.
Endelig oplyste direktoratet at direktoratet ville udfærdige særskilte retningslinjer om anbringelse i detentionscellen i Arresthuset i Ringkøbing, og at jeg ville få kopi af de nævnte skrivelser når de forelå.
I brev af 14. oktober 2003 har direktoratet oplyst at Rigspolitichefen telefonisk samme dag havde oplyst at detentionskundgørelsen endnu ikke var revideret, men at det forventedes at ske inden for 1-2 måneder.
Direktoratet har i øvrigt gentaget oplysningerne i brevet af 13. august 2003 om ophævelse af cirkulæreskrivelsen af 3. februar 1988 og den præcisering som vil blive udsendt i den forbindelse når den generelle hjemmel til detentionsanbringelse i arresthusene er ophævet af Rigspolitichefen.
 Rigspolitichefens kundgørelse om detentionsanbringelse (kundgørelse II, nr. 55, af 27. juni 2001) er endnu ikke revideret.
 Jeg har noteret mig det oplyste, herunder om at jeg vil blive underrettet når direktoratet har ophævet cirkulæret af 3. februar 1988 og om de skrivelser som direktoratet vil udfærdige i tilknytning hertil, herunder særskilte retningslinjer for anbringelse i detentionscellen i Arresthuset i Ringkøbing.
Ad punkt 6.1.9 Lægetilsyn Jeg meddelte at jeg afventede underretning om hvad der videre skete i anledning af direktoratets anmodning til fængslet om at indgå en aftale med en kreds af læger i lokalområdet hvis det viste sig at der ikke kunne indgås en aftale med lægevagten.
Spørgsmålet relaterer sig til lægetilsyn med sikringscelleanbragte i fængslet.
Direktoratet har løbende orienteret mig om status i sagen og har senest i brev af 15. januar 2004 oplyst at Statsfængslet i Nyborg har rettet henvendelse til Fyns Amt vedrørende muligheden for at etablere et samarbejde med den almindelige vagtlægeordning.
Direktoratet har vedlagt kopi af fængslets brev til amtet og har oplyst at direktoratet vil følge op på sagen inden udgangen af april måned 2004.
 Jeg har noteret mig det oplyste og afventer underretning om hvad der videre sker i sagen.
 Selv om ingen af de to punkter er endeligt afsluttet, betragter i øvrigt herefter sagen vedrørende min inspektion den 25. og 26. april 2001 af Statsfængslet i Nyborg som afsluttet.
Stort set enslydende brev er sendt til Statsfængslet i Nyborg.
Et ekstra eksemplar heraf er vedlagt med anmodning om at det gøres tilgængeligt for de indsatte i fængslet.
 Folketingets Retsudvalg modtager en kopi af dette brev.
