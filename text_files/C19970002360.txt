 Vejledning til Arbejdsmarkedsstyrelsens bekendtgørelse nr. 1256 af 19.  

 december 1996 om en aktiv arbejdsmarkedsindsats og Industriministeriets  

 bekendtgørelse nr. 884 af 22. november 1993 om administration af  

 iværksætterklippekortet.
Indholdsfortegnelse Afsnit Ansøgningsfasen 1. Betingelser til personen 1.1. Almindelige betingelser Ifølge § 111, stk. 1, i Arbejdsmarkedsstyrelsens bekendtgørelse nr. 1256  

 af 19. december 1996 om en aktiv arbejdsmarkedsindsats er det en betingelse  

 for at få tilbud om etableringsydelse, at ansøgeren er et ledigt,  

 dagpengeberettiget medlem af en arbejdsløshedskasse.
Betingelsen skal være  

 opfyldt på tidspunktet for indgivelse af ansøgning om etableringsydelse.
Kravet om, at den ledige skal være dagpengeberettiget, indebærer, at  

 pågældende skal være berettiget til dagpenge i henhold til § 55, stk. 1 eller  

 2, i lov om arbejdsløshedsforsikring m.v. og således befinde sig i  

 dagpengeperioden eller aktivperioden, samt at den ledige står til rådighed  

 for arbejdsmarkedet, jf. § 11 i bekendtgørelse om en aktiv  

 arbejdsmarkedsindsats.
Ledige, som deltager i tilbud i henhold til  

 bekendtgørelsen, vil således også opfylde kravet om at være ledig og  

 dagpengeberettiget.
Ledighedskravet er ikke opfyldt, hvis den ledige på ansøgningstidspunktet  

 er udelukket fra ret til dagpenge, idet pågældende er påbegyndt selvstændig  

 virksomhed som hovedbeskæftigelse, eller hvis arbejdsløshedskassen har  

 stillet krav om arbejde af en vis varighed.
Hvis den ledige efter  

 ansøgningstidspunktet, men på starttidspunktet for bevillingen er udelukket  

 fra dagpenge, opretholdes bevillingen, men der vil ikke kunne udbetales  

 etableringsydelse, før hindringen er ophørt, jf. § 119, stk. 3.
 Som undtagelse fra kravet om, at ansøgeren skal være ledig på  

 ansøgningstidspunktet, er der i § 114, stk. 2, angivet, at  

 Arbejdsmarkedsstyrelsen efter indstilling fra Arbejdsformidlingen kan  

 godkende en ansøgning i tilfælde, hvor virksomheden er påbegyndt, inden  

 ansøgningen er indgivet til en arbejdsløshedskasse for selvstændige af  

 grunde, som ikke kan tilregnes den ledige eller arbejdsløshedskassen.
 Vedrørende de ledige, der er omfattet af en begrænset dagpengeret, se  

 nedenfor under afsnit 3.9.
1.2. Etableringsydelse som tilbud Arbejdsformidlingen kan give etableringsydelse som tilbud i op til 2 1/2  

 år både i dagpenge- og aktivperioden.
 For at få tilbud om etableringsydelse skal den ledige udover at opfylde de  

 under 1.1. nævnte betingelser have haft en samlet ledighedsperiode på 5  

 måneder inden for de seneste 8 måneder, jf. § 111, stk. 1 i bekendtgørelsen.
 Forud for afgivelse af tilbudet skal den ledige have udarbejdet en  

handlingsplan , jf. § 12 i bekendtgørelsen.
 Arbejdsformidlingen skal ved sin konkrete vurdering af, om tilbud skal  

 gives, tage udgangspunkt i den lediges ønsker og forudsætninger og  

 arbejdsmarkedets behov, jf. bekendtgørelsens § 10, stk. 4.
 Arbejdsmarkedsrådet kan fastsætte nærmere retninglinier for  

 Arbejdsformidlingens vurdering af, om der skal gives tilbud om  

 etableringsydelse, jf. § 111, stk. 2 i bekendtgørelsen.
 Der er herved sikret Arbejdsmarkedsrådet en direkte indflydelse på  

 anvendelsen af redskabet etableringsydelse.
 Bestemmelsen skal ses i sammenhæng med reglerne i bekendtgørelsens § 5 og  

 § 6, hvorefter Arbejdsmarkedsrådet kan beslutte mål og retningslinier for  

 arbejdsmarkedsindsatsen bl.a. igennem prioritering og dimensionering af de  

 arbejdsmarkedspolitiske redskaber, herunder etableringsydelse, og  

 fastsættelse af målgrupper for en tidlig fleksibel indsats.
 Arbejdsmarkedsrådets prioriteringer efter § 5, målgruppeafgrænsninger  

 efter § 6 samt retningslinier efter § 111, stk. 2 skal indgå i  

 Arbejdsformidlingens vurdering af, om etableringsydelse kan gives som tilbud  

 i den konkrete sag.
 Arbejdsmarkedsrådet prioriteringer og retningslinier kan ikke udelukke -  

 hverken helt eller for en bestemt periode - anvendelsen af redskabet  

 etableringsydelse; men kan alene begrænse anvendelsen heraf.
 Arbejdsmarkedsrådet kan derfor fx. ikke med bindende virkning fastsætte,  

 at der alene kan bevilges etableringsydelse til ledige i aktivperioden.
 Arbejdsmarkedsrådets retningslinier efter § 111, stk. 2 bør alene relatere  

 sig til arbejdsmarkedspolitiske forhold.
2. Betingelser for godkendelse af forretningsplan 2.1. Selvstændig erhvervsvirksomhed Ad §§ 8 og 9 i Industriministeriets bekendtgørelse nr. 884 af 22.  

 november 1993 om administration af iværksætterklippekortet.
 Den ledige skal kontakte en etableringsvejleder med henblik på at få  

 udarbejdet og drøftet en forretningsplan for den påtænkte virksomhed.
Det er Erhvervsfremme Styrelsen, der på baggrund af etableringsvejlederens  

 indstilling afgør, om betingelserne for at få godkendt en forretningsplan er  

 opfyldt.
Nedenfor er nævnt nogle af de vigtigste betingelser for  

 forretningsplanens godkendelse.
 Der er flere betingelser for at få godkendt en forretningsplan:
- at der er tale om en nyetableret selvstændig erhvervsvirksomhed, - at personen kan betragtes som iværksætter, og - at virksomheden bliver den lediges hovedbeskæftigelse.
 Der kan ikke godkendes forretningsplan til følgende virksomheder:
- virksomheder inden for fiskeri og traditionelt landbrug - virksomheder, inden for områder, hvor der ikke er fri etableringsret,  

 dvs. hvor erhvervet er reguleret ved bevillinger eller lignende, som fx.  

 læger og apotekere - virksomheder, der etableres i udlandet, i Grønland eller på Færøerne - virksomheder, der etableres på baggrund af overtagelse af en virksomhed,  

 der er ejet af nærtstående - virksomheder, der er etableret (dvs momsregistreret) mere end 6 måneder  

 forud for ansøgningsdatoen - virksomheder, der alene etableres på baggrund af navneskift i  

 eksisterende virksomheder.
 Vedrørende EU's »de minimis«-regler henvises til punkt 2.6.
Der stilles ikke krav til virksomhedens ejerform.
En forretningsplan vil  

 derfor kunne godkendes til såvel personligt ejede virksomheder - herunder  

 interessentskaber - som til virksomheder, der drives i selskabsform.
 Der kan godkendes en forretningsplan for op til tre iværksættere pr.  

 virksomhed.
2.2. Nyetableret virksomhed Virksomheden anses for nyetableret, hvis virksomheden er etableret som  

 hovedbeskæftigelse inden for de seneste 6 måneder forud for ansøgningsdatoen  

 for godkendelse af forretningsplanen.
 Forretningsplanen vil kunne godkendes for en virksomhed, som tidligere har  

 været drevet som ansøgerens bibeskæftigelse, selv om momsregistrering er  

 foretaget tidligere end 6 måneder før ansøgning om godkendelse af  

 forretningsplan, hvis virksomheden bliver ansøgerens hovedbeskæftigelse.  

 Overgangen fra bibeskæftigelse til hovedbeskæftigelse skal ske i et spring.
2.3. Allerede etableret virksomhed Forretningsplan kan også godkendes ved overtagelse af en allerede  

 etableret virksomhed under forudsætning af, at det er en fuldstændig  

 overtagelse af virksomheden.
Ved fuldstændig overtagelse af en virksomhed fra andre end nærtstående  

 gælder princippet om, at en reel ny driftsenhed skal skabes.
Dette vil så  

 godt som altid være tilfældet ved reelle overtagelser, for eksempel når en  

 lukket eller lukningsmoden virksomhed overtages.
 Overtagelse kan ske, uanset hvor gammel den overtagne virksomhed er.
 Delvis overtagelse kan altid ske inden for virksomhedens første 6 måneder.  

 Delvis overtagelse efter det tidspunkt forudsætter, at virksomhedens drift  

 ændres væsentligt ved fornyelse/udvidelse af forretningsområdet.
2.4. Familie- og ægtefælleejet virksomhed Forretningplan godkendes ikke ved overtagelse af virksomhed fra  

 nærtstående.
Ved nærtstående forstås bl. a. ægtefælle, registreret partner,  

 samlever, søskende, forældre og børn.
Dog kan en ægtefælle m.v. indtræde i en  

 eksisterende virksomhed, hvis dette sker umiddelbart efter virksomhedens  

 start, dvs. højest 1-2 måneder efter virksomhedens start.
Nærtstående kan  

 starte virksomhed sammen.
2.5. Nyt klippekort En person, der tidligere har modtaget klippekort, kan på et senere  

 tidspunkt få et nyt klippekort under forudsætning af, at der er tale om et  

 nyt forretningskoncept til en ny virksomhed.
 Det er videre en betingelse, at personen ikke længere driver den første  

 virksomhed, og at Erhvervsfremme Styrelsen er orienteret herom.
2.6. EU's »de minimis«-regler Efter de minimis-reglerne kan der ikke godkendes forretningsplan til  

 virksomheder indenfor - transportsektoren, bortset fra lokal transport - landbrug og fiskeri (det primære erhverv) - skibsbygningsindustrien - kul- og stålindustrien Efter samme regler kan der endvidere ikke godkendes forretningsplan til en  

 virksomhed, der inden for en periode på 3 år forud for ansøgningstidspunktet  

 har fået udbetalt offentlig støtte på mere end 100.000 ECU (ca. 730.000  

 Dkr.).
3. Ansøgning om etableringsydelse 3.1. Indgivelse af ansøgning Proceduren ved ansøgning om etableringsydelse er reguleret i  

 bekendtgørelsens § 113. Ifølge denne bestemmelse skal den ledige indsende et  

 ansøgningsskema vedlagt kopi af den individuelle handlingsplan til en  

 arbejdsløshedskasse for selvstændige.
3.2. Arbejdsløshedskassens behandling af ansøgning om  

 etableringsydelse Arbejdsløshedskassen skal attestere følgende på ansøgningsskemaet:
- om ansøgeren er dagpengeberettiget, - hvornår arbejdsløshedskassen har modtaget ansøgningsskemaet, - om 5/8 kravet er opfyldt på ansøgningsdatoen for etableringsydelse, - angivelse af datoen for udløbet af ansøgerens dagpengeret.
 For at få etableringsydelse skal ansøgeren være ledig og  

 dagpengeberettiget, jf. § 11, stk. 2 og stk. 3, og § 111 i bekendtgørelsen.  

 Ansøgeren må derfor ikke have påbegyndt den selvstændige virksomhed i et  

 sådant omfang, at virksomhedsudøvelsen anses for hovedbeskæftigelse, således  

 at ledighedskravet ikke er opfyldt.
 Det er endvidere en betingelse, at der på ansøgningstidspunktet foreligger  

 en godkendt forretningsplan og en individuel handlingsplan med tilbud om  

 etableringsydelse, jf. § 113, stk. 1.
 Som ansøgningstidspunktet anses det tidspunkt, hvor arbejdsløshedskassen  

 har modtaget seneste ansøgning.
 Hvis der ikke foreligger en individuel handlingsplan med  

 etableringsydelse, bør arbejdsløshedskassen afvise at behandle ansøgningen.
 Ansøgningen kan herefter indgives påny, når betingelserne er opfyldte.
 Med hensyn til betingelsen om, at godkendt forretningsplan skal foreligge  

 på ansøgningstidspunktet, anses det for tilstrækkeligt, at forretningsplanen  

 på dette tidspunkt er indleveret til Erhvervsfremme Styrelsen med  

 etableringsvejlederens indstilling om godkendelse af forretningsplanen.
 Arbejdsløshedskassen skal i så fald påse, at ansøgning om  

 etableringsydelse ikke videresendes til Arbejdsformidlingen før  

 arbejdsløshedskassen har modtaget den godkendte forretningsplan.
3.3. Tidspunkt for påbegyndelse af selvstændig erhvervsvirksomhed Efter arbejdsløshedsforsikringslovens regler om optagelse af selvstændige  

 erhvervsdrivende anses virksomheden for påbegyndt på det tidspunkt, hvor der  

 er tale om egentlig drift af en konkret etableret virksomhed.
3.4. Dagpengeberettiget indtil påbegyndelse af selvstændig  

 erhvervsvirksomhed For at være dagpengeberettiget skal den ledige være aktivt arbejdssøgende  

 og stå til rådighed for arbejdsmarkedet.
 En ledig anses for dagpengeberettiget, indtil pågældende må anses for at  

 have påbegyndt udøvelse af virksomheden som hovedbeskæftigelse.  

 Indgivelse af ansøgning om godkendelse af forretningsplan medfører derfor  

 ikke i sig selv, at medlemmet ikke kan anses for at stå til rådighed.
 Dagpengeretten ophører dog forud for påbegyndelsestidspunktet, hvis  

 forberedelsesaktiviteternes art og omfang medfører, at rådighedsbetingelsen  

 efter en konkret vurdering ikke længere er opfyldt.
3.5. 5/8 kravet, jf. bekendtgørelsens § 113, stk. 2 og 4 Arbejdsløshedskassen for selvstændige skal tillige indhente dokumentation  

 for ledige timer hos den lediges arbejdsløshedskasse.
 For et fuldtidsforsikret medlem udgør 5 måneders ledighed pr. 1. januar  

 1997 801 timer.
For et deltidsforsikret medlem beregnes ledighedskravet på baggrund af  

 medlemmets gennemsnitlige ugentlige arbejdstid, der indgår i kassens seneste  

 beregningsgrundlag.
Et deltidsforsikret medlem, der forud for ledighedens  

 indtræden gennemsnitlig har arbejdet fx. 20 timer ugentligt, skal således  

 have været ledig med dagpengeret i:
20 timer x 4,33 uger x 5 = 433 timer inden for de seneste 8 måneder.
Ved opgørelse af ledighedskravet medregnes timer, hvor der er udbetalt  

 dagpenge, aktivitetsydelse eller feriedagpenge efter lov om  

 arbejdsløshedsforsikring m.v.
Det betyder, at der kun medregnes perioder,  

 hvor der er modtaget ydelser efter det danske forsikringssystem.
Derudover  

 medregnes perioder med orlov til sabbat efter lov om orlov, perioder med  

 orlov til uddannelse efter lov om orlov samt perioder, hvor den ledige har  

 deltaget i tilbud efter bekendtgørelse om en aktiv arbejdsmarkedsindsats  

 eller har modtaget godtgørelse for tab af indtægt eller elevstøtte efter lov  

 om arbejdsmarkedsuddannelser.
 Ved opgørelse af ledighed medregnes tillige perioder med deltagelse i  

 Industriministeriets program for indslusning af højtuddannede i mindre  

 virksomheder (»isbryderprojekter«).
 De opgjorte timer/uger omregnes til måneder.
Der medregnes kun timer, hvor der er udbetalt ovennævnte ydelser inden for  

 de seneste 8 måneder fra ansøgningstidspunktet.
Ydelsesperioder forud for de  

 sidste 8 måneder kan derfor som hovedregel ikke medregnes.
 Perioder med orlov til børnepasning, jf. lov om orlov, samt perioder, hvor  

 medlemmet på grund af sygdom, barsel eller uarbejdsdygtighed har været uden  

 arbejde, medregnes ikke . Tilsvarende gælder for perioder med støtte  

 efter lov om social bistand til pasning af handicappet barn og pasning af  

 nærtstående, der ønsker at dø i hjemmet.
3.6. Kombinationsforsikrede medlemmer Et kombinationsforsikret medlem, der driver selvstændig virksomhed, kan  

 højest få udbetalt dagpenge for 22 timer ugentligt, og medlemmet vil som  

 følge heraf ikke kunne opfylde ledighedskravet for at få ret til  

 etableringsydelse.
 For et kombinationsforsikret medlem vil retten til etableringsydelse være  

 betinget af, at medlemmet påbegynder ny virksomhed og har været  

fuldt ledigt i mindst 5 måneder inden for de sidste 8 måneder.
3.7. Perioder med fravær i henhold til § 7 i lov om ligebehandling af  

 mænd og kvinder Ved beregning af, om en ledig opfylder 5/8 kravet, medtages ledighed  

 placeret umiddelbart forud for fravær efter reglerne i § 7 i lov om  

 ligebehandling af mænd og kvinder, hvis perioden eller en del heraf ligger i  

 8 måneders perioden.
Ledighed forud for perioden med fravær kan medregnes i  

 en periode, svarende til det fravær, der ligger i 8 måneders perioden.
3.8. 5/8 kravet ikke opfyldt Hvis ledighedskravet ikke er opfyldt på ansøgningstidspunktet, kan der  

 indgives ny ansøgning, når denne betingelse er opfyldt.
3.9. Arbejdsløshedskassens oplysning om udløbet af dagpengeretten Arbejdsløshedskassen for selvstændige skal indhente dokumentation  

 vedrørende §§ 53 og 55 i arbejdsløshedsforsikringsloven m.v.
Denne  

 dokumentation kan for eksempel bestå i lønsedler og anden  

 arbejdsgiverdokumentation og fraværserklæringer.
 For ledige, der på ansøgningstidspunktet har en begrænset dagpengeret,  

 skal kassen påføre datoen for udløb af denne begrænsede dagpengeret.  

 Arbejdsformidlingen vil i disse tilfælde kun bevilge ydelsen indtil udløbet  

 af den begrænsede dagpengeret.
 Hvis ansøgeren har erklæret at søge etableringsydelse til samme  

 virksomhed, som hidtil har været drevet som bibeskæftigelse, skal kassen  

 derimod kun påføre datoen for udløb af den almindelige dagpengeret, jf.  

 arbejdsløshedsforsikringslovens § 55. Formidlingen kan i disse tilfælde  

 bevilge ydelsen for 21/2 år, begrænset alene af denne dato.
Det bemærkes, at kontrollen med, at den hidtidige bibeskæftigelse som  

 forudsat ved bevillingen reelt er ændret til hovedbeskæftigelse, foretages af  

 arbejdsløshedskassen i forbindelse med kassens almindelige kontrol med  

 virksomheden ved udbetalinger af etableringsydelsen.
Der henvises til  

 nedenstående afsnit 4.5.
3.10. Arbejdsformidlingens bevilling af etableringsydelse Det er Arbejdsformidlingen, der afgør, om betingelserne for at bevilge  

 etableringsydelse er opfyldt.
Selvom den ledige har fået godkendt en forretningsplan, vil dette dog ikke  

 være en garanti for, at etableringsydelse kan bevilges.
Som eksempel herpå  

 kan blandt andet nævnes:
- at aktiviteten ikke berettiger til optagelse i en arbejdsløshedskasse  

 for selvstændige, - at den ledige ikke opfylder 5/8 kravet, - at den ledige er påbegyndt selvstændig virksomhed som hovedbeskæftigelse  

 forud for tidspunktet for indgivelse af ansøgning om etableringsydelse, - at Arbejdsformidlingen ud fra en behovsorienteret vurdering ikke finder  

 grundlag for at bevilge etableringsydelse.
 Arbejdsformidlingen skal påse, at følgende betingelser er opfyldt på  

 ansøgningstidspunktet:
- at der foreligger en godkendt forretningsplan, eller at  

 forretningsplanen er indleveret til Erhvervsfremme Styrelsen med  

 etableringsvejlederens indstilling om godkendelse af virksomheden, - at der foreligger en individuel handlingsplan med tilbud om  

 etableringsydelse, - at ansøgeren er ledig og dagpengeberettiget på tidspunktet for  

 indgivelse af ansøgning om etableringsydelse, - om 5/8 kravet er opfyldt, - at ansøgeren er momsregistreret, eller der foreligger anden  

 dokumentation for, at ansøgeren driver selvstændig virksomhed.
3.11. Selvstændig erhvervsdrivende Ved Arbejdsformidlingens vurdering af, om medlemmet vil kunne anses for at  

 udøve selvstændig virksomhed, anvendes de regler, der gælder inden for  

 arbejdsløshedsforsikringen, jf.
Direktoratet for Arbejdsløshedsforsikringens  

 bekendtgørelse om optagelse i en anerkendt arbejdsløshedskasse for  

 selvstændige erhvervsdrivende.
I relation til arbejdsløshedsforsikringsloven er drift af selvstændig  

 virksomhed kendetegnet ved, at virksomheden drives Ved beskæftigelse i et selskab, hvori den ledige og/eller ægtefællen -  

 eventuelt sammen med nærmeste familie - ejer aktier eller anparter, er der  

 tale om selvstændig erhvervsvirksomhed, når den ledige og/eller ægtefællen  

 har en direkte eller indirekte afgørende indflydelse på selskabet.
Nærmere  

 regler herom er fastsat i Direktoratet for Arbejdsløshedsforsikringens  

 bekendtgørelse om optagelse i en anerkendt arbejdsløshedskasse for  

 selvstændige erhvervsdrivende.
 Hvis Arbejdsformidlingen er i tvivl om, hvorvidt der er tale om drift af  

 selvstændig virksomhed som hovedbeskæftigelse, kan spørgsmålet forelægges  

 arbejdsløshedskassen.
3.12. Specielt om kunstnerisk virksomhed Særligt vanskeligt kan det være for Arbejdsformidlingen at vurdere, om  

 kunstnerisk erhvervsvirksomhed opfylder kravene til en selvstændig  

 virksomhed.
Arbejdsformidlingen bør derfor som hovedregel inddrage  

 arbejdsløshedskassen i vurderingen heraf.
For så vidt angår kunstnere, vil de kunne optages i en arbejdsløshedskasse  

 for selvstændige efter de almindelige regler herom.
Hvis kassen  

 skønner, at der et tale om en aktivitet, der ikke berettiger til optagelse i  

 kassen, eller som på grund af sin karakter ikke kan antages at få et sådant  

 omfang, at aktiviteten på noget tidspunkt kan blive pågældendes  

 hovedbeskæftigelse, skal kassen udfærdige en udtalelse herom og vedlægge  

 denne ved fremsendelsen af den påtegnede ansøgning til Arbejdsformidlingen.
 Dette skyldes, at det ved kunstnerisk virksomhed er vigtigt at sikre sig,  

 at der et tale om egentlig erhvervsudøvelse, og at erhvervsudøvelsen kan  

 dokumenteres udadtil.
3.13. Dokumentation Arbejdsformidlingen afgør, om der foreligger fornøden dokumentation.
 For virksomheder, der skal momsregistreres, skal der fremlægges  

 momstilmelding.
 For virksomheder, der ikke kan momsregistreres, skal der på anden måde  

 fremlægges dokumentation, herunder kan som eksempel nævnes skriftlig  

 dokumentation i form af slutseddel eller skøde, købekontrakt, lejekontrakt,  

 købsnota m.v. for køb, leje, leasing eller lån af fast ejendom, materialer,  

 udstyr m.v.
Er der tale om en virksomhed, der drives som anpartsselskab, kan der efter  

 lov om anpartsselskaber kræves fremlagt bl. a. fortegnelse over  

 anpartshavernes navne og størrelsen af deres anparter.
For såvel  

 aktieselskaber som anpartsselskaber skal der endvidere føres en særlig  

 fortegnelse over de aktie- eller anpartshavere, som har aktier eller  

 anparter, som er tillagt mindst 10 % af selskabskapitalen, dog mindst kr.  

 100.000,-. Udskrift af denne særlige fortegnelse kan ved skriftlig  

 henvendelse til selskabet rekvireres af enhver.
 Om tidligere bibeskæftigelse henvises til afsnit 4.5.
 Hvis den ledige ved indtræden i en virksomhed ikke kan blive  

 momsregistreret som ansvarlig indehaver, kan Arbejdsformidlingen kræve en  

 erklæring fra de øvrige indehavere om, at pågældende er indtrådt i driften af  

 virksomheden.
 Ved indtræden i ægtefællens virksomhed skal Arbejdsformidlingen dog  

 sikre, at den ledige enten påføres virksomhedens momsregistreringsbevis eller  

 selv bliver registreret med et momsnummer.
3.14. Bevillingens varighed Arbejdsformidlingen kan ikke bevilge etableringsydelse udover den dato,  

 den ledige er dagpengeberettiget, jf. §§ 55, 58, stk. 1, og § 64 i lov om  

 arbejdsløshedsforsikring m.v.
 Arbejdsformidlingen kan således kun bevilge etableringsydelsen i forhold  

 til det af arbejdsløshedskassen oplyste vedrørende udløbet af dagpengeretten,  

 jf. afsnit 3.9.
Etableringsydelse kan bevilges i op til 2 1/2 år.
En bevilling på mindre  

 end 2 1/2 år kan kun begrundes i, at den lediges dagpengeret udløber  

 forinden, eller at den ledige tidligere har modtaget etableringsydelse.  

 Arbejdsformidlingen kan således ikke ud fra et skøn bevilge for kortere tid  

 og så efterfølgende forlænge bevillingsperioden.
Ydelsesperioden 4. Ydelsen 4.1. Ydelsens størrelse Det er arbejdsløshedskassen, der udbetaler etableringsydelsen.
I henhold til § 111, stk. 3, svarer etableringsydelsen til 50 pct. af  

 dagpengenes højeste beløb, jf. lov om arbejdsløshedsforsikring m.v.
Dette  

 gælder uden hensyn til den lediges individuelle dagpengesats.
4.2. Varighed Etableringsydelse kan i henhold til § 115 bevilges med virkning fra den  

 dag, virksomheden er påbegyndt som hovedbeskæftigelse.
I tilfælde, hvor der  

 er meddelt dispensation efter § 114, stk. 2, kan etableringsydelse dog ikke  

 fås før det tidspunkt, hvor ansøgning herom er indgivet til en  

 arbejdsløshedskasse for selvstændige.
 Etableringsydelse kan fås så længe, den ledige driver selvstændig  

 virksomhed, dog højest i 21/2 år, jf. § 116, stk. 1. Etableringsydelse kan  

 kun fås indenfor det tidsrum, hvor den ledige er dagpengeberettiget efter lov  

 om arbejdsløshedsforsikring m.v., jf. § 111, stk. 1. Som tidligere nævnt har  

 denne betingelse betydning for ledige, der er omfattet af en begrænset  

 dagpengeret, jf. afsnit 3.9.
4.3. Perioder, der udelukker fra udbetaling Etableringsydelsen kan ikke udbetales i perioder, hvor den ledige er  

 udelukket fra dagpenge, jf. § 119, stk. 3. Det gælder for eksempel perioder,  

 hvor den ledige opholder sig i udlandet, uden at dette er et led i  

 virksomhedens drift, eller som ved domstols- eller administrativ afgørelse er  

 berøvet sin frihed, eller som unddrager sig frihedsberøvelse.
 Etableringsydelse kan endvidere ikke modtages i perioder, som ikke  

 medregnes i dagpengeperioden i henhold til § 55, stk. 7, i lov om  

 arbejdsløshedsforsikring m.v. herunder perioder, hvor medlemmet på grund af  

 sygdom, barsel eller uarbejdsdygtighed har været uden arbejde, samt i  

 perioder, hvor den ledige har orlov i henhold til lov om værnepligtorlov, jf.  

 § 116, stk. 2.
4.4. Forlængelse Forlængelse af ydelsesperioden, jf. § 116, stk. 3, sker ved, at  

 arbejdsløshedskassen påtegner den tidligere ansøgningsblanket og videresender  

 denne til Arbejdsformidlingen, der forlænger ydelsesperioden.
4.5. Udbetaling Kassen kan tidligst foretage udbetalingen, når virksomheden er påbegyndt  

 og under forudsætning af, at Arbejdsformidlingen har godkendt ansøgningen.
Kassens udbetaling er betinget af, at - kassen har modtaget en erklæring fra den ledige til brug for  

 udbetalingen, - den ledige fortsat er medlem af en arbejdsløshedskasse, - den ledige på tro og love har erklæret, at virksomheden fortsat drives,  

 og dokumentationen herfor er fremsendt.
 Efter § 111, stk. 4 ydes etableringsydelse inden for rammerne af EU's  

 »de minimis«-støtteordning.
 I forbindelse med anmodninger om udbetaling af etableringsydelse skal  

 ansøger afgive erklæring om, hvorvidt der er udbetalt støtte til virksomheden  

 efter denne ordning inden for de sidste 3 år.
5. Om arbejdsløshedskassens kontrol med selvstændig  

 virksomhed Arbejdsløshedskassen kan kun udbetale ydelsen, når medlemmet fremlægger  

 dokumentation for, at virksomheden fortsat drives.
Hvis kassen mener, at der  

 er åbenbar tvivl om, hvorvidt der reelt drives selvstændig virksomhed som  

 hovedbeskæftigelse, skal kassen foretage en nærmere vurdering.
Dokumentationen består i fremlæggelse af medlemmets momsangivelser for  

 seneste momsperiode.
For virksomheder, der ikke kan momsregistreres,  

 fremlægges kvartalsvis medlemmets kassekladde.
Hvis etableringsydelsen er bevilget til en virksomhed, som medlemmet forud  

 har drevet som sin bibeskæftigelse, skal kassen samtidig med den almindelige  

 kontrol med virksomheden sikre sig, at virksomheden reelt er ændret til  

 hovedbeskæftigelse.
Denne dokumentation skal for momsregisterede virksomheder  

 fremlægges senest efter første/anden momsangivelse efter bevillingens  

 starttidspunkt og sammenholdes med forudgående momsangivelser.
6. Fradrag i ydelsen Ledige, der modtager etableringsydelse, kan for tiden tjene kr. 28.400,-  

 om året ved andet arbejde eller ved indtægter ved andet arbejde, uden at der  

 sker nedsættelse af etableringsydelsen efter reglerne i lov om  

 arbejdsløshedsforsikring m.v.
 Har den ledige inden for 1 år tjent mere end kr. 28.400,- ved andet  

 arbejde eller haft indtægter ved andet arbejde, sker nedsættelse af  

 etableringsydelsen efter Direktoratet for Arbejdsløshedsforsikringens  

 bekendtgørelse om fradrag i dagpenge for personer, der deltager i jobtræning  

 eller i individuel jobtræning og fradrag i ydelser i henhold til lov om en  

 aktiv arbejdsmarkedspolitik og lov om orlov.
 Størrelsen af den fradragsfri indtægt reguleres med en  

 satsreguleringsprocent, der årligt fastsættes af arbejdsministeren.
 Tilskud ydet i henhold til lov om tilskud til iværksættere fratrækkes ikke  

 i de kr. 28.400,- og medfører ikke nedsættelse af etableringsydelsen.
 Ved afgørelse af, om der er tale om arbejde i virksomheden, således at  

 beløbet ikke skal fratrækkes i beløbet på kr. 28.400,-, er  

 aflønningsformen som hovedregel afgørende.
 Udføres arbejdet som et led i den selvstændige virksomhed, og finder der  

 momspligtig fakturering sted gennem virksomheden, f. eks. på konsulentbasis,  

 anses arbejdet som en del af virksomheden og skal ikke fratrækkes i beløbet  

 på kr. 28.400,-.
 Når arbejdet udføres som lønmodtager, fratrækkes indtægten i beløbet på  

 kr. 28.400,-, og der skal ske fradrag i etableringsydelsen, når beløbsgrænsen  

 overstiges.
Ændringer i ydelsesperioden 7. Den lediges forhold Hvis den ledige i ydelsesperioden bliver omfattet af en begrænset  

 dagpengeret ved påbegyndelse af anden selvstændig virksomhed eller ved  

 ansøgning om social pension, kan dette medføre, at  

 etableringsydelsesperiodens længde afkortes, idet der ikke kan udbetales  

 etableringsydelse ud over den periode, hvor den ledige er berettiget til  

 dagpenge.
 Når arbejdsløshedskassen får kendskab til, at den ledige bliver omfattet  

 af en begrænset dagpengeret, der har betydning for  

 etableringsydelsesperiodens længde , skal kassen give meddelelse herom  

 til Arbejdsformidlingen med angivelse af udløbet af den nye  

 dagpengeretsperiode.
 Arbejdsformidlingen skal herefter give den ledige meddelelse om den nye  

 etableringsydelsesperiode.
 Hvis personen ophører med sin bibeskæftigelse, vil personen indtræde i sin  

 oprindelige dagpengeret.
 Såfremt dette får betydning for retten til etableringsydelsesperioden,  

 skal kassen give meddelelse herom til Arbejdsformidlingen med angivelse af  

 udløbet af den nye dagpengeretsperiode.
8. Virksomhedens forhold Kun een virksomhed kan udgøre hovedbeskæftigelsen for en person på  

 etableringsydelse, og kun denne ene virksomhed, til hvilken der foreligger en  

 godkendt forretningsplan, kan danne grundlag for modtagelse af  

 etableringsydelse.
Den godkendte forretningsplan er knyttet til den vurderede virksomhed og  

 denne virksomheds fremtidige overlevelse.
Godkendelsen kan derfor som  

 udgangspunkt ikke overføres til en ny virksomhed.
Der kan dog forekomme  

 situationer, hvor et virksomhedsskift vil være en naturlig udvikling af den  

 oprindelige virksomhed.
Hvis virksomheden udvides med en bibeskæftigelse, og det kan betragtes som  

 en naturlig udvidelse af den oprindelige virksomhed, er det ikke nødvendigt,  

 at der udarbejdes en ny forretningsplan til godkendelse af Erhvervsfremme  

 Styrelsen.
Hvis derimod den oprindelige forretningside opgives til fordel for  

 bibeskæftigelsen, skal der udarbejdes en ny forretningsplan for den nye  

 virksomhed, som skal godkendes af Styrelsen.
 Hvis der påbegyndes anden virksomhed som bibeskæftigelse, vil  

 forretningsplanen fortsat gælde for den etablerede virksomhed, der udgør  

 hovedbeskæftigelsen.
 Anvendte timer på bibeskæftigelsen medregnes i det beløb, som den ledige  

 kan tjene uden fradrag i etableringsydelsen.
 Påbegyndelse af bibeskæftigelse vil eventuelt kunne medføre en ændring af  

 etableringsydelsesperiodens længde, idet perioden, hvori der kan modtages  

 dagpenge, begrænses.
 Overflytning, ophør mv.
9. Om kassetilhørsforhold og forsikringsstatus Ved overgang til etableringsydelse og overflytning til en  

 arbejdsløshedskasse for selvstændige vil den ledige uanset hidtidig  

 forsikringsstatus få status som fuldtidsforsikret medlem, jf. §§ 111 og 118,  

 hvorefter det forudsættes, at virksomheden drives som hovedbeskæftigelse.
 Der kan ikke ske overflytning til anden arbejdsløshedskasse for  

 selvstændige i etableringsydelsesperioden, der i henseende til  

 forsikringsreglerne anses for ledighed.
Ved overflytning i forbindelse med virksomhedens ophør og ydelsesperiodens  

 udløb, anses medlemmet fortsat for fuldtidsforsikret, og dagpengesatsen  

 beregnes på grundlag af beregningsgrundlaget forud for  

 etableringsydelsesperioden.
Personer, der forud for  

 etableringsydelsesperioden var deltidsforsikrede, vil modtage dagpenge efter  

 den tidligere beregnede sats, uanset at denne måtte være begrænset af højeste  

 dagpenge for deltidsforsikrede, jfr. arbejdsløshedsforsikringslovens § 70.
10. Om dagpengeret Det er den lediges arbejdsløshedskasse, der træffer afgørelse om  

 dagpengeret efter ophør med virksomhedsudøvelse.
 For så vidt angår regler herfor henvises til  

 arbejdsløshedsforsikringslovens § 53 om ret til dagpenge samt til  

 Direktoratet for Arbejdsløshedsforsikringens bekendtgørelse om ophør med  

 selvstændig virksomhed som hovedbeskæftigelse, herunder de særlige  

 betingelser for anerkendelse af ophør ved udtræden af selvstændig virksomhed,  

 der fortsættes af ægtefælle eller medejere.
 Etableringsydelse medregnes i perioderne i henhold til § 55, stk. 1 og 2,  

 i arbejdsløshedsforsikringsloven m.v.
11. Venteperiode, karantæne og begrænset dagpengeret Ved ophør med virksomheden under etableringsydelsesperioden eller i  

 forbindelse med etableringsydelsesperiodens udløb er den ledige omfattet af  

 reglerne i arbejdsløshedsforsikringslovens § 63, stk. 3, om, at der ikke kan  

 udbetales dagpenge for den første uge efter ophøret.
 Eventuel uafviklet karantæne skal udstås, før dagpengeudbetalingen kan  

 påbegyndes.
 Et arbejdskrav vil fortsat kunne bestå efter etableringsydelsens ophør.  

 Arbejdskravet kan dog også være opfyldt ved andet ustøttet arbejde i  

 ydelsesperioden.
 Hvis en modtager af etableringsydelse, der efter  

 arbejdsløshedsforsikringslovens regler har en begrænset dagpengeret, bliver  

 ledig efter ophør med etableringsydelse før dagpengerettens udløb, vil  

 dagpengeretten være afhængig af, om pågældende ikke har opbrugt den  

 begrænsede dagpengeret.
 Tilbagekaldelse af bevilling mv.
12. Manglende grundlag for bevillingen Arbejdsformidlingen træffer afgørelse om tilbagekaldelse af bevillingen.  

 Arbejdsløshedskassen træffer afgørelse om tilbagebetaling af  

 etableringsydelsen.
 Som bevilgende myndighed kan Arbejdsformidlingen tilbagekalde en bevilling  

 om etableringsydelse, jf. § 152, stk. 2 og 3.
 Hvis Arbejdsformidlingen bliver opmærksom på forhold, der har betydning  

 for bevillingen, meddeles dette til arbejdsløshedskassen, som standser  

 udebetalingen, indtil Arbejdsformidlingen har truffet afgørelse om, hvorvidt  

 bevillingen skal tilbagekaldes.
 Hvis arbejdsløshedskassen bliver opmærksom på forhold, der har betydning  

 for bevillingen, skal kassen standse udbetalingerne og forelægge  

 oplysningerne for Arbejdsformidlingen.
 Arbejdsformidlingen tager herefter stilling til, om bevillingen skal  

 tilbagekaldes.
 Hvis en modtager af etableringsydelse har givet Arbejdsformidlingen  

 urigtige oplysninger eller fortiet forhold, der har betydning for retten til  

 ydelsen, kan Arbejdsformidlingen tilbagekalde bevillingen fra det tidspunkt,  

 hvor den urigtige oplysning/fortielse forelå.
 Arbejdsformidlingen kan endvidere tilbagekalde en bevilling om  

 etableringsydelse, hvis betingelserne for at modtage ydelsen er bortfaldet.  

 Som eksempel kan nævnes manglende omsætning i virksomheden.
 I denne situation bør Arbejdsformidlingen tilbagekalde bevillingen fra det  

 tidspunkt, hvor det konstateres, at betingelserne for at modtage ydelsen ikke  

 længere er til stede, hvilket typisk er det tidspunkt, hvor kassen har  

 standset udbetalingen af ydelsen.
 I tilfælde, hvor en modtager af ydelsen har udvist svig, bør  

 Arbejdsformidlingen derimod tilbagekalde bevillingen fra det tidspunkt, hvor  

 betingelserne for at modtage ydelsen beviseligt er bortfaldet.
13. Manglende grundlag for udbetaling En ledig, der modtager etableringsydelse, har pligt til at underrette  

 arbejdsløshedskassen om forhold, der kan være af betydning for retten til  

 ydelsen.
 Som udbetalende myndighed er det arbejdsløshedskassen, som kan standse  

 udbetalingen af etableringsydelsen og arbejdsløshedskassen, som træffer  

 afgørelse om tilbagebetaling af etableringsydelse samt eventuelt træffer  

 afgørelse om sanktion, jf. kapitel 13 i lov om arbejdsløshedsforsikring m.v.
 I tilfælde, hvor Arbejdsformidlingen tilbagekalder en bevilling om  

 etableringsydelse, skal arbejdsløshedskassen i forlængelse heraf vurdere, om  

 forholdet giver grundlag for tilbagebetaling af etableringsydelsen.
 Hvis en fejludbetaling skyldes forhold vedrørende udbetalingserklæringen,  

 træffer arbejdsløshedskassen afgørelse vedrørende tilbagebetalingen, jf. lov  

 om arbejdsløshedsforsikring m.v.
 Hvis arbejdsløshedskassen finder, at fejludbetalingen skyldes medlemmets  

 svigagtige forhold, og medlemmet skal slettes for svig, skal  

 arbejdsløshedskassen meddele dette til Arbejdsformidlingen.
 Vejledning nr. 74 af 24. april 1996 ophæves hermed.
Arbejdsmarkedsstyrelsen og Direktoratet for Arbejdsløshedsforsikringen, den 6. marts  

 1997 Torben Jørgensen AMS Thomas Christiansen D.f.A.
