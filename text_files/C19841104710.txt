Der er over for justitsministeriet rejst spørgsmål om, hvorvidt et  

 påhængskøretøj konstrueret specielt med henblik på transport af  

 kontorbarakker, arbejdsskure m.v. skal anses for et  

 ikke-registreringspligtigt påhængsredskab, eller om påhængskøretøjet skal  

 anses for en blokvogn.
De pågældende påhængskøretøjer er typist opbygget med  

 henblik på transport af barakker, skure m.v. af ensartet konstruktion, men  

 forskellig størrelse, og påhængskøretøjerne er efter deres konstruktion  

 udelukket fra registrering.
Ved tranporterne overskrides bestemmelserne i  

 justitsministeriets bekendtgørelse nr. 330 af 21. juni 1977 om køretøjers  

 største bredde, længde, højde, vægt og akseltryk.
 Af oplysninger, der foreligger for justitsministeriet, fremgår, at de  

 omhandlede transporter i dag i et vist omfang foretages efter reglerne om  

 kørsel med påhængsredskaber, d.v.s. uden syn hos statens bilinspektion, men i  

 øvrigt efter indhentet transporttilladelse fra politiet.
 Efter justitsministeriets opfattelse må de omhandlede påhængskøretøjer  

 anses for blokvogne, jfr. færdselslovens § 2, nr. 3. I overensstemmelse med §  

 2 i justitsministeriets bekendtgørelse nr. 257 af 27. juni 1966 med senere  

 ændring om kørsel med blokvogn skal køretøjerne derfor synes hos statens  

 bilinspektion, der bl.a. påser, om køretøjerne opfylder samtlige bestemmelser  

 om køretøjers indretning og udstyr.
 Tilladelse til kørsel meddeles af politiet i overensstemmelse med  

 bestemmelserne i sidstnævnte bekendtgørelse.
Indtil den 31. december 1984 kan statens bilinspektion dog godkende et  

 sådant køretøj som blokvogn, uanset køretøjet ikke er forsynet med bremser.  

 Godkendelsen sker på betingelse af, at mindst 50% af vogntogets totalvægt  

 hviler på det trækkende køretøjs bremsende hjul.
Maksimalhastigheden  

 fastsættes til 15 km/t.
 Et påhængskøretøj, der består af et arbejdsskur på en undervogn, og som  

 ikke overskrider bestemmelserne om køretøjers største bredde, længde, højde,  

 m.v., kan som hidtil anses for et ikke-registreringspligtigt påhængsredskab.
 P.M.V.
 E.B.
B.O.Jespersen Til politiet og statens bilinspektion.
