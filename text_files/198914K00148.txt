Nr BTL 148 Betænkning over Forslag til lov om ændring af færdselsloven  

 (Færdselssikkerhedsfremmende foranstaltninger, forenkling og modernisering,  

 ønskenummerplader m.v.)   

 Nr L 148 1989-90, 1. samling Afgivet af Retsudvalget Afgivet: 19900419 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret dels skriftligt, dels i samråd.
 Endvidere har udvalget modtaget skriftlige og/eller mundtlige henvendelser  

 fra:
Automobil-Importørernes Sammenslutning, Bolig-, Motor- og Hjælpemiddeludvalget, Dansk Cyklist Forbund, Dansk Taxi Forbund, Danske Kørelæreres Landsforbund, Kunwald, Georg, Højbjerg, og Nørskov, Niels, Brøndby.
 Der er af et mindretal stillet ændringsforslag, hvorom der henvises til de  

 ledsagende bemærkninger.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

vedtagelse med det stillede ændringsforslag og ønsker i den  

 forbindelse at udtale:
Betænkning nr. 1157/1988: Færdselssikkerhedspolitisk handlingsplan,  

 afgivet af Justitsministeriets Færdselssikkerhedskommission, blev modtaget  

 med begejstring af alle, inkl. regeringen, og både dengang og siden har  

 justitsministeren fastholdt, at regeringen stiller sig bag handlingsplanens  

 målsætning om at reducere antallet af ulykker med 40-45 pct. i løbet af 12 år  

 fra 1. januar 1989. Imidlertid viste det sig allerede med justitsministerens  

 redegørelse nr.
R 21 af 10. maj 1989, at man ville være yderst  

 tilbageholdende med initiativer, der kostede penge.
F.eks. blev et af  

 kommissionens mest virkningsfulde forslag, S-14, om øget færdselsovervågning  

 nærmest afvist, og nærværende lovforslag, som er ment som den  

 lovgivningsmæssige opfølgning af handlingsplanen, mangler også forslag S-16,  

 som er det forslag, der skal forbedre oversigten i kryds ved at udvide  

 parkeringsafstanden fra 5 til 10 m.
Ministeren har begrundet udeladelsen med,  

 at det er belastende for færdselssikkerheden, hvis der ikke er  

 parkeringspladser nok og bilerne skal køre og søge efter plads.
Denne påstand  

 strider imod Færdselssikkerhedskommissionens opfattelse og er samtidig en  

 utidig indblanding i kommunernes trafik- og parkeringspolitik, som om det  

 skulle være et færdselssikkerhedsmæssigt krav, at der skulle være  

 parkeringspladser »nok«.
Mindretallet har imidlertid ikke fundet det hensigtsmæssigt at forsøge at  

 indpasse dette forslag i nærværende lovforslag, men vil komme med det som  

 selvstændigt lovforslag i næste folketingsår.
Derudover vil mindretallet  

 overveje, hvilke folketingsinitiativer der kan tages for at sikre, at også  

 S-14 om den øgede færdselskontrol bliver virkeliggjort.
 Mindretallet tilslutter sig ændringsforslaget om ikke at gøre betalingen  

 for ønskenummerplader fradragsberettiget, men stiller sig i det hele  

 tvivlende til, om der kommer tilstrækkeligt med penge til at dække det  

 angivne formål.
 Et andet mindretal (Det Konservative Folkepartis, Venstres, Det  

 Radikale Venstres og Kristeligt Folkepartis medlemmer af udvalget) indstiller  

 lovforslaget til vedtagelse uændret.
 Et tredje mindretal (Fremskridtspartiets medlem af udvalget) udtaler:
 Fremskridtspartiet mener, at lovforslaget er sammensat af højst  

 forskelligartede ændringer af færdselsloven gående fra kørsel med nærlys uden  

 for lygtetændingstiden til indførelse af ønskenummerplader.
 Fremskridtspartiet mener derfor, at hvis lovforslaget skulle vedtages i  

 denne folketingssamling, så ville det være naturligt, at justitsministeren  

 opdelte lovforslaget i to lovforslag, hvoraf det ene lovforslag omhandlede  

 ønskenummerplader.
 Fremskridtspartiet så også gerne, at justitsministeren under  

 ønskenummerpladerne fik indført i lovteksten, at justitsministeren kunne  

 bestemme, at man ved salg af ønskenummerplader bl.a. kunne benytte sig af  

 halvårlige auktioner, således at man på denne måde kunne få de største  

 indtægter til statskassen for disse specielle nummerplader.
Fremskridtspartiet er lidt usikker på, hvor stor gevinsten vil blive rent  

 færdselssikkerhedsmæssigt for så vidt angår brug af nærlys uden for  

 lygtetændingstiden for motordrevne køretøjer, idet der vil kunne blive nogle  

 uforudsete påkørsler i skumringstiden af de svage trafikanter, fordi  

 bilisterne ikke er i stand til at se disse, når de bliver blændet af det  

 lyshav, som alle de motordrevne køretøjer vil udsende.
En Nefa-lygte på en  

 cykel vil formentlig drukne i dette lyshav.
Fremskridtspartiet vil desuden  

 påpege, at kravet om, at knallerter ligeledes skal køre med nærlys uden for  

 lygtetændingstiden, vil kunne give flere færdselsuheld i de tilfælde, hvor  

 andre trafikanter nu vil kunne forveksle de langsomtkørende knallerter med de  

 hurtigtkørende motorcykler.
Fremskridtspartiet er i øvrigt modstander af den tvungne ordning i  

 lovforslagets § 1, nr. 10, og herunder af den tvungne brug af  

 sikkerhedsseler/barnestol helt ned til 3 år.
Forslaget strider imod  

 Fremskridtspartiets holdninger om frihed for den enkelte til selv at vælge.  

 Fremskridtspartiet vil desuden gøre opmærksom på, at man ved visse  

 færdselsuheld, hvor køretøjet efter sammenstød ruller rundt og vælter om på  

 taget og går i brand, ikke kan udelukke, at tvungen brug af sikkerhedsseler  

 på bagsædet kan give flere dødsofre.
Fremskridtspartiet mener i øvrigt, at  

 regeringens forslag om tvungen brug af sikkerhedsseler m.v. på bilernes  

 bagsæde er uhensigtsmæssigt udformet, fordi forslaget i sin nuværende form  

 vil være uadministrerbart for politiet for så vidt angår tiltalerejsning i de  

 tilfælde, hvor forseelsen er begået af en person, som er under 15 år.
Fremskridtspartiet havde også gerne set, at lovforslaget ved fremsættelsen  

 havde indeholdt en hensigtserklæring om indførelse af førstehjælpskursus i  

 forbindelse med den obligatoriske køreuddannelse, sådan som FDM tidligere har  

 foreslået.
I betragtning af de mange færdselsuheld med tilskadekomne, som  

 sker hvert år, vil en sådan førstehjælpsuddannelse muligvis kunne redde  

 menneskeliv, når ulykken er sket.
Fremskridtspartiet ville også gerne have haft, at justitsministeren havde  

 indfriet det løfte, den tidligere justitsminister gav i betænkningen af 25.  

 maj 1976 over forslag til færdselslov om at iværksætte en forsøgsordning om  

 hyrevognes adgang til på forsøgsbasis at benytte de for busser særligt  

 anlagte busbaner.
En sådan ordning har man indført i mange andre storbyer, og  

 Fremskridtspartiet så gerne, at man også indførte en sådan forsøgsordning i  

 København.
Fremskridtspartiet finder det desuden betænkeligt, at man i lovforslaget  

 fastholder, at der også skal være og benyttes sikkerhedsseler på bagsædet i  

 hyrevogne.
Med de mange korte ture og med mange ind- og udstigninger, som  

 hyrevogne foretager, vil det give uforholdsmæssigt mange ulemper.
 Fremskridtspartiet vil til slut gerne påpege, at Fremskridtspartiet gerne  

 havde set indført nogle strammere regler vedrørende midlertidig  

 beslaglæggelse af køretøjers nummerplader i forbindelse med kørsel i  

 frakendelsestiden og ligeledes en udvidelse af konfiskationsmulighederne med  

 eventuelt salg for øje til fordel for staten i særlig grove tilfælde.
 Fremskridtspartiet kan ikke stemme for Socialdemokratiets og Socialistisk  

 Folkepartis ændringsforslag om, at ønskenummerplader ikke er reklame og  

 derfor ikke kan fratrækkes rent skattemæssigt.
 Fremskridtspartiet vil i øvrigt tilkendegive sin holdning ved 3.  

 behandling af lovforslaget.
 Et fjerde mindretal (Centrum-Demokraternes medlem af udvalget) vil  

 ved 2. behandling redegøre for sin stilling til lovforslaget og det stillede  

 ændringsforslag, men anmoder i øvrigt om, at lovforslaget henvises til  

 fornyet udvalgsbehandling mellem 2. og 3. behandling.
Ændringsforslag Af et mindretal (S og SF):
Til § 1 1) I det under nr. 9 foreslåede nye § 73, stk. 2, indsættes  

 efter 1. pkt. som nyt punktum:
»Ønskenummerplader er ikke reklame.« 2. og 3. pkt. bliver herefter 3. og 4. pkt.
Bemærkninger Til nr. 1 Formålet med den foreslåede ændring er at begrænse adgangen til at  

 foretage skattemæssigt fradrag for udgifter til ønskenummerplader.
 Grethe Fenger Møller (KF) fmd Fischer (KF) Helge Adam Møller (KF) Bjørn  

 Elmquist (V) Inge Dahl-Sørensen (V) Knud Lind (FP) Kirsten Lee (RV) Nør  

 Christensen (CD) Inger Stilling Pedersen (KRF) Erling Christensen (S) Ole  

 Espersen (S) Søren Hansen (S) Torben Lund (S) Lissa Mathiasen (S) Carsten  

 Andersen (SF) Leif Hermann (SF) Ebba Strange (SF) nfmd.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder.
Som bilag til tillægsbetænkningen er optrykt eet af de spørgsmål, udvalget  

 tidligere har stillet i forbindelse med behandlingen af lovforslaget sammen  

 med justitsministerens besvarelse heraf.
Endvidere er optrykt en af  

 justitsministeren fremsendt notits til Justitsministeriet om virkningerne af  

 kørelys i dagtimerne udarbejdet af Rådet for Trafiksikkerhedsforskning.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
 Et flertal (Det Konservative Folkepartis, Venstres, Fremskridtspartiets,  

 Det Radikale Venstres, Centrum-Demokraternes og Kristeligt Folkepartis  

 medlemmer af udvalget) understreger i tilknytning til lovforslaget, at  

 justitsministeren har oplyst, at han vil anmode  

 Færdselssikkerhedskommissionen om at foretage en vurdering af, om det som led  

 i den samlede indsats for øget færdselssikkerhed skal gøres til en betingelse  

 for at opnå kørekort, at aspiranten har gennemgået et kursus i førstehjælp.  

 Forslaget vil herefter blive vurderet i Justitsministeriet.
Dette flertal finder endvidere, at der bør gennemføres en forsøgsordning  

 med hyrevognes adgang til at benytte de særlige busbaner, såfremt en kommune  

 og den stedlige politimyndighed er indstillet på at lade gennemføre et sådant  

 forsøg.
Justitsministeren har i den forbindelse oplyst, at han vil være  

 indstillet på at tillade en forsøgsordning og vil rette henvendelse til et  

 antal kommuner herom.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 justitsministeren stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de af mindretallet og de af ministeren  

 stillede ændringsforslag.
Ændringsforslag Af justitsministeren, tiltrådt af udvalget:
Til titlen 1) I undertitlen udgår ordet », ønskenummerplader«.
Til § 1 Af et mindretal (FP):
 2) Nr. 3 udgår.
 Af justitsministeren, tiltrådt af udvalget:
 3) Nr. 9 udgår.
 Af et mindretal (FP):
 4) Nr. 10 udgår.
Bemærkninger Til nr. 1 og 3 Under 1. behandling af lovforslaget blev der rejst spørgsmål om, hvorvidt  

 ønskenummerplader bør kunne sælges på auktion.
Fremskridtspartiets medlem af  

 Retsudvalget har i betænkningen over lovforslaget på ny peget på denne  

 mulighed.
 Den under § 1, nr. 9, foreslåede bemyndigelse til justitsministeren til at  

 fastsætte regler om ønskenummerplader er ikke formuleret med henblik herpå og  

 giver ikke mulighed herfor i den foreliggende affattelse.
Salg af ønskenummerplader på auktion må efter Justitsministeriets  

 opfattelse forventes i almindelighed at ville indbringe større beløb end  

 almindeligt salg, således at statens indtægtsprovenu fra ordningen vil kunne  

 øges.
Muligheden for at sælge ønskenummerplader på auktion vil også på  

 hensigtsmæssig måde kunne løse de problemer, som vil kunne opstå, hvor flere  

 ønsker den samme kombination.
 Salg på auktion rejser imidlertid en række administrative og  

 kontrolmæssige problemer, som efter Justitsministeriets opfattelse bør  

 undersøges nærmere, inden der tages endelig stilling til, om auktionssalg bør  

 tillades.
 Justitsministeriet finder derfor, at forslaget om ønskenummerplader bør  

 udgå af det foreliggende lovforslag, således at det i sin helhed afventer en  

 nærmere undersøgelse af spørgsmålet om auktionssalg.
Til nr. 2 Fremskridtspartiet er af den opfattelse, at tvungen brug af nærlys på  

 motordrevne motorkøretøjer i længden vil give flere færdselsuheld, og  

 Fremskridtspartiet mener, at det bl.a. vil flytte færdselsuheldsrisikoen i og  

 omkring solnedgangstid (og solopgangstid), idet bilisternes øjne vil fokusere  

 på modkørende bilers lygter og derved ikke opdage en cyklist eller gående.  

 Den foreslåede lysnarkomani vil sløve de bedst beskyttede trafikanter til  

 skade for de ubeskyttede svage trafikanter.
Fremskridtspartiet havde hellere  

 set, at man havde lavet nogle kampagner, som fortalte trafikanterne, hvilke  

 bilfarver som var trafikrigtige.
Justitsministerens forslag får den samme uønskede effekt, som man kan  

 konstatere, når bilister bliver lysblinde på grund af brug af roterende gult  

 og blåt blink.
Også her bliver bilisternes øjne tiltrukket af lyset, og  

 dermed trækker øjets pupil sig sammen, så bilisten ikke er i stand til at  

 skelne en cyklist, som befinder sig ved siden af det modkørende lys.
Til nr. 4 Fremskridtspartiet er principielt modstander af tvungen brug af  

 sikkerhedssele, også når det gælder brug af sikkerhedssele på bagsædet af en  

 bil eller »trehjulet motorcykel«.
Fremskridtspartiet mener, at risikoen for at indebrænde i en bil, som  

 efter en påkørsel er rullet rundt på taget, ikke kan udelukkes.
Denne risiko  

 vil i øvrigt være større i bilmodeller med kun to fordøre.
 Den hidtidige fritagelsesregel for hyrevogne er desuden heller ikke taget  

 med i ministerens forslag til affattelse af § 80.
Fremskridtspartiet finder i øvrigt justitsministerens forslag om tvungen  

 brug af sikkerhedsseler m.v. for børn under 15 år uadministrerbart for så  

 vidt angår politiets tiltalerejsning, idet der ifølge bemærkningerne til  

 justitsministerens lovforslag, 2.1.3., ikke vil være mulighed for at gøre  

 føreren strafferetligt ansvarlig for forkert eller manglende anvendelse af  

 selepuder og andet supplerende sikkerhedsudstyr.
I stedet for at følge normal  

 straffepraksis paragraf for paragraf, så vil man forsøge at hente det tabte  

 hjem via færdselslovens § 82, stk. 2, hvilket virker lidt unaturligt.
Grethe Fenger Møller (KF) fmd.
Fischer (KF) Helge Adam Møller  

 (KF) Elsebeth Kock-Petersen (V) Inge Dahl-Sørensen (V) Knud Lind (FP) Kirsten  

 Lee (RV) Nør Christensen (CD) Inger Stilling Pedersen (KRF) Erling  

 Christensen (S) Ole Espersen (S) Søren Hansen (S) Torben Lund (S) Lissa  

 Mathiasen (S) Carsten Andersen (SF) Leif Hermann (SF) Ebba Strange (SF)  

 nfmd.
Bilag 1 Et af udvalgets spørgsmål til justitsministeren og dennes besvarelse heraf Spørgsmål:
Findes der statistisk materiale med hensyn til taxauheld og dermed også  

 belysning af sikkerhedsselers betydning i forbindelse med taxauheld? Svar:
 Justitsministeriet har indhentet følgende oplysninger fra Rådet for  

 Trafiksikkerhedsforskning:
 »Rådet for Trafiksikkerhedsforskning har i anledning af spørgsmålet  

 foretaget en analyse af oplysningerne i politiets indberetninger til Danmarks  

 Statistik om personskadeuheld med hyrevogne for årene 1987 og 1988.
 I løbet af disse to år blev der registreret i alt 569 uheld med  

 personskade, hvori hyrevogne var indblandet. 287 af disse uheld skete i de  

 storkøbenhavnske politikredse.
 De 569 uheld medførte følgende personskader:
Dræbte: 40, heraf 14 i hyrevognene Alvorligt tilskadekomne: 409, heraf 103 i hyrevognene Lettere tilskadekomne: 239, heraf 69 i hyrevognene I alt personskader: 688, heraf 186 i hyrevognene.
Personskaderne i hyrevognene fordelte sig på førere og passagerer som  

 følger: tilskadekomne dræbte alvor- let- ligt tere i alt Førere 11 55 38 104 Passagerer, forsæde 0 23 16 39 Passagerer, bagsæde 3 15 14 32 Passagerer, uoplyst 0 10 1 11 I alt i hyrevogne 14 103 69 186 Om de 14 dræbte er det i 11 tilfælde oplyst, at de ikke benyttede  

 sikkerhedssele, og i 3 tilfælde er selebrugen uoplyst.
Om de 103 alvorligt  

 tilskadekomne er oplyst, at 11 benyttede sikkerhedssele, og 66 benyttede  

ikke sikkerhedssele, mens brugen var uoplyst i 26 tilfælde.  

 Fordelingen af selebrug blandt de lettere tilskadekomne var følgende: 10  

 benyttede sikkerhedssele; 45 benyttede ikke sele; i 14 tilfælde var  

 brugen uoplyst.
Med internationale erfaringer om effekten af sikkerhedsseler anvendt på  

 ovennævnte oplysninger om sikkerhedsselebrug og tilskadekomne i hyrevogne  

 vurderes det, at hvis der i alle tilfælde var benyttet sikkerhedssele, ville  

 ca. 5 tilfælde af død og ca. 50 tilfælde af anden personskade kunne være  

 undgået.« Bilag 2 RÅDET FOR TRAFIKSIKKERHEDSFORSKNING 15. november 1989 Notits til Justitsministeriet Om virkningerne af kørelys i dagtimerne F-Kommissionens forslag Færdselssikkerhedskommissionens forslag om pligtig brug af kørelys i  

 dagtimerne skønner forsigtigt, at en sådan ordning vil forebygge 5 pct. af  

 alle flerpartuheld i dagslys, hvori mindst en af parterne er omfattet af  

 ordningen.
På årsbasis vil dette betyde, at der forebygges gennemsnitligt 250  

 ulykker med ca. 340 tilskadekomne inkl. 17 omkomne.
Brug af kørelys medfører  

 en stigning i benzinforbruget på ca. 1 pct. for personbiler.
De årlige  

 driftsudgifter vil derfor stige med ca. 27 mio. kr. eksklusive skatter og  

 afgifter.
Baggrund Forslaget har støtte i udenlandske videnskabelige undersøgelser, hvis  

 resultater siden er blevet bekræftet af erfaringer i flere lande, hvor  

 kørelys i dagtimerne har fundet anvendelse enten ved lovgivning eller som  

 praksis i større grupper af firmaejede køretøjer.
Som det fremgår af det  

 følgende, er Færdselssikkerhedskommissionens vurdering særdeles forsigtig i  

 forhold til de effekter, der i praksis er opnået med kørelys.
NTR rapport nr. 17 Forslaget har også støtte i Nordisk Trafiksikkerhedsråds rapport nr. 17  

 (Varsellys - bilbelysning i dagtimerne, Stockholm 1976), som på grundlag af  

 den dengang tilgængelige viden utvetydigt anbefaler, at der stilles krav om,  

 at biler under kørsel altid skal have tændt belysning svarende til nærlys.
Kørelys på MC NTR-rapporten var en del af baggrunden for, at Danmark i 1977 indførte  

 pligtig brug af kørelys på motorcykler.
Når det på intet tidspunkt - heller  

 ikke i en analyse, som Rådet netop har gennemført - har været muligt at  

 påvise nogen effekt af denne foranstaltning i Danmark, kan det skyldes flere  

 forhold, bl.a. at antallet af påvirkelige uheld pr. år er relativt lavt og  

 derfor domineres af tilfældige variationer.
Det kan også delvis skyldes, at  

 lygterne på mange motorcykler har lav lysintensitet, og at motorcykler især  

 træffes på vejene i Danmark på årstider og i vejrforhold, hvor  

 baggrundsbelysningen er høj og derfor kræver høj intensitet af kørelyset for  

 at give den nødvendige kontrast.
 Kørelysets virkning beror nemlig på to forhold:
Kørelysets virkningsmåder For det første medfører det, at køretøjet, som benytter dette lys, af  

 andre trafikanter kan udvælges tidligere til at indgå i bedømmelsen af dres  

 egne manøvremuligheder.
Derved undgås en del af de situationer, hvor andre  

 trafikanter erkendes så sent, at en konflikt ikke længere kan afværges.
Det  

 er ikke mindst de andre trafikanter, som befinder sig i synsfeltets periferi,  

 der på denne måde tiltrækker sig opmærksomhed og derpå indgår i trafikantens  

 informationsbehandling.
Denne effekt har især betydning for undgåelse af  

 kollisioner mellem trafikanter på krydsende retninger.
 For det andet har det vist sig i forsøg, at bedømmelsen af afstande til  

 andre trafikanter forbedres, hvis disse benytter kørelys, og at bilister, der  

 skal krydse andre bilers kørselsretning, generelt kræver større afstand, før  

 de indleder manøvren, hvis disse andre biler har kørelys.
Opdageafstanden, forstået som den afstand, i hvilken et køretøj kan ses,  

 når det befinder sig i iagttagerens centralsyn, er derimod ikke den afgørende  

 faktor i denne sammenhæng.
Det er den derimod under reducerede  

 sigtbarhedsforhold, og den er baggrunden for færdselslovens nuværende krav  

 om, at nærlyset skal være tændt i tåge, dis og nedbør.
Betydning for cyklister og fodgængere Kørelysets opmærksomhedsskabende virkning forklarer delvis, hvorfor det i  

 praksis synes at forebygge uheld med fodgængere og cyklister bedre end uheld  

 med andre trafikanter.
Netop fodgængere og cyklister har særlige muligheder  

 for meget hurtigt at ændre fart og bevægelsesretning og kan ofte undgå at  

 blive påkørt, selv når de erkender faren meget sent.
Det er således rigtigt, som påpeget af cyklisterne, at den positive  

 virkning af kørelys for cyklister og fodgængere beror på dem selv.
Det kan  

 heller ikke afvises, at kørelys måske under visse forhold kan virke blændende  

 og derved vanskeliggøre bilisternes opdagelse af cyklister og fodgængere.  

 Laboratorieforsøg har imidlertid hidtil ikke kunne bekræfte denne mulighed.  

 Det afgørende må vel også være, at cyklister og fodgængere opnår en  

 nettoforbedring, og det har hidtil overalt været tilfældet.
Geografiske begrænsninger Det har været indvendt, at kørelysenes opmærksomhedsskabende effekt er  

 lettere at opnå under geografiske og klimatiske forhold, hvor dagslyset ofte  

 er begrænset på grund af skydække og lav solhøjde, og dette kan ikke afvises.  

 Det er imidlertid ikke tilstrækkelig grund til at afvise brugen af kørelys i  

 lande med gennemsnitligt stærkere dagslys, som alligevel ofte vil have  

 lysforhold, der gør kørelys til en effektiv foranstaltning.
Påkørsler bagfra I Finland har man erfaret, at kørelys med tændte baglygter medfører en  

 stigning i antallet af påkørsler bagfra (fordi det bliver sværere at se, at  

 stoplygterne tændes ved bremsning). Stigningen har imidlertid ikke været  

 særlig stor (ca. 9 pct.), og nettoeffekten af kørelys i Finland, som nævnt  

 nedenfor, er et fald på 21 pct., inklusive stigningen i påkørsler bagfra.
Det  

 bør i denne forbindelse betænkes, at de forebyggende uheld generelt har langt  

 alvorligere følger end de påkørsler bagfra, som kørelys kan medføre.
Sverige I Sverige har kørelys været obligatorisk siden 1976. Lovkravet forøgede  

 brugen fra 55 pct. til 98 pct. og førte til en reduktion på 11 pct. i mængden  

 af flerpartuheld i dagtimerne.
Dette svarer til en total virkning af kørelys på -22,5 pct.
For  

 cyklistulykkerne skønnedes den totale effekt at være -43 pct. og for  

 fodgængere -35 pct.
Finland I Finland har kørelys være obligatorisk i landområder i perioden 1.  

 september til 30. april siden 1975. Herved steg brugen fra 65 pct. til 97  

 pct. og fulgtes af et fald på 21 pct. i antallet af påvirkelige ulykker,  

 svarende til en total effekt på -36,5 pct.
Siden 1982 har det været påbudt at  

 bruge kørelys hele året, dog ikke i byområder.
Norge I Norge har der været krav om kørelys på alle nye biler siden 1985, hvor  

 den frivillige brugsprocent allerede var 35. I 1986 var brugsprocenten steget  

 til 65, og effekten af denne stigning blev opgjort til -14 pct., svarende til  

 en total effekt på -40 pct.
For fodgængere skønnedes den totale effekt at  

 være -49 pct.
Siden 1. april 1988 har brugen af kørelys været pligtig for  

 alle motorkøretøjer i Norge.
Nordamerika Seks undersøgelser i Nordamerika, spredt over årene 1965 til 1984, der  

 bygger på pligtig brug af kørelys blandt forskellige »flådeejere«,  

 udviser alle en ulykkesreducerende effekt af denne praksis, varierende fra -7  

 pct. til -32 pct.
Det er for nylig oplyst fra Canada, at alle nyregistrerede  

 biler fra 1. januar 1990 skal være udstyret med automatisk kørelys, og det  

 forlyder, at tilsvarende krav er under overvejelse i USA.
Nye forsøg i Holland I Holland er det netop besluttet at gennemføre et omfattende forsøg med  

 kørelys i dagtimerne.
Forsøget er henlagt til byen Doordrecht og udføres  

 under videnskabelig kontrol med økonomisk støtte fra EF.
En række europæiske  

 lande har udpeget forskere til en international gruppe, der skal følge  

 forsøget, og Danmark er netop indbudt til at lade sig repræsentere i denne  

 gruppe.
Forsøget skal overbevise andre europæiske lande om de positive  

 effekter af kørelys, også på sydligere breddegrader.
Det må desuden antages,  

 at det også skal demonstrere, at de hollandske cyklistorganisationers  

 betænkeligheder - især at kørelys ofte vil blænde og derved gøre det  

 vanskeligere at se cyklisterne - viser sig ubegrundede i praksis.
