 Ifølge lov om fritidsundervisning m.v., jfr. lovbekendtgørelse af 30. juli  

 1970, og de af undervisningsministeriet i tilknytning hertil udfærdigede  

 bekendtgørelser af 14., 20. og 29. maj 1969 påhviler det  

 kommunalbestyrelserne at anvise egnede lokaler med fornødent udstyr til  

 fritidsvirksomhed for børn og unge, ungdomsskolevirksomhed og  

 fritidsundervisning for voksne.
 Såfremt der ikke til de anførte formål kan anvises egnede lokaler i  

 kommunale eller statslige ejendomme, tekniske skoler eller visse andre med  

 offentlig støtte tilvejebragte undervisningslokaler beliggende i kommunen,  

 kan der i medfør af reglerne i fornævnte lov og bekendtgørelser anvises  

 lokaler, til hvis opførelse der efter 1. august 1969 er ydet statstilskud  

 eller statslån.
 Idet man herved henleder opmærksomheden på disse bestemmelser, skal man  

 for så vidt angår lokaler under kirkelig administration bemærke, at indviede  

 kirkerum ikke kan kræves stillet til rådighed, og at andre lokaler kun skal  

 stilles til rådighed i det omfang, den ønskede anvendelse er forenelig med de  

 formål, lokalerne iøvrigt skal tjene.
 Man skal henstille, at ønsker om tilvejebringelse af lokaler til den  

 omhandlede undervisningsvirksomhed m.v. imødekommes også i tilfælde, hvor der  

 efter reglerne ikke er pligt til at stille lokale til rådighed.
 Den for benyttelse af anviste lokaler fastsatte leje vil tillige med  

 eventuel refusion for udgifter til opvarmning, belysning og rengøring af  

 lokalerne være at føre til indtægt for kirkekassen.
 Af undervisningsministeriet er der udfærdiget en instruks for benyttelsen  

 af lokaler, der er anvist i henhold til lov om fritidsundervisning m.v.  

 Eksemplarer af denne instruks kan fås udleveret ved henvendelse til  

 kirkeministeriet.
 Et antal eksemplarer af nærværende skrivelse vedlægges til omdeling blandt  

 provstiudvalg og menighedsråd.
 P.M.V.
 E.B.
Arne Truelsen Til stiftsøvrighederne.
