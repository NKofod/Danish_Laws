Ankestyrelsens principafgørelse U-33-94 om anerkendelse - idrætsskade - sømand - fritid - frivagt - arbejdsskade Resume:
 Ankestyrelsen har i principielt møde behandlet 2 sager med henblik på afklaring af praksis for anerkendelse af ulykkestilfælde for søfolk, der kommer til skade ved fritids- eller idrætsaktiviteter om bord eller i land.
 Ved skade opstået under søfolks deltagelse i idrætsaktiviteter i land under frivagt er det afgørende for anerkendelse af skaden som ulykkestilfælde, der skyldes arbejdet eller de forhold, hvorunder dette foregår, at idrætsaktiviteterne kan siges at have været i arbejdsgivers væsentlige interesse.
 Denne interesse må fra arbejdsgivers side vise sig ved en delagtighed i idrætsarrangementet f.eks. ved, at arbejdsgiveren selv har organiseret arrangementet eller ved, at en af søfartens velfærdsorganisationer har organiseret arrangementet.
 Udenfor lovens § 9 falder aktiviteter i land arrangeret af de enkelte søfolk eller af "skibsklubben".
 Love:
Lov om sikring mod følger af arbejdsskade - lov nr. 390 af 20. maj 1992 - § 9, nr. 1 Sagsfremstilling 1:
Sag nr. 1 - j. nr. 12897-92 Sagen vedrørte en 26-årig sømand, der den 19. august 1991 kom til skade ved en fodboldkamp under en frivagt i land.
Under kampen forstrakte han højre lyske.
 Arbejdsskadestyrelsen fandt den 2. april 1992, at der ikke var tale om en ulykke, som var omfattet af loven.
 Arbejdsskadestyrelsen begrundede afgørelsen med, at skaden var sket i fritiden.
 Ankestyrelsen indhentede en udtalelse vedrørende fodboldkampen fra skibets kaptajn, der oplyste, at skibets klub kaldet "skibsklubben" i samarbejde med skibets hjemhavn selv og på eget initiativ havde arrangeret fodboldkampen med et andet skib.
 Afgørelse:
 Ankestyrelsen fandt, at sømandens tilskadekomst ikke skyldtes hans arbejde eller de forhold, hvorunder dette foregik.
 Ankestyrelsen lagde vægt på, at sømanden kom til skade under en frivagt i land ved en fodboldkamp arrangeret af "skibsklubben" på det skib, hvor pågældende var ansat.
 Ankestyrelsen lagde i denne forbindelse vægt på, at skibets ledelse ikke deltog i fodboldkamparrangementet og heller ikke havde  organiseret det eller på anden måde havde været involveret i arrangementet.
 Ankestyrelsen bemærkede, at selv om sportsudøvelsen havde haft relation til arbejdet, ville tilfældet ikke kunne anerkendes efter loven, idet der efter det oplyste i anmeldelsen ikke indtraf et ulykkestilfælde i lovens forstand, da pågældende forstrakte lysken under fodboldkampen.
 Begrundelsen herfor var, at der efter den foreliggende beskrivelse af hændelsen den 19. august 1991 ikke var tale om en udefra kommende, pludselig indtrædende begivenhed med skadelig påvirkning til følge.
 Ankestyrelsen tiltrådte således Arbejdsskadestyrelsens afgørelse.
_____________________________________________________ Sagsfremstilling 2:
Sag nr. 2 - j.nr. 12898-92 Sagen drejede sig om en overstyrmand, der kom til skade den 4. april 1991 under en fodboldkamp, arrangeret af en søsterorganisation til Handelsflådens Velfærdsråd, på en fodboldbane i en udenlandsk havn.
Under fodboldkampen blev sømanden sparket hårdt over højre fod.
 Arbejdsskadestyrelsen fandt den 21. februar 1992, at der ikke var tale om en skade, som var omfattet af loven.
 Arbejdsskadestyrelsen begrundede afgørelsen med, at fodboldkampen, hvorunder pågældende kom til skade, var et privat arrangement, hvori pågældendes arbejdsgiver ikke havde nogen del eller væsentlig interesse.
 Ankestyrelsen indhentede en udtalelse vedrørende afviklingen af fodboldkampen fra Handelsflådens Velfærdsråd.
Det fremgik heraf, at fodboldbanen ejes og drives af Handelsflådens Kultur- og Fritidsråd i det pågældende land, som kan betragtes som en søsterorganisation til Handelsflådens Velfærdsråd.
Mellem velfærdsorganisationerne er der et tæt samarbejde om velfærdsaktiviteter for søfarende, herunder organiseret idræt.
Formålet er at varetage og fremme positive fritidsaktiviteter for søfarende til søs og under ophold i land under organiserede forhold.
Søsterorganisationens ansatte er ansvarlige for aktiviteternes afvikling.
 Afgørelse:
 Ankestyrelsen anerkendte tilfældet den 4. april 1991 som en arbejdsskade.
 Ankestyrelsen lagde ved afgørelsen lagt vægt på, at en af søfartens velfærdsorganisationer havde organiseret fodboldkampen, som den pågældende og skibets fodboldhold deltog i, og hvor pågældende kom til skade.
 Ankestyrelsen lagde i øvrigt til grund, at Søfartens Velfærdsorganisationer organiserer idrætsaktiviteter på skibsledelsers vegne, således at aktiviteterne bliver afholdt under kontrollerede former og er i "arbejdsgivers" væsentlige interesse, hvilket efter praksis er en betingelse for at anerkende idrætsaktiviteter  som aktiviteter, der kan henføres til arbejdet eller de forhold, hvorunder det foregår, jf. lovens § 9, nr. 1.
 Ankestyrelsen ændrede således Arbejdsskadestyrelsen afgørelse.
