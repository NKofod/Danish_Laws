 Vejledning om ansøgning om støtte fra ansøgningspuljen til modning af MOVE som gruppebehandling til unge.
Ansøgningsfrist den 3. august 2020 kl. 12.00 Indhold 1 Indledning 3 2 Ansøgningspuljens formål 3 3 Ansøgerkreds 3 4 Målgruppe 3 5 Baggrund om ansøgningspuljen 3 6 Forventede resultater 4 7 Indhold i projektet 4 8 Projektperiode 8 9 Tildelingskriterier og vurdering 8 10 Tilskudsberettigede udgifter 11 11 Ikke tilskudsberettigede udgifter 11 12 Udarbejdelse af budget 12 13 Ansøgningsfrist og -procedure 12 14 Statsstøtte 13 15 Bilagsoversigt 14 1 Indledning Som en del af Socialstyrelsens Udviklings- og Investeringsprogram 2019 er der afsat i alt 8,7 mio. kr. til en ansøgningspulje til at videreudvikle og modne behandlingsmetoden MOVE til brug i gruppebaseret stofmisbrugsbehandling til unge.
Midlerne er afsat i finansloven for 2020 på § 15.75.06.10.
2 Ansøgningspuljens formål Ansøgningspuljens formål er at videreudvikle og modne behandlingsmetoden MOVE på stofmisbrugsområdet til brug i gruppebaseret stofmisbrugsbehandling for at mindske frafald og øge behandlingseffekten for unge i ambulant stofmisbrugsbehandling.
3 Ansøgerkreds Ansøgningspuljens ansøgerkreds er kommuner, som har unge i ambulant stofmisbrugsbehandling jf. servicelovens § 101.
 Det forventes at 4-6 kommuner modtager støtte fra ansøgningspuljen.
4 Målgruppe Ansøgningspuljens målgruppe er unge mellem 15 og 25 år med et behandlingskrævende forbrug af illegale rusmidler, der er i målgruppen for ambulant stofmisbrugsbehandling efter § 101 i serviceloven.
 Som en del af initiativet er det også muligt for kommunerne at pilotafprøve metoden for unge i alkoholbehandling.
 Hvis en kommune ønsker at pilotafprøve MOVE til unge i alkoholbehandling, skal kommunen være opmærksom på følgende:
 at de unge skal deltage i gruppebehandlingen forankret i stofmisbrugsbehandlingstilbuddet efter § 101 i serviceloven sammen med unge i stofmisbrugsbehandling  at unge i alkoholbehandling ikke kan modtage gavekort som belønning for fremmøde.
Der gælder forskellige lovgivningsmæssige forhold på hhv. stof- og alkoholområdet vedr. uddeling af gavekort til de unge, når de fremmøder til behandlingssessioner.
Uddeling af gavekort som belønning for fremmøde er et ud af flere elementer i MOVE.
For borgere i stofmisbrugsbehandling efter servicelovens § 101 er der fra årsskiftet givet hjemmel til at anvende gavekort i stofmisbrugsbehandlingen.
Den etablerede hjemmel gælder ikke for alkoholbehandling.
 Ansøgningspuljens hovedfokus er derfor på unge mellem 15 og 25 år med behov for ambulant stofmisbrugsbehandling efter § 101 i serviceloven.
5 Baggrund om ansøgningspuljen Center for Rusmiddelforskning vurderer, at der er ca. 20.000 unge mellem 15 og 25 år med et behandlingskrævende stofmisbrug i Danmark.
For godt ti år siden skete en markant stigning i antallet af unge, der søger behandling for et stofmisbrug, og unge mellem 18 og 25 år udgjorde 45 pct. af de indskrevne borgere i behandling i 2016. Hertil kommer unge under 18 år, som udgør ca. 5 pct. af borgere i behandling.
Hovedparten af de unge søger behandling for hashmisbrug, mens en mindre gruppe søger behandling for et misbrug af centralstimulerende stoffer og/eller hallucinogener.
 Initiativet udspringer af Metodeprogrammet for Stofmisbrugsområdet, der var en del af udspillet Bedre kvalitet i Stofmisbrugsindsatsen (Stofmisbrugspakken) fra 2012, og som blev afsluttet ved udgangen af 2018.
I forbindelse med Metodeprogrammet effektevaluerede Center for Rusmiddelforskning fire metoder ved at fordele 460 unge gennem lodtrækning på fire forskellige behandlingsspor i ni kommuners ambulante rusmiddelbehandling.
Center for Rusmiddelforskning lavede en evaluering af effekten henholdsvis 9 og 21 måneder efter de unges indskrivning i behandling (Bilag 1-2). Desuden har Center for Rusmiddelforskning udarbejdet en implementeringsevaluering (Bilag 3), og VIVE har udarbejdet en økonomisk evaluering (Bilag 4).
Effektevalueringen viste, at MOVE i øget omfang fastholder de unge i behandling, og 50 pct. af de unge, der er blevet interviewet ni måneder efter indskrivning i behandling, oplyser, at de er stoffrie.
Desuden fastholder flere unge stoffrihed efter endt behandling, end det almindeligvis gør sig gældende, og metoden øger de unges trivsel og tilknytning til uddannelse og beskæftigelse og mindsker kriminalitet og opmærksomhedsproblemer.
Yderligere viser den økonomiske evaluering, at MOVE er økonomisk rentabel.
MOVE er således en evidensbaseret behandlingsmetode afprøvet med gode resultater i Metodeprogrammet i individuel ambulant stofmisbrugsbehandling for unge i alderen 15 til 25 år.
Udover individuel behandling tilbyder mange kommuner gruppebehandling i rusmiddelbehandling  eller ønsker at have gruppetilbud - og efterlyser effektive metoder hertil.
Gruppebehandling ses som en del af et varieret behandlingstilbud, og der kan være en forventning om, at gruppebehandling kan gennemføres for færre ressourcer pr. borger.
Modningen af MOVE skal adressere dette behov for metoder og viden og undersøge, om MOVE som en gruppebaseret indsats er lige så effektiv til at mindske frafald og øge behandlingseffekten, som den har vist sig at være for individuelle behandlingsforløb.
6 Forventede resultater Det forventes, at projektkommunerne tilpasser, udvikler og pilottester MOVE, der på nuværende tidspunkt tager afsæt i individuel behandling, så metoden kan bruges i gruppebaseret kommunal stofmisbrugsbehandling og bidrage til et varieret kommunalt behandlingstilbud.
Det betyder, at de samtaleteknikker og strukturelle elementer, som MOVE består af, bliver udviklet og tilpasset til også at kunne udføres i et gruppebehandlingskoncept.
 På lang sigt forventes det, at projektkommunerne anvender en evidensbaseret tilgang til behandling af unge med stofmisbrug i gruppebaserede behandlingsforløb.
 Endelig forventes det, at de støttede projekter opnår nedenstående resultater på borgerniveau.
 Forventede resultater på borgerniveau:
  Flere unge fastholdes i behandling, så længe de har et behandlingsbehov.
  Flere unge i stofmisbrugsbehandling opnår stoffrihed.
  Flere unge fastholder resultaterne af deres stofmisbrugsbehandling.
7 Indhold i projektet Modning og pilottestning af MOVE som gruppebehandling sker i flere faser gennem projektforløbet.
Desuden involverer projektet  ud over projektkommuner og Socialstyrelsen  også en kompetenceleverandør og en evaluator.
Der er altså en række gensidige afhængigheder mellem aktører og processen i modningsforløbet, der er væsentlige at være opmærksom på.
Behandlingsmetoden MOVE MOVE er en behandlingsmetode til unge i ambulant stofmisbrugsbehandling.
Metoden er opdelt i to faser: primærbehandling, hvor der er en ugentlig behandlingssession, og opfølgende behandling, hvor behandlingskontakten udfases.
Samtaleteknisk består MOVE af Den motiverende samtale og Kognitiv adfærdsterapi.
Desuden er målarbejde centralt i MOVE, og den unges mål og målopnåelse er et fast tema i alle samtaler.
 Foruden samtaleteknikkerne og arbejdet med mål består MOVE af disse strukturelle elementer:
  UngMap, som er et redskab til afdækning af unge, som begynder i behandling.
  På baggrund af UngMap formulerer den unge og behandleren en behandlingsplan med fælles accepterede mål for behandlingsforløbet.
  Trivsels- og effektmonitoreringen (TEM) består af spørgsmål, som den unge besvarer ved hver behandlingssession og bruges bl.a. til dokumentation af effekten (resultaterne) af behandlingen.
  Den unge får et gavekort på 200 kr., hver anden gang den unge møder til en behandlingssession.
  Efter hver fjerde behandlingssessionen får den unge en skriftlig status på, hvordan behandlingen går.
  Efter aftale med den unge sender behandleren smser med en påmindelse om næste samtale.
Projektets forløb Initiativet består af følgende dele:
1. Udvikling af en metodebeskrivelse af MOVE som gruppebehandling, der kan anvendes i pilottest i projektkommunerne 2. Kompetenceudvikling af medarbejdere i MOVE som gruppebehandling i modningskommunerne 3. Evaluering af behandlingsresultater, implementering og økonomisk bæredygtighed af MOVE som gruppebehandling.
Initiativet indledes inden kommunernes projektstart med, at evaluator på baggrund af en vidensindsamling, udarbejder metodebeskrivelse af MOVE som gruppebehandling.
Herefter følger implementeringen af metoden i projektkommunerne, hvor initiativets evaluator i en formativ evaluering og i samarbejde med projektkommunerne forbedrer og eventuelt justerer metodebeskrivelsen.
Justeringerne af metodebeskrivelsen sker gennem to modningsseminarer, hvor projektkommunerne deltager sammen med projektets evaluator, kompetenceleverandør og Socialstyrelsen.
Første seminar har fokus på primærbehandlingen, og andet seminar har fokus på den opfølgende behandling i MOVE.
Når metoden er justeret på baggrund af modningsseminarerne, pilottestes den i projektkommunerne og evalueres med henblik på vurdering af, om en egentlig afprøvning og måling af metodens effekter skal ske.
En evt. afprøvning er ikke en del af dette projekt.
For forskellene mellem et modnings- og et afprøvningsprojekt, henvises der til Strategi for Udvikling af Sociale Indsatser (Bilag 5).
Projektets aktiviteter Projektkommunerne skal deltage i nedenstående aktiviteter i forbindelse med projektet.
Kompetenceudvikling Medarbejdere, der udfører gruppebehandlingen i projektkommunerne, skal deltage i kompetenceudvikling.
 Formålet med kompetenceudviklingen er, at medarbejderne:
 kan anvende MOVE i gruppeforløb  kan håndtere praktiske og organisatoriske udfordringer forbundet med omstilling til manualbaseret og metodestringent arbejde  opnår praktiske færdigheder, som gør dem i stand til at gennemføre gruppeforløb med høj fidelitetsgrad.
 Kompetenceudviklingen består af seks til otte kursusdage og omhandler medarbejderes brug af de terapeutiske metoder og de strukturelle elementer samt metodens struktur i MOVE som gruppebehandling.
For at skabe de bedste forudsætninger for et fælles fagligt fundament i kommunen, skal medarbejderne deltage i alle kompetenceudviklingsforløbets moduler.
Dette gælder også medarbejdere, der allerede har en uddannelse i og erfaring med Den motiverende samtale eller Kognitiv adfærdsterapi.
 Foruden undervisningen yder kompetenceleverandøren supervision, der understøtter modningsforløbet.
 Formålet med supervisionen er at understøtte en fælles professionel og faglig refleksion over anvendelsen af MOVE og at fastholde behandlernes brug af metoden i praksis.
 Supervisionen indeholder blandt andet:
 Metode- og sagsspecifik supervision  Supervision på færdigheder i tilknytning til MOVE  Supervision på konkrete problemer i tilknytning til udøvelse og rammer for implementeringen af MOVE  Supervision i nye elementer, som tilføjes eller ændres i forbindelse med tilretning af metodebeskrivelserne  Supervision på gruppedynamik, deltagerens indbyrdes interaktion samt behandlernes interaktion med hinanden og gruppedeltagerne.
 Supervisionen bliver løbende aftalt og tilrettelagt mellem projektkommuner og supervisor, og den afholdes i en frekvens, der sikrer et fagligt kvalificeret supervisionsforløb.
Modningsworkshops I projektperioden skal projektmedarbejdere og ledere fra projektkommunerne deltage i to modningsworkshops.
Formålet med modningsworkshoppen er at modne og tilpasse MOVE til gruppebehandling på baggrund af erfaringerne fra det indledende modningsforløb.
 Den første modningsworkshop skal udvikle de elementer af MOVE, der relaterer sig til primærbehandlingen, og den anden modningsworkshop skal udvikle de elementer af MOVE, der relaterer sig til opfølgningsbehandlingen.
 De to modningsworkshops faciliteres af projektets kompetenceleverandør i et tæt samarbejde med evaluator og Socialstyrelsen.
 Evaluator udarbejder på baggrund af resultaterne af modningsworkshoppen en tilrettet metodebeskrivelse.
Metodeseminar I projektperioden afholdes tre metodeseminarer, der henvender sig til medarbejdere, der har deltaget i den indledende undervisning, og som udfører gruppebehandling med MOVE.
Formålet med metodeseminarerne er at videreudvikle behandlernes kompetencer inden for anvendelse af MOVE og skabe refleksion over særlige udfordringer, fx forbundet med bestemte målgrupper.
Metodeseminarernes indhold og form understøtter modningsprojektets forløb, hvilket vil sige, at de omhandler de justeringer i metodebeskrivelsen, som evaluator laver efter hver modningsworkshop.
Dataindsamling og dokumentation Projektkommunerne skal bidrage med dataindsamling til evaluator og kompetenceleverandør med henblik på at have en opdateret viden om metodens foreløbige resultater og om de eventuelle læringspunkter til forbedring.
Data fra kommunerne bidrager dermed til tilrettelæggelsen af det undervisningsforløb, som projektkommunerne deltager i.
Desuden anvendes data i evalueringen af den udviklede metodes resultater, implementering og økonomi.
Data tilvejebringes primært gennem brugen af UngMap og TEM.
Derudover kan der indgå interviews af unge, projektmedarbejdere og ledere.
 Dataindsamlingen sker i et tæt samarbejde mellem projektkommune og evaluator.
SØM-kursus Projektkommunerne forventes at deltage i et uddannelsesforløb i Den Socialøkonomiske Investeringsmodel, SØM.
Forløbet består af:
 Et to-dags kursus leveret af Socialstyrelsen  En workshop, hvor projektkommunerne understøttes i at arbejde med omkostnings- og potentialeberegninger ved at regne på egen indsats, det vil sige den lokale implementering af MOVE som gruppebehandling.
Dette sker med bistand fra Socialstyrelsen.
Uddannelsen finansieres af centrale midler fra Udviklings- og Investeringsprogrammet.
Projektkommunerne, der deltager i uddannelsen, skal derfor ikke søge om støtte til deltagelse gennem ansøgningspuljen.
Projektkommunerne, der deltager i uddannelsen, skal deltage med to fagpersoner: en økonomifaglig medarbejder og en socialfaglig medarbejder.
7.1. Midler Der kan søges om støtte fra ansøgningspuljen til løn, herunder frikøb af medarbejdere til deltagelse i Socialstyrelsens kompetenceudvikling, transport, aktiviteter, dokumentation og tilskud til øvrige udgifter i forbindelse med at modne MOVE.
 For en nærmere beskrivelse af tilskudsberettigede udgifter se vejledningens afsnit 10-11.
7.2. Understøttelse Socialstyrelsen leverer proces- og implementeringsstøtte til projektkommunerne.
Det består af opstarts- og opfølgningsmøder i de enkelte kommuner.
Desuden vil der på tværs af deltagerkommunerne afholdes ledernetværksmøder.
Endelig vil der blive afholdt et fælles opstarts- og afslutningsarrangement, hvor alle projektets aktører samles.
 En kompetenceleverandør vil levere 6  8 dages undervisning i metoden i den indledende fase af projektet, som understøttes af supervision og metodeseminar under projektperioden.
 Evaluator vil støtte projektkommunerne i dataindsamling til brug for projektets evaluering.
7.3. Tidsplan og aktiviteter Projektet har følgende tidsplan.
Opstart af aktiviteterne vil ske umiddelbart efter, at der er givet svar på ansøgningen.
8  Projektperiode Midlerne anvendes i perioden 1. oktober 2020 til 30. september 2022.
9 Tildelingskriterier og vurdering Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier Når ansøgningsskemaet udfyldes, skal ansøger beskrive nedenstående:
 Ad 1) Formål, målgruppe og målsætninger:
 Det vil blive vurderet, om projektets formål og målgruppe ligger inden for ansøgningspuljens formål og målgruppe.
Til brug for vurderingen skal det beskrives, hvordan projektet har til formål at videreudvikle MOVE til brug i gruppebaseret behandling for at mindske frafald og højne behandlingseffekten.
Det er vigtigt, at det sandsynliggøres, at projektet medvirker til at fremme ansøgningspuljens formål.
Projektets målgruppe skal beskrives kort og præcist.
Beskrivelsen skal indeholde følgende oplysninger:
  Hvem indgår i målgruppen? Det skal beskrives, hvad der kendetegner de borgere, som indgår i målgruppen.
  Hvor mange fra målgruppen forventes at deltage i projektet? Det er vigtigt, at der gives et realistisk bud på, hvor mange der indgår i projektet.
 Det skal overvejes, om der er særlige kønsmæssige, aldersmæssige, handicap, etniske eller andre perspektiver, der skal tages højde for i projektet.
I så fald skal det beskrives.
 Det vil endvidere blive vurderet, om ansøger har opstillet konkrete målsætninger på borgerniveau og organisatorisk niveau, og om målsætningerne har sammenhæng med de forventede resultater for ansøgningspuljen, som er opstillet i vejledningens afsnit 6.
 Målsætninger på borgerniveau og organisatorisk niveau skal afspejle de konkrete resultater eller forandringer, som projektet forventes at opnå i relation til borgerne/organiseringen, og det er således ikke tilstrækkeligt kun at opstille mål med fokus på gennemførelse af aktiviteter.
Ad 2) Faglige kriterier Det vil blive vurderet, om ansøger har et veletableret stofmisbrugsbehandlingstilbud til målgruppen og har løbende behandlingskapacitet til et gruppebehandlingsforløb, herunder en tilstrækkelig målgruppevolumen.
Til brug for vurderingen skal det eksisterende stofmisbrugsbehandlingstilbud beskrives, herunder kommunens erfaringer med og behandlingskapacitet til gruppebehandlingsforløb for unge mellem 15 og 25 år.
Projektkommunerne skal beskrive, hvordan de vil sikre, at de løbende har behandlingskapacitet til et gruppebehandlingsforløb, herunder at der løbende er et tilstrækkeligt antal unge i målgruppen til et gruppeforløb.
 Det skal endvidere beskrives, hvordan MOVE spiller sammen med det eksisterende tilbud, samt hvilke erfaringer kommunen har med at arbejde metodestringent og manualbaseret.
 I forbindelse med ansøgningen skal kommunen afgive forpligtelse på, at kommunen hhv. vil være stringent i anvendelsen af MOVE-metoden, at den deltager i de aktiviteter, der er forbundet med metodemodning og kompetenceudvikling, at den deltager i ansøgningspuljens evalueringsaktiviteter samt at den anvender projektets monitoreringssystem.
Ad 3) Organisering og ledelse Det vil blive vurderet, om projektets organisering og ledelse har sammenhæng med projektets formål, målsætninger og aktiviteter.
Til brug for vurderingen skal projektets organisering og ledelse beskrives, herunder projektets organisationsstruktur og opgavefordeling.
Dette kan f.eks. gøres ved en beskrivelse af den organisatoriske placering af indsatsen, projektets medarbejdere herunder antallet af medarbejdere og deres faglige baggrund, opgavefordelingen samt eventuelle samarbejdsparter og deres bidrag.
De udvalgte projektkommuner skal indgå i et samarbejde med Socialstyrelsen, kompetenceleverandør og evaluator om udvikling og modning af MOVE til gruppebehandling.
Til brug for vurderingen skal det beskrives, hvordan ansøger vil indgå i et samarbejde med Socialstyrelsen, andre projektkommuner, evaluator og kompetenceleverandør om pilottestning og dokumentation af MOVE-metoden til unge mellem 15 og 25 år i ambulant stofmisbrugsbehandling.
Kommunen skal i forbindelse med ansøgningen oplyse, om der er ledelsesmæssig opbakning til projektet.
Som dokumentation for den ledelsesmæssige opbakning skal kommunen som minimum indsende en hensigtserklæring herpå.
Hensigtserklæringen for den ledelsesmæssige opbakning skal være underskrevet af en kontorchef i den kommunale forvaltning.
Kommunen skal herudover redegøre for sine organisatoriske, faglige og ledelsesmæssige forudsætninger for at indgå i metodemodningen og pilotafprøvning af MOVE-metoden som gruppebehandling til unge i ambulant stofmisbrugsbehandling.
Projektkommunerne skal i den forbindelse beskrive, hvordan organiseringen gør det muligt at deltage i projektets faser og evalueringsaktiviteter.
Det kan f.eks. ske gennem etablering af en projektgruppe med MOVE-gruppebehandlere og projektleder med tilknyttet følge- eller styregruppe.
Projektkommunerne skal endvidere beskrive, hvilke organisatoriske og ledelsesmæssige erfaringer kommunen har med at understøtte udviklingsprocesser.
 Herudover skal kommunen udpege en projektleder for projektet.
 Kommunen skal i forbindelse med ansøgningen forpligte sig til at bidrage til dokumentationen af indsatsen, herunder dataindsamling og videregivelse af projektets resultater, til at indgå i et samarbejde med evaluator herom samt forpligte sig til at deltage i formidlingen af resultaterne i det sidste år af projektperioden.
Det skal endvidere oplyses, hvis der er en økonomisk interesse mellem ansøger og projektets samarbejdspartnere.
Dette vil eksempelvis være tilfældet, hvis der er personsammenfald mellem projektets medarbejdere og leverandører.
Endelig vil det blive vurderet, hvorvidt ansøger har beskrevet en realistisk plan for forankring efter tilskudsperiodens ophør.
Til brug for vurderingen skal det beskrives, hvordan projektet kan videreføres og forankres finansielt og organisatorisk efter tilskudsperiodens udløb.
 Ad 4) Budget:
 Det vil blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet må kun indeholde tilskudsberettigede og nødvendige udgifter, som direkte kan henføres til det konkrete projekts gennemførsel.
Der må således ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til.
Budgettet skal indtastes i Excel-dokumentet Budgetskema, som ligger på ansøgningspuljens side på Socialstyrelsens hjemmeside.
Ved indsendelse af ansøgningen vedhæftes budgetskemaet.
 Læs mere om krav til budgettet m.m. i vejledningens afsnit 12.
 Ad 5) Sammenhæng:
Det vil blive vurderet, om der er sammenhæng mellem projektets formål, målgruppe, målsætninger, aktiviteter, mål på borgerniveau, organisering og budget.
Med aktiviteter henvises der til de aktiviteter, som projektkommunerne skal deltage i løbet af projektperioden, som er beskrevet i vejledningens afsnit 7.
 Vurderingen foretages på baggrund af ansøgers samlede beskrivelse af projektet under ovenstående tildelingskriterier.
10 Tilskudsberettigede udgifter Ansøger skal udvise sparsommelighed ved fastlæggelse af niveauerne i budgetposterne.
Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter til aflønning af medarbejdere i projektet, herunder f.eks. frikøb af medarbejdere til deltagelse i Socialstyrelsens kompetenceudvikling samt lønudgifter afholdt i forbindelse med videreudvikling, metodemodning og pilottestning af metoden.
Lønudgifter skal budgetteres med antal timer og sats pr. time.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i overenskomster for arbejdet på området.
Yderligere information kan fås ved henvendelse til de relevante fagforeninger.
Hvis området ikke er dækket af en overenskomst, må lønniveauet ikke være højere end det, der er aftalt i de statslige overenskomster for lignende arbejde.
 2. Udgifter til honorarer til konsulenter.
3. Udgifter til revisor.
Der kan løbende afholdes udgifter til revisor.
 4. Lovpligtige forsikringer, herunder arbejdsskadeforsikringer.
5. Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. Udgifter til offentlig transport.
 7. Udgifter til aktiviteter, herunder behandlingsaktiviteter, der ligger ud over kommunens vanlige standard for stofmisbrugsbehandling.
 8. Udgifter til formidling.
 9. Udgifter til lokaler.
10. Udgifter til kontorhold (f.eks. mindre kontorartikler, porto mv.) 11. Udgifter til mindre materielanskaffelser indtil 50.000 kr. pr. projektår (f.eks. indkøb af udstyr, køkkenmaskiner eller andet inventar). Såfremt der søges om tilskud til materielanskaffelser, skal formålet med anskaffelsen fremgå af ansøgningen eller i en note til budgettet.
 12. Udgifter til gavekort til personer i stofmisbrugsbehandling, der deltager i modningen af MOVE-metoden.
13. Andre relevante udgifter til projektets gennemførelse.
Relevansen beskrives i en note til budgettet.
11 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
1. Materielanskaffelser for over 50.000 kr. pr. projektår 2. Køb af fast ejendom 3. Anlægsudgifter (f.eks. ombygning og renovering) 4. Dækning af underskud eller anden gæld 5. Støtte til enkeltpersoners underhold 6. Aktiviteter, der fuldt ud er finansieret fra anden side 7. Aktiviteter eller tilsvarende til personer uden lovligt ophold 8. Projekter forankret i udlandet samt Grønland og Færøerne.
12 Udarbejdelse af budget Budgettet skal være realistisk, sparsommeligt og leve op til de krav, der er til udgiftstyper og niveauer.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter i forhold til det ansøgte projekt.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer)  Ansøgers navn og adresse Krav til budgettet Udgifter skal specificeres i budgettet.
Udgifter kan ikke samles i overordnede budgetposter som overhead, administrationsbidrag og diverse.
Der kan ikke budgetteres med uforudsete udgifter.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis udgifterne har en klar tilknytning til projektet.
Periodiserede budgetter Udgifterne skal periodiseres, således at udgiften budgetteres i det år, den forventes afholdt.
Hvis der f.eks. er en ansat projektleder i projektet, opgøres lønnen, som den afholdes, én gang om året.
Gennemsnitstal kan således ikke anvendes.
Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Noter til budgettet Ved behov skal der udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
13 Ansøgningsfrist og -procedure Ansøgningsfristen er den 3. august 2020 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen i september 2020.
 Socialfaglige spørgsmål kan stilles til Lone Kæstrup i Socialstyrelsen via mail lekp@socialstyrelsen.dk.
 Spørgsmål om administration af ansøgningspuljen kan stilles til Sten Barsøe i Socialstyrelsen via mail sbar@socialstyrelsen.dk.
 Tekniske spørgsmål om ansøgningsprocessen kan sendes til tilskudsforvaltning@socialstyrelsen.dk.
Ansøgningen skal udarbejdes i det medfølgende ansøgningsskema i Word og indsendes i PDF-format via den digitale løsning, som Socialstyrelsen stiller til rådighed på www.socialstyrelsen.dk.
For yderligere information om ansøgningsprocessen henvises til vejledningen herom på socialstyrelsens hjemmeside.
Der sendes en kvittering, når Socialstyrelsen har modtaget ansøgningen.
Bilag til ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
Tekniske problemer i forbindelse med indsendelse af ansøgning Hvis der opleves it-tekniske problemer i forbindelse med indsendelse af ansøgning til puljen, skal ansøger kontakte Tilskudsforvaltning via telefon eller via mail (tilskudsforvaltning@socialstyrelsen.dk) inden ansøgningsfristens udløb.
Ansøger skal i den forbindelse kunne fremvise dokumentation for problemet, herunder et skærmbillede af fejlmeddelelsen, hvis ansøgningen skal komme i betragtning.
 I særlige tilfælde, hvor Tilskudsforvaltning kontaktes efter fristens udløb med it-tekniske problemer, skal ansøger indsende dokumentation for, at ansøgningen er forsøgt indsendt rettidigt inden ansøgningsfristens udløb samt dokumentation for, at ansøger har haft it-tekniske problemer (som minimum i form af et skærmbillede af fejlmeddelelsen med synlig dato og klokkeslæt). Henvendelser, som modtages senere end 48 timer efter ansøgningsfristen, vil ikke komme i betragtning.
14 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
15 Bilagsoversigt Bilag, der henvises til i vejledningen:
 Effekten af MOVE:
 Center for Rusmiddelforskning har udarbejdet effektevalueringer af Metodeprogrammet og MOVE 9 og 21 måneder, efter de unge er indskrevet i behandling:
 Bilag 1: Effektevaluering (2019): MOVE gennem 21 måneder  Bilag 2: Effektevaluering (2017): Behandling af unge der misbruger stoffer.
En undersøgelse af 4 behandlingsmetoders effekt Implementering af MOVE:
 Center for Rusmiddelforskning har desuden lavet en evaluering af implementeringen af Metodeprogrammet og MOVE:
 Bilag 3: MOVE  Implementering af Metodeprogrammet Økonomisk evaluering af MOVE:
 VIVE har lavet en vurdering af omkostninger og analyse af de økonomiske konsekvenser ved Metodeprogrammet og MOVE:
 Bilag 4: Økonomisk evaluering af MOVE Øvrige bilag:
 Strategi for udvikling af sociale indsatser:
Socialstyrelsen arbejder i forlængelse af Social- og Indenrigsministeriets Strategi for udvikling af sociale indsatser.
Omdrejningspunktet i strategien er en fasemodel, der beskriver, hvordan Socialstyrelsen ønsker at udvikle og udbrede effektive sociale indsatser og metoder.
Det sker gennem et systematisk udviklingsarbejde i fire faser: Screeningsfasen, modningsfasen, afprøvningsfasen og udbredelsesfasen.
Ansøgerkommunerne kan læse mere om strategien her:
 Bilag 5: Strategi for udvikling af sociale indsatser (SUSI) Manual til stofmisbrugsmetoden MOVE:
 Manualen henvender sig til behandlere, der ønsker at benytte MOVE i deres rusmiddelbehandling af unge.
Manualen beskriver MOVE-metodens indhold og anvendelse og præsenterer et behandlingsforløb med MOVE.
Der redegøres for metodens samtaleteknikker, Kognitiv adfærdsterapi og Den motiverende samtale, og dens strukturelle elementer.
Ansøgerkommunerne kan læse manualen her:
