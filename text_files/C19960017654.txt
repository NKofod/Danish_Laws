(Til samtlige kommuner og statsamter  

 m.fl.) I forbindelse med Den Sociale Ankestyrelses praksiskoordinering er det i  

 nogle tilfælde blevet konstateret, at pension i henhold til § 14, stk. 3, nr.  

 3 tilkendes alene på grundlag af, at forsørgelsesgrundlaget ikke overstiger  

 indtægtsgrænserne jf. § 15 i bekendtgørelse om social pension.
Dette har givet Socialministeriet anledning til at ændre § 15 i  

 bekendtgørelse om social pension for at tydeliggøre indholdet af  

 lovbestemmelsen.
Ved ændringen af bekendtgørelsen præciseres, at pension  

 efter § 14, stk. 3, nr. 2 og 3 i lov om social pension ikke kan tilkendes  

 alene på grundlag af, at forsørgelsesgrundlaget er lavere end de  

 indtægtsgrænser, der er fastsat i bekendtgørelsens § 16.
Det præciseres også, at tilkendelse af pension efter lovens § 14, stk. 3,  

 nr. 2 er betinget af, at erhvervsevnen er nedsat til mindst halvdelen, uden  

 at nedsættelsen alene kan begrundes ud fra de konstaterede helbredsmæssige  

 forhold i snævrere forstand.
Det er således en betingelse, at der efter en  

 individuel konkret vurdering skal være andre omstændigheder end  

 indtægtsniveauet, der klart viser, at erhvervsevnen faktisk er reduceret med  

 mindst halvdelen, og at der ikke er udsigt til forbedring af forholdene.
Tilkendelse af pension efter lovens § 14, stk. 3, nr. 3 er endvidere  

 betinget af, at sociale og helbredsmæssige forhold taler for det. Ændringer i  

 indtægtsgrundlaget, der er begrundet i fx tab af forsørger, eller at  

 ægtefællen er overgået til folkepension eller laveste efterlønssats, kan ikke  

 i sig selv give ret til pension.
Andre faktorer som alder, uddannelse,  

 tidligere arbejdsforhold mv. skal indgå i en konkret samlet vurdering af, om  

 der foreligger et varigt behov for forsørgelse.
 Ændringen træder i kraft den 16. november 1996.
