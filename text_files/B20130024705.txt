Bekendtgørelse om ændring af bekendtgørelse om regulering af fiskeriet i 2013 og visse vilkår for fiskeriet i følgende år § 1 I bekendtgørelse nr. 1405 af 19. december 2012 om regulering af fiskeriet i 2013 og visse vilkår for fiskeriet i følgende år, som ændret ved bekendtgørelse nr. 69 af 29. januar 2013, foretages følgende ændringer:
 1. § 21 affattes således:
»§ 21. Alle fartøjer uanset længde, der fører logbog, skal melde ankomst til havn, når fartøjet medbringer mere end 300 kg om bord af en art omfattet af en flerårig plan, dog for laks gælder kravet, når fartøjet medbringer 10 stk. eller derover.
Tilsvarende gælder fartøjer, der medbringer industrifisk, sild, makrel eller hestemakrel.
Stk. 2. Ved krav om melding om ankomst til havn skal dette ske i overensstemmelse med bilag 5a eller vilkår i tilladelsen.
I fiskerier, hvor der ikke er regler om losningspligt i forbindelse med ankomst til havn, gælder, at enhver ankomst skal meldes, uanset om der påtænkes losning eller ej.
I meldingen skal angives lossetidspunktet, såfremt dette afviger fra ankomsttidspunktet.
Stk. 3. Reglerne i stk. 2 gælder både dansk og udenlandsk indregistrerede fiskerfartøjer, der ankommer til dansk havn.
Medmindre der i henhold til unionslovgivningen er fastsat længere tidsfrister for melding om ankomst end angivet i bilagene, skal tidsfristerne i bilag 5a overholdes af dansk indregistrerede fiskerfartøjer.
 Stk. 4. Mængden af fisk udtrykt i levende vægt pr. art, som oplyses ved meldingen, skal svare til de mængder, der er registreret i logbogen ved ankomst til havn.
 Stk. 5. Virksomheder må ikke modtage industrifisk fra dansk og udenlandsk registrerede fartøjer, hvis der ikke er foretaget melding inden ankomst og losning, jf. bilag 5a.
 Stk. 6. Fartøjsføreren er undtaget fra pligten til at foretage melding til NaturErhvervstyrelsen, hvis landing og losning sker direkte til en virksomhed, som foretager den forudgående melding om landing og losning på fartøjsførerens vegne i overensstemmelse med bilag 5a.
Stk. 7. Fartøjsføreren skal i alle tilfælde, hvor der er pligt til melding om ankomst og losning forud for ankomst, påføre logbogen det i bilag 5a nævnte kvitteringsnummer.
Ankomst og losning må ikke finde sted inden det anmeldte tidspunkt.« 2. § 22 affattes således:
 »§ 22. NaturErhvervstyrelsen kan i overensstemmelse med bilag 6 eller ved vilkår i tilladelser for nærmere angivne fiskerier fastsætte, at der inden indsejling i det farvand, hvor fiskeriet finder sted, og inden udsejlingen fra dette farvand, skal foretages melding i overensstemmelse med bilag 5b.
Stk. 2. Ved enhver udsejling fra et farvandsområde til et andet farvandsområde, jf. dog stk. 3, skal der, når fartøjet fisker efter industrifisk, sild eller makrel, eller har redskaber med en maskestørrelse på 90 mm og derover om bord, ske melding til NaturErhvervstyrelsen i overensstemmelse med bilag 5b.
Meldingen skal indeholde meddelelse om den ombordværende mængde af torsk, tunge, rødspætte, sild, makrel og den samlede vægt af andre arter, der opbevares om bord.
Alle mængder skal oplyses i levende vægt.
 Stk. 3. Pligt til afgivelse af melding, jf. stk. 2, gælder dog ikke i følgende tilfælde:
 1) Fartøjer, der afsejler Hanstholm med henblik på enten forlægningssejlads til Nordsøen eller fiskeri i Nordsøen, hvor man på fangstrejsen kun fisker i Nordsøen, skal ikke melde farvandsskift ved grænsepassage mellem Skagerrak og Nordsøen hverken ved afsejling eller ankomst til Hanstholm.
 2) Fartøjer, der afsejler Skagen med henblik på fiskeri i Skagerrak, og på fangstrejsen kun fisker i Skagerrak, skal ikke melde farvandsskift ved grænsepassage mellem Kattegat og Skagerrak hverken ved afsejling eller ankomst til Skagen.
 3) Fartøjer, der afsejler Gilleleje med henblik på fiskeri i Kattegat, og på fangstrejsen kun fisker i Kattegat, skal ikke melde farvandsskift ved grænsepassage mellem Øresund og Kattegat hverken ved ankomst eller afsejling til Gilleleje.
 Stk. 4. Den i stk. 2 nævnte melding skal gives ved udsejling af følgende farvandsområder til andet farvandsområde:
 1) Kattegat.
 2) Skagerrak.
 3) Nordsøen.
 4) Den Engelske Kanal.
 5) Underområde 22-24 i Østersøen og Bælterne.
 6) Underområde 25-28 i Østersøen og Bælterne.
 7) Underområde 29-32 i Østersøen og Bælterne.
 Stk. 5. Mængden af fisk i levende vægt pr. art, som oplyses ved meldingen, skal svare til de ombordværende mængder ved tidspunktet for farvandspassagen.
 Stk. 6. Såfremt et fartøj, efter der er afgivet melding i medfør af stk. 2 og inden landing af hele den ombordværende mængde, passerer grænsen mellem flere farvandsområder, skal der på ny ske melding til NaturErhvervstyrelsen.
Stk. 7. Udover de i stk. 1 og 4 nævnte meldinger skal der ske melding ved passage af farvandsgrænse, uanset om der er fisk om bord, i det omfang dette kræves i henhold til EUs regler.« 3. I § 35 indsættes som stk. 5:
»Stk. 5. For fartøjer, hvor der føres papirlogbog eller e-logbog, skal det fremgå af logbogen, hvilke af de i bilag 14 nævnte redskaber, der anvendes.
Redskaberne benævnes henholdsvis 1, 2 eller 3 i rubrikken om redskabsstørrelse for så vidt angår papirlogbog og i rubrikken panel for så vidt angår e-logbog.« 4. § 36, stk. 5, affattes således:
»Stk. 5. Ved blandet demersalt fiskeri skal anvendes diagonalmaske på mindst 120 mm på fangstposen og forlængerstykket, dog minimum på 8 meter af fangstredskabet.« 5. I § 36 indsættes som stk. 7:
»Stk. 7. For fartøjer, hvor der føres papirlogbog eller e-logbog, skal det fremgå af logbogen, hvilke af de i bilag 15, nr. 3 nævnte redskaber, der anvendes.
Redskaberne benævnes henholdsvis 7, 8 og 9 i rubrikken om redskabsstørrelse for så vidt angår papirlogbog og i rubrikken panel for så vidt angår e-logbog.« 6. I § 63 indsættes som stk. 2:
»Stk. 2. Uanset stk. 1, kan fartøjsejeren framelde fartøjet fra kystfiskerordningen indtil den 1. maj 2013, hvis fartøjet indtil da ikke har fisket mere end de årsmængder, der svarer til fartøjets FKA uden tildeling af ekstra fisk som følge af fartøjets status som kystfiskerfartøj.« 7. § 124, stk. 4, affattes således:
»Stk. 4. Ved industrifiskeri skal der ske melding af ankomst og losning i overensstemmelse med bilag 5a.« 8. § 167, stk. 2, affattes således:
»Stk. 2. KW-andele kan dog opretholdes i op til 6 år, hvis der er søgt tilladelse til, at der til erstatning indføres et andet fartøj i NaturErhvervstyrelsens fartøjsregister.
I perioden indtil det nye fartøj er indsat i flåden, kan ejerkredsen i det udgåede fartøj overdrage fartøjets kW-andele.« 9. § 181, stk. 1 og 2, affattes således:
 »Stk. 1. NaturErhvervstyrelsen kan som led i tilrettelæggelsen af kontrolindsatsen påbyde, at der ved ankomst, losning og farvandsskift i givne fiskerier, i givne områder, inden for givne tidsrum eller for enkelte fartøjer afgives melding i overensstemmelse med bilag 5a eller 5b, eller at losning ikke må finde sted uden forudgående tilladelse fra NaturErhvervstyrelsen.
Stk. 2. NaturErhvervstyrelsen kan dispensere fra krav i denne bekendtgørelse om melding om losning.« 10. § 182, stk. 2, affattes således:
»Stk. 2. I farvande, hvor fiskeriet reguleres med mere end en af følgende reguleringsformer: Rationer, årsmængder eller højst tilladte antal fiskedage, kan det pålægges fartøjer, der fisker under en bestemt reguleringsform i dette eller i andre farvande, at melde farvandsskift i overensstemmelse med bilag 5b.« 11. Bilag 5a affattes som bilag 1 til denne bekendtgørelse.
 12. Bilag 5b affattes som bilag 2 til denne bekendtgørelse.
 13. Bilag 15 affattes som bilag 3 til denne bekendtgørelse.
§ 2 Bekendtgørelsen træder i kraft den 15. marts 2013.
NaturErhvervstyrelsen, den 11. marts 2013 Anders Munk Jensen / Lisbet Nielsen Bilag 1 1) Melding om ankomst og losning skal indeholde følgende oplysninger:
 a) Fartøjets havnekendingsbogstav og -nummer.
 b) Art og mængde af fisk om bord.
 c) Ankomsthavn, forventet ankomsttidspunkt, og forventet lossetidspunkt, hvis dette er forskelligt fra ankomsttidspunktet.
 2) Melding skal gives af fartøjsføreren senest 2 timer før ankomst til havn med mindre der gælder længere tidsfrister i henhold til EU-krav.
3) Melding om ankomst og losning skal foretages, når fiskeriet er afsluttet.
Hvis fiskeriet ikke er afsluttet 2 timer før ankomst til havn, kan der dog gives melding med oplysning om den evt. ombordværende fangst samt om, at fiskeriet ikke er afsluttet.
Senest 1 time før ankomst til havn gives endelig melding omfattende hele fiskeriet.
Den mængde og de arter, der anføres i meldingen, skal være i overensstemmelse med optegnelsen i fartøjets logbog.
4) Melding skal for fartøjer omfattet af reglerne om elektronisk rapportering af logbogsdata afgives via dette system.
For øvrige fartøjer skal melding afgives via mobiltelefonapplikationer eller NaturErhvervstyrelsens hjemmeside.
Melding skal ske til NaturErhvervstyrelsen, også hvis losning finder sted i udlandet.
Melding til NaturErhvervstyrelsen fritager ikke for de forpligtigelser, der gælder i det land, hvor der losses.
Ved anmeldelsen modtager fartøjsføreren et kvitteringsnummer, som skal indføres i logbogen inden ankomst til havn.
5) Ankomst og losning må ikke finde sted inden det anmeldte tidspunkt, og før det ovennævnte kvitteringsnummer er indført i logbogen.
Såfremt losning ikke er sket senest 2 timer efter det anmeldte tidspunkt, skal der indgives melding om ændring af lossetidspunkt.
Fartøjsføreren er ansvarlig for, at der ikke losses, inden ovennævnte kvitteringsnummer er indført i logbogen, og inden det anmeldte tidspunkt.
6) En virksomhed, der modtager fisken, kan på fartøjsførerens vegne indgive melding.
Fartøjsføreren er ansvarlig for indholdet af meddelelsen og for, at der ikke losses, inden kvitteringsnummeret er indført i logbogen, og inden det anmeldte tidspunkt.
 7) Tvivlsspørgsmål om, hvorvidt meldingen er indgivet korrekt, kan inden losning, af virksomheden eller af fartøjsføreren afklares ved henvendelse til NaturErhvervstyrelsen på telefonnummer 7218 5609.
 8) I konsumfiskerier kan losning ikke uden NaturErhvervstyrelsens godkendelse finde sted alle dage i tidsrummet kl. 24.00 - 07.00 samt på lørdage og søn og helligdage.
9) I industrifiskerier kan losning ikke uden NaturErhvervstyrelsens godkendelse finde sted alle dage i tidsrummet kl. 24.00 - 06.00, på lørdage efter kl. 14.00 samt på søn- og helligdage før kl. 18.00. På lørdage og søn- og helligdage kan losning kun finde sted i havne, hvor der er opnået aftale om losning på disse dage med NaturErhvervstyrelsen.« Bilag 2 1) Melding om farvandsskifte med henblik på fiskeri i andet farvand eller landing i havn beliggende ud til andet farvand skal indeholde følgende oplysninger:
 a) Fartøjets havnekendingsbogstaver og -nummer.
b) Art og mængde af fisk om bord.
For industrifisk opgives den mest betydende fiskeart i partiet.
 c) Forventet tidspunkt og position for grænsepassage mellem farvandene.
2) Melding om farvandsskifte skal ske senest 1 time forud herfor.
Melding skal for fartøjer omfattet af reglerne om elektronisk rapportering af logbogsdata afgives via dette system.
For øvrige fartøjer skal melding afgives via mobiltelefonapplikationer eller NaturErhvervstyrelsens hjemmeside.
Ved anmeldelsen modtager fartøjsføreren et kvitteringsnummer, som skal indføres i logbogen.
Fartøjsføreren er ansvarlig for, at farvandsskifte ikke sker, inden ovennævnte registreringsnummer er indført i logbogen, og inden det anmeldte tidspunkt, samt at det sker på den angivne position.
Hvis ikke farvandsskifte er sket senest 1 time efter det anmeldte tidspunkt, skal der indgives ny melding.
For fartøjer, der har påmonteret satellitovervågningsudstyr (fartøjsovervågningsenhed, FOE), kan der meddeles vilkår for elektronisk transmission af melding om ind- og udsejling ved brug af dette udstyr.
3) Fartøjsføreren skal lytte til de internationale nød- og kaldefrekvenser (VHF og mellembølge), således at NaturErhvervstyrelsen kan kalde fartøjsføreren for inspektion på den anmeldte position for grænsepassagen.« Bilag 3 Figur 1. Rejerist med tunnel, jf. nr. 1.
 Figur 2. Illustration af et størrelses- og artsselektivt trawl, jf. nr. 2.
 Figur 3. Skematisk tegning af design 1 -3, jf. nr. 3.
Figur 4. Illustration af sammenføjning af tre 90-100  mm. masker med én 270 mm. maske Figur 5. Illustration af sammenføjning af to 100-120 mm. masker med én 270 mm. maske Figur 6. Illustration af sammenføjning af tre 90 mm. masker med én 140 mm. maske.
