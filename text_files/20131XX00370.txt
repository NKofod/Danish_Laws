Skriftlig fremsættelse (15. januar 2014) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
Forslag til lov om ændring af lov om fyrværkeri og andre pyrotekniske artikler (Indskrænkning af salgs- og anvendelsesperiode for fyrværkeri, ændring af gebyrordning m.v.) (Lovforslag nr.
L 111) Formålet med lovforslaget er at mindske generne fra fyrværkeri for mennesker og dyr.
Dette skal ske ved at indskrænke salgs- og anvendelsesperioden for fyrværkeri til forbrugere.
 I dag er det tilladt at anvende fyrværkeri fra 1. december til 5. januar, og det er tilladt at sælge det fra 1. december til 31. december.
Det foreslås at indskrænke anvendelsesperioden, så den fremover bliver fra 27. december til 1. januar.
Det giver fortsat mulighed for en festlig fejring af nytåret med fyrværkeri, men reducerer perioden med gener for mennesker og dyr til få dage.
Salgsperioden foreslås fastsat til perioden fra 15. december til 31. december.
Det er vurderingen, at det nuværende sikkerhedsniveau dermed kan fastholdes, mens en kortere salgsperiode vil kunne give større pres på håndteringen i forbindelse med salget og dermed øge risikoen.
Denne ændring vurderes ikke at have væsentlige konsekvenser for erhvervslivet, da langt størstedelen af fyrværkeriet i dag sælges inden for den foreslåede salgsperiode.
Endelig indebærer lovforslaget en omlægning af opkrævningen af omkostninger ved eksterne undersøgelser af fyrværkeriartikler.
Omlægningen medfører, at betalingen fremadrettet målrettes de virksomheder, der meddeles et påbud eller forbud, således at virksomheder, der lever op til sikkerhedskravene ikke pålægges omkostninger.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
