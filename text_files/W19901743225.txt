 Under forudsætning af en række angivne vilkår meddelte ministeriet  

 endelig tilladelse til opfyldning på søterritoriet ud for et vejareal ifølge  

 et principgodkendt projekt.
I brev af 17. april 1990 (j.nr.
LC/KH) har forvaltningen ansøgt om  

 ministeriets endelige tilladelse til opfyldning på søterritoriet ud  

 for Strandvejen i Lemvig, efter at Lemvig byråd har vedtaget at udføre det  

 projekt, som ministeriet med visse bemærkninger har principgodkendt i brev af  

 14. februar 1990.
 Det fremgår af ansøgningen, at opfyldningsarbejdet foregår fra land, og at  

 kommunen har kontaktet Skov- og Naturstyrelsen med henblik på undersøgelse af  

 fortidsminderne i området.
 I den anledning meddeles, at ministeriet for sit vedkommende hermed giver  

 tilladelse til at foretage opfyldning på søterritoriet i det omfang, der  

 fremgår af tegning nr. 12 i det af Nellemann udarbejdede projekt nr. 1B/1989  

 for udvidelse af Strandvejen i Lemvig.
For tilladelsen gælder følgende vilkår: 1. Farvandsvæsenet skal senest 4  

 uger forinden underrettes om tidspunktet for arbejdets påbegyndelse og  

 forventede afslutning vedlagt en kort arbejdsbeskrivelse. 2. Enhver ny eller  

 ændret belysning i forbindelse med projektet samt belysning om eventuelle  

 lysreklamer i forbindelse med virksomheder langs Strandvejen, hvis sådanne  

 lys kan observeres fra farvandet, skal inden udførelsen være godkendt af  

 Farvandsvæsenet. 3. Der må til opfyldningen alene anvendes rene uorganiske  

 fyldmaterialer således, at enhver gene for omgivelserne undgås. 4.  

 Opfyldningen mod søterritoriet skal afdækkes kontinuerligt således, at der  

 ikke opstår unødig udvaskning af finkornet materiale i fjorden. 5.  

 Indfatningen for anlægget skal vedligeholdes i god og forsvarlig stand. 6.  

 Det opfyldte areal skal, efterhånden som opfyldningen skrider frem, belægges  

 med muldjord og tilsås med græs eller på anden måde afdækkes for at hindre  

 fygning. 7. Der må ikke uden Trafikministeriets tilladelse foretages  

 udvidelser eller væsentlige ændringer af det godkendte anlæg. 8. Anlægget  

 skal tilendebringes inden 1 år fra denne tilladelses dato. 9. Samtidig med  

 afslutning af anlægsarbejdet på søterritoriet skal Farvandsvæsenet  

 underrettes.
Snarest derefter fremsendes til Trafikministeriet,  

 Kystinspektoratet, Farvandsvæsenet og Kort- og Matrikelstyrelsen en ajourført  

 detailplan over kyststrækningen mellem Lemvig Havn og Lemvig Marina.
På  

 planen skal nye linieføringer vises fremskåret og beregnet i en officielt  

 godkendt landsdækkende koordinatprojektion.
Ved nyindskæring af punkter skal  

 de til målingerne knyttede observationer og fixpunktkoordinater ligeledes  

 oplyses af hensyn til senere udjævning i det danske referencenet.
 10. Det opfyldte areal skal snarest muligt efter opfyldningens  

 tilendebringelse matrikuleres på ansøgernes bekostning.
 Det tilføjes, at en tilladelse ikke fritager tilladelsens indehaver for  

 det civilretlige ansvar, som måtte kunne gøres gældende som følge af  

 opfyldningens etablering, herunder for eventuelle skadelige påvirkninger på  

 andre ejendomme som følge af skete ændringer i kystlinien.
 Det bemærkes endvidere, at en meddelt tilladelse fortabes, såfremt nogen  

 af de for tilladelsen fastsatte vilkår ikke måtte blive opfyldt.
