Kendelse fra Pressenævnet i sag nr.  

 49/1997 En mand har klaget til Pressenævnet over, at  

 Politiken har afvist at bringe et genmæle fra ham i anledning af en  

 artikel bragt i bladet den 3. april 1997.
 Artiklen, der blev bragt på side 2 i bladets  

 computertillæg, havde overskriften "En kvinde med skarpe kanter" og  

 indeholdt et interview med  Pia  Vigh, der er ansvarlig for Politiken  

 Online.
 Artiklen indeholdt blandt andet følgende:
"Som bevis for, at der er vide rammer for debatten  

 på Politiken Online fremhæver  Pia  Vigh, at der i mediets  

 levetid kun er foretaget to egentlige eksklusioner.
Den ene bruger blev smidt  

 ud, fordi han blandt andet misbrugte Politiken Online til at reklamere for  

 sin sædbank." Klageren har anmodet bladet om at bringe følgende  

 genmæle:
 "Politiken beklager at have oplyst usandt at [navn] er  

 udsmidt af Politiken Online grundet at "han reklamerede for sin  

 sædbank". Han administrerer en sæddonorformidling til hjælp  

 for barnløse - ikke en sædbank, idet nedfrysning netop tages  

 afstand fra.
 Da der ikke er tale om et overskudsgivende firma er det  

 ukorrekt at hans svar på spørgsmål om  

 sæddonorformidlingen var "reklame". Da han blev smidt ud var de i  

 Politikens brev oplyste eksklusionsgrunde helt andre end at han oplyste om  

 sit barnløshedshjælp...
Det er endvidere usandt at kun to blev smidt ud af  

 Politiken Online.
Kort efter [navn]s indmeldelse marts 1996 blev  Per  "H"  

  Lønn-Christensen smidt ud.
Og samtidig med [navn] blev i august 1996  

 udsmidt  René  Brinck, der ligesom [navn] var medlem af Den Danske  

 Forening og skrev meget, og irriterede en del onlinere ved dette." Klageren har gjort gældende, at ingen af Politikens  

 unge læsere er i tvivl om, at det er ham, der omtales.
 Klageren har videre gjort gældende, at han  

 hænges ud som en person uden situationsfornemmelse, at det er  

 latterliggørende og usandt, at han blev smidt ud, fordi han  

 reklamerede for en sædbank.
 Bladet har afvist at bringe det ønskede  

 genmæle og har i en udtalelse anført, at der intet problematisk  

 endsige ærekrænkende er i de pågældende linier i  

 computertillægget.
 Bladet har videre anført, at klagerens navn ikke er  

 nævnt.
 Følgende nævnsmedlemmer har deltaget i sagens  

 behandling: Per Sørensen, Aage Lundgaard, Kate Bluhme og Leif Max  

 Hansen.
 Pressenævnet udtaler:
 Anmodning om genmæle kan efter medieansvarslovens §  

 36, stk. 2, fremsættes af den, oplysningerne vedrører, eller  

 efter dennes død af de nærmeste pårørende.
 Da klageren ikke er nævnt i avisen, er han ikke  

 berettiget til at fremsætte et krav om genmæle.
 Klagen er derfor åbenbart grundløs og afvises  

 i medfør af medieansvarslovens § 43, stk. 2, nr. 1.
 Efter medieansvarslovens § 40 skal et medie altid give  

 klagevejledning i forbindelse med afslag på genmæle.
 Da bladet ikke har vejledt om klageadgangen til  

 Pressenævnet, er god presseskik overtrådt, og Pressenævnet  

 udtaler sin kritik.
