Skriftlig fremsættelse (8. oktober  

 1998) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af ligningsloven,  

 kildeskatteloven, selskabsskatteloven, skattekontrolloven og lov om en  

 arbejdsmarkedsfond. (Investeringsforeninger og fremrykket afregning af  

 kildeskat og arbejdsmarkedsbidrag).
(Lovforslag nr.
L 36).
 Lovforslaget vedrører visse skattemæssige  

 regler for investeringsforeninger, der investerer i obligationer.
Efter gældende regler indeholdes kildeskat,  

 når der udbetales udbytte fra en investeringsforening.
Det  

 gælder, selvom investeringsforeningen investerer i obligationer.  

 Derimod indeholdes ikke kildeskat ved udbetaling af obligationsrenter til en  

 investor, der ejer obligationerne direkte.
Det foreslås, at der heller ikke ved investering i  

 obligationer igennem en investeringsforening skal indeholdes kildeskat.  

 Herved sidestilles investering i obligationer, der sker igennem en  

 investeringsforening med direkte investering i obligationer.
Selvom der ikke  

 skal indeholdes kildeskat, skal afkastet naturligvis selvangives og beskattes  

 på normal vis.
Det foreslås også, at udlændinge, der  

 ejer danske obligationer igennem en investeringsforening, ikke skal beskattes  

 af disse i videre omfang, end hvis de ejede obligationerne direkte.
Det  

 skyldes ligeledes ønsket om at sidestille investering igennem en  

 investeringsforening med direkte investering.
 Det er også et ønske med forslaget at  

 øge muligheden for at værdipapirinvesteringer med en kort  

 tidshorisont kan ske gennem pengemarkedsforeninger.
Pengemarkedsforeninger er en ny type  

 investeringsforeninger, der blev indført ved en lov fra juni 1997. De  

 investerer i kortfristede obligationer typisk med udløb inden 12  

 måneder.
Investeringer gennem pengemarkedsforeninger sker ved, at den,  

 der vil investere, køber og sælger investeringsbeviser, der  

 udstedes af pengemarkedsforeningen, og hvis værdi afhænger af de  

 midler, der findes i foreningen.
Pengemarkedsforeningerne henvender sig til  

 et publikum, der investerer med en kort tidshorisont, således at der  

 kun går kort tid  mellem køb og salg af investeringsbeviset.
Det foreslås derfor at gennemføre regler, der  

 under visse betingelser giver adgang til at modregne tab ved salg af  

 investeringsbevis i udbytter.
En udbetaling af udbytte vil altid få  

 værdien af et investeringsbevis til umiddelbart at falde og kan dermed  

 også være med til, at der ved et efterfølgende salg  

 opstår et tab i forhold til anskaffelsessummen.
Forslaget gælder,  

 når salget sker i samme år som første udbetaling af  

 udbytte efter anskaffelsen, og der derfor er rimelig sikkerhed for, at et tab  

 kan føres tilbage til udbetalingen af udbytte.
Modregningen betyder,  

 at skattepligten af udbyttet nedsættes med kurstabet.
En del af  forslaget vedrører fremrykket afregning  

 af kildeskat og arbejdsmarkedsbidrag.
Denne del indeholder ingen  

 ændringer i reglerne.
Den drejer sig alene om at overføre nogle  

 regler om afregningstidspunktet for visse offentlige arbejdsgivere, der  

 allerede gælder i forvejen, fra finansloven til kildeskatteloven og lov  

 om arbejdsmarkedsbidrag, hvor de systematisk hører hjemme.
 Med disse bemærkninger skal jeg anbefale forslaget  

 til Folketingets velvillige behandling.
