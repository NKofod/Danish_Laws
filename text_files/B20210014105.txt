Bekendtgørelse om erhvervsakademiuddannelsen i sundhedsadministration I medfør af § 22 i lov om erhvervsakademiuddannelser og professionsbacheloruddannelser, jf. lovbekendtgørelse nr. 1343 af 10. december 2019, fastsættes efter bemyndigelse i henhold til § 3, nr. 1, 9-12 og 19, i bekendtgørelse nr. 1401 af 25. september 2020 om delegation af uddannelses- og forskningsministerens beføjelser til Uddannelses- og Forskningsstyrelsen, fastsættes:
Kapitel 1 Uddannelsens formål og varighed § 1. Formålet med erhvervsakademiuddannelsen i sundhedsadministration er at kvalificere den uddannede til selvstændigt at kunne varetage en række administrative, koordinerende og planlægningsmæssige opgaver i relation til pleje og behandling samt sundhedsfremme og forebyggelse i det samlede sundhedsvæsen.
Formålet er tillige at kvalificere den uddannede til at løse opgaver i samspil med patient, borger og pårørende og i tæt samarbejde med det øvrige sundhedspersonale og på tværs af sektorer.
 Stk. 2. Den uddannede skal have viden, færdigheder og kompetencer som angivet i bilag 1.
 § 2. Uddannelsen, der er en fuldtidsuddannelse, er normeret til 150 ECTS-point. 60 ECTS-point svarer til en fuldtidsstuderendes arbejde i et år.
Stk. 2. Uddannelsen giver den uddannede ret til at anvende titlen sundhedsadministrativ koordinator AK.
Den engelske titel er AP Graduate in Healthcare Administration.
 Stk. 3. Uddannelsens engelske betegnelse er Academy Profession Degree Programme in Healthcare Administration.
Kapitel 2 Uddannelsens indhold og tilrettelæggelse § 3. Uddannelsen består af:
 1) Obligatoriske uddannelseselementer med et samlet omfang på 90 ECTS-point.
 2) Praktik med et samlet omfang på 45 ECTS-point.
 3) Afsluttende afgangsprojekt på 15 ECTS-point.
 Stk. 2. Uddannelsens obligatoriske elementer tilrettelægges inden for følgende kerneområder:
 1) Sundhedsadministration og koordinering.
 2) Sundhed og sygdom.
 3) Teknologi og data.
 4) Kommunikation.
 5) Jura.
 § 4. Uddannelsesinstitutionen, der udbyder uddannelsen, er ansvarlig for uddannelsen i sin helhed.
Stk. 2. Institutionen og den organisation, der stiller praktiksted til rådighed, samarbejder med henblik på at sikre sammenhængen mellem den teoretiske undervisning og praktikken.
Institutionen er ansvarlig for, at samarbejdet etableres og vedligeholdes.
Samarbejde mellem institutionen og praktikstedet skal være beskrevet i forpligtende aftaler, som er udarbejdet i fællesskab.
 Stk. 3. Praktikken foregår i det samlede danske sundhedsvæsen og i den administrative koordinerende praksis tæt på borger, patienter og sundhedsfagligt personale.
 Stk. 4. Institutionen godkender praktikstedet.
 Stk. 5. Praktikstedet er ansvarlig for gennemførelsen af praktikken i henhold til retningslinjer fastsat af institutionen.
 Stk. 6. Det er en forudsætning for godkendelse af praktikstedet, at der er tilknyttet vejledere med relevante faglige og pædagogiske kvalifikationer til at varetage undervisnings-/vejledningsopgaven på praktikstedet.
Kapitel 3 Andre regler § 5. For uddannelsen gælder de regler om erhvervsakademiuddannelser, der er fastsat i bekendtgørelse om erhvervsakademiuddannelser og professionsbacheloruddannelser, herunder regler om formål, niveau, videngrundlag, praktik, merit, indhold og tilrettelæggelse, varighed og struktur, adgang, lærerkvalifikationer, prøver og eksamen og studieordning.
§ 6. Uddannelses- og Forskningsstyrelsen kan tillade fravigelse af bekendtgørelsen som led i forsøg.
Ved forsøg fastsættes samtidig forsøgets varighed og rapporteringsform.
 Stk. 2. Styrelsen kan dispensere fra bekendtgørelsen, når det findes begrundet i usædvanlige forhold.
Kapitel 4 Ikrafttrædelse § 7. Bekendtgørelsen træder i kraft den 3. februar 2021.
Uddannelses- og Forskningsstyrelsen, den 28. januar 2021 Niels Christian Beier / Rikke Lise Simested Bilag 1 Mål for læringsudbytte for erhvervsakademiuddannelsen i sundhedsadministration Mål for læringsudbyttet omfatter den viden, de færdigheder og kompetencer, som en sundhedsadministrativ koordinator skal opnå i uddannelsen.
Viden Den uddannede har viden om og forståelse af 1. sundhedsvæsenets organisering, finansiering, kultur, kvalitetssystemer og arbejdsgange, 2. de retlige rammer for administration og koordinering inden for det sundhedsfaglige område, 3. indsamling, opbevaring og videregivelse af data, klagesystem og myndighedernes tilsynspligt, 4. kommunikation i organisationer, konflikthåndtering, professionel service og etik, 5. it-sikkerhed, digitalisering, automatisering, telemedicin og sundhed, 6. menneskets anatomi, fysiologi og patologi samt viden om brug af farmaka, 7. betydning af folkesygdomme, sundhedsadfærd og rehabilitering og 8. individuelle, social, kulturelle, religiøse forholds betydning for menneskers oplevelser og reaktioner ved sundhedsudfordringer og sygdom.
Færdigheder Den uddannede kan 1. planlægge, udarbejde, gennemføre, evaluere og optimere administrative processer og arbejdsgange i en sundhedsadministrativ kontekst, 2. agere inden for relevant lovgivning, 3. anvende og vurdere skriftlige og mundtlige kommunikationsteknikker i relation til patient, borger og pårørende og organisatorisk i og på tværs af sektorer, 4. anvende og vurdere digitale løsninger til at understøtte arbejdsgange i en sundhedsadministrativ praksis, 5. anvende og forvalte styringssystemer, sundhedsdatadata, foretage registreringer og dataudtræk, bearbejde og formidle data til kollegaer, samarbejdspartnere og ledelse og 6. anvende og formidle faglig viden om koordinering og sammenhænge på tværs af sundhedsvæsnet i relation til borger, patient og pårørende samt i det tværprofessionelle og tværsektorielle samarbejde.
Kompetencer Den uddannede kan 1) kombinere juridiske, teknologiske og sundhedsfaglige forhold med metodiske overvejelser inden for administration, koordinering og kommunikation, 2) selvstændigt indgå i fagligt og tværprofessionelt samarbejde med en professionel tilgang, 3) håndtere udviklingsorienterede situationer, udvise initiativ, ansvarlighed og kreativitet i opgaveløsningen og 4) håndtere og agere i samspillet mellem patientens, borgerens og pårørendes oplevelser med sygdom og sundhedsvæsenets rolle og behandlingsmuligheder identificere egne læringsbehov og i en struktureret sammenhæng tilegne sig ny viden, færdigheder og kompetencer i relation til det professionelle virke.
