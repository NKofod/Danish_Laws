 Tiltrådt, at Finanstilsynet havde afslået at give tilladelse til, at  

 nogle livsforsikringsselskaber i forbindelse med opgørelsen af selskabernes  

 basiskapital kunne medregne en andel af merværdierne på selskabernes aktiver  

 svarende til den andel, der var tildelt egenkapitalen i selskabernes  

 moderselskab.
(Holger Dock, Kirsten Levinsen, Peter Erling Nielsen, Claus Vastrup og  

 Niels Larsen) (Bilag til kendelsen er ikke optrykt).
Selskaberne K (3 livsforsikringsaktieselskaber inden for samme koncern)  

 har i skrivelse af 4. april 1991 klaget over en af Finanstilsynet den 12.  

 marts 1991 truffet afgørelse (j.nr.
L 1156c), hvorefter tilsynet har afslået  

 en ansøgning om tilladelse til i forbindelse med opgørelse af selskabernes  

 basiskapital at medregne en andel af merværdierne på selskabernes aktiver  

 (forskellen mellem aktivernes markedsværdi og deres værdi i årsregnskabet)  

 svarende til den andel, der er tildelt egenkapitalen i moderselskabet A  

 Forsikring.
A.
Selskabernes ansøgning af 8. januar 1991 til Finanstilsynet og  

 Finanstilsynets afslag af 12. marts 1991.
 Selskabernes ansøgning af 8. januar 1991 til Finanstilsynet har følgende  

 indhold:
 »Med henvisning til § 4, stk. 4 i bekendtgørelse nr. 456 af 10.  

 september 1981 om solvensmargen og kapitalgrundlag for  

 livsforsikringsselskaber ansøges hermed om Finanstilsynets tilladelse til at  

 medtage merværdier i investeringsaktiver ved opgørelse af basiskapitalen.
For selskaberne K ansøges med baggrund heri specifikt om Finanstilsynets  

 tilladelse til, at der for disse selskaber i forbindelse med aflæggelse af  

 årsregnskaber for 1990 og opgørelse af basiskapital for 1990 og fremover  

 tages hensyn til merværdier i investeringsaktiver med op til den andel, som  

 er tildelt egenkapitalen i moderselskabet A Forsikring i dets regnskab aflagt  

 til markedsværdi.
I det omfang, der eksisterer negative merværdier (dvs. at  

 investeringsaktiverne er optaget i balancen med en højere værdi end  

 markedsværdien), vil disse til gengæld fragå ved opgørelse af basiskapitalen.  

 Dette forhold kan eksempelvis være gældende for selskaber, som er etableret i  

 1990.
Ansøgningen skal ses på baggrund af, at det blandt  

 livsforsikringsselskaber er normal praksis at realisere aktiver inden årets  

 udgang i det omfang basiskapitalen ikke er tilstrækkelig.
Der er således  

 ingen væsentlig forskel i forsikringsselskabets økonomi, når selskabet  

 realiserer merværdier og genplacerer til en lavere rente, respektive beholder  

 værdipapirerne til udløb, bortset fra at realrenteafgiften fremskyndes og  

 forøges.
Realisation af merværdier for at opfylde solvensmargenen har således  

 udelukkende den effekt, at bonusevnen overfor forsikringstagerne forringes  

 (på grund af den øgede realrenteafgift).
 Det er vort synspunkt, at § 4, stk. 4 netop har til formål at åbne  

 mulighed for at basiskapitalen er tilstrækkelig uden at realisere merværdier.
Finanstilsynet har i øvrigt i rundskrivelse af 21. december 1990 om  

 registrerede aktiver anført, at den registrerede værdi »bør være den  

 værdi, der kan opnås ved realisation af værdipapiret på  

 indberetningsdagen«.
Det er således ikke alene den bogførte værdi, der  

 skal kunne modsvare hensættelsernes bogførte værdi, men der kan også på  

 aktivsiden indregnes eventuelle merværdier op til markedsværdien.
Modsvarende  

 »bør« eventuelle mindreværdier vel fratrækkes....' Finanstilsynet har i den påklagede afgørelse af 12. marts 1991 begrundet  

 afslaget således:
»... Afgørelsen er begrundet i det forhold, at en accept af, at  

 opgørelsen af basiskapitalen kan baseres på andre værdiansættelsesprincipper  

 end dem der finder anvendelse i årsregnskabet, vil åbne for en mere forsigtig  

 værdiansættelse af de aktiver, for hvilke reglerne for værdiansættelse er  

 fastsat som en maksimumregel eller for hvilke reglerne giver mulighed for  

 skønsmæssig ansættelse (dvs. i det væsentlige aktier og ejendomme), end  

 tilfældet ellers ville være.
Dette er uhensigtsmæssigt, idet årsregnskabet  

 har til formål over for omverdenen at redegøre for virksomhedens økonomiske  

 stilling.
 Finanstilsynet er således af den opfattelse, at anvendelse af  

 markedsværdiprincippet ved opgørelse af basiskapitalen bør forudsætte, at  

 markedsværdiprincippet anvendes i årsregnskabet.
Det bemærkes i øvrigt, at afgørelsen er truffet ud fra den forudsætning,  

 at en imødekommelse af ansøgningen i givet fald skulle effektueres således,  

 at alle livsforsikringsselskaber og pensionskasser fik mulighed for at kunne  

 anvende markedsværdiprincippet ved opgørelsen af deres basiskapital  

 uafhængigt af de anvendte principper i årsregnskabet....« B.
Behandlingen i ankenævnet.
Klagen til ankenævnet af 4. april 1991 har været forelagt Finanstilsynet  

 med anmodning om en redegørelse.
Den af Kammeradvokaten på Finanstilsynets  

 vegne udarbejdede redegørelse af 24. juni 1991 med bilag har dernæst været  

 forelagt klagerne ved advokat B, hvis indlæg af 30. august 1991 med bilag er  

 besvaret af Kammeradvokaten i skrivelse af 23. oktober 1991 med bilag.  

 Endelig har dette materiale været forelagt for advokat B, der har afgivet et  

 afsluttende indlæg den 18. december 1991.
Advokat B har endvidere på klagernes vegne anmodet om mundtlig  

 forhandling.
Ved skrivelse af 11. februar 1992 har ankenævnet meddelt, at man  

 imødekom begæringen jfr. § 14, stk. 1, i bekendtgørelse nr. 737 af 6.  

 november 1991 om Industriministeriets Erhvervsankenævn.
B.I.
Finanstilsynets redegørelse af 24. juni 1991 til  

 Erhvervsankenævnet.
 I redegørelsen af 24. juni 1991 har Kammeradvokaten bl.a. oplyst følgende:
 »Det fastholdes at Finanstilsynet med rette har truffet den påklagede  

 afgørelse i skrivelse af 12. marts 1991, ....
 Klagerne påberåber sig bekendtgørelse nr. 456 af 10. september 1981 (med  

 ændring i bk. nr. 390 af 25. juli 1984) om solvensmargen § 4 stk. 4. Det kan  

 oplyses, at Finanstilsynet ikke i noget tilfælde har givet dispensation efter  

 denne bestemmelse.
Årsagen til at bestemmelsen er medtaget i bekendtgørelsen er, at  

 bekendtgørelsen dermed er i overensstemmelse med 1. livsforsikringsdirektiv  

 (vedhæftet kendelsen som bilag I) artikel 18 pkt. 3.c). Det fremgår af  

 direktivet, at reglen angiver en dispensationsmulighed for tilsynsmyndigheden  

 i den pågældende medlemsstat efter ansøgning og begrundelse fra  

 livsforsikringsselskabet.
Det fremgår ikke af direktivet, at det af hensyn  

 til harmoniseringen er forudsat, at tilsynsmyndigheden i noget tilfælde skal  

 give sådan dispensation.
Det er indklagedes opfattelse, at direktivet skal  

 forstås således, at Rådet har taget hensyn til, at der er forskelle i  

 selskabernes tradition og i opfattelsen af regnskabsreglerne i de forskellige  

 medlemslande på dette punkt, og at Rådet har truffet den afgørelse, at man i  

 dette direktiv ikke har villet pålægge en harmonisering på dette punkt.
 Finanstilsynet har ved sin afgørelse i nærværende sag ikke taget stilling  

 til, om man muligt under særlige omstændigheder ville samtykke i at give  

 dispensation efter bekendtgørelsen § 4 stk. 4.
Det bemærkes, at Finanstilsynet blandt andet under drøftelser med branchen  

 har gjort sig til talsmand for at anvende markedsværdiprincippet i  

 regnskaberne.
Dette er ved nye regnskabsregler i 1989 gennemført for  

 skadesforsikringsselskaber, men er efter modstand fra branchen ikke  

 gennemført som et krav for livsforsikringsselskaber.
Ovennævnte drøftelser er refereret i Finanstilsynets rapport af juli 1988  

 om udarbejdelse af nye regler for forsikringsselskabers årsregnskaber.
Der  

 henvises heri til side 16-23 og side 122-124 (vedhæftet kendelsen som bilag  

 II), se tillige bemærkninger til § 122 i lovforslag nr.
L. 139 i 1988/89  

 (vedhæftet kendelsen som bilag III) om ændringer i LFV, vedtaget som lov nr.  

 325 af 24/5 1989. Finanstilsynet lægger vægt på, at selskabernes regnskaber  

 er så forståelige og tilgængelige som muligt.
Efter Finanstilsynets  

 opfattelse vil en imødekommelse af (K)»s ønske virke i modsat retning,  

 og blandt andet for forsikringstagerne kunne virke som en uigennemsigtighed  

 af betydning for bedømmelse af bonusfastsættelsen, herunder selskabets  

 muligheder i henseende til fremtidig bonus.
Som af klageren anført har sagen betydning for beregningen af  

 realrenteafgift i henseende til overgangsreglen i realrenteafgiftsloven § 8.  

 Finanstilsynet har ikke kendskab til størrelsen af den realrenteafgift, der  

 ville kunne spares ved dispensationen.
Klagerne opfordres til at oplyse dette  

 og - til sammenligning - størrelsen af klagernes samlede realrenteafgift i  

 samme år.
Når man i branchen som ovenfor nævnt har modsat sig markedsværdiprincippet  

 som regnskabsprincip for livsforsikringer, skyldes det, at dette efter de  

 nuværende forhold ville medføre forøget realrenteafgift efter lovens § 8.  

 Finanstilsynet har i brev af 9. juni 1989 til Skatteministeriet redegjort for  

 den set fra tilsynets synsvinkel uheldige sammenhæng mellem  

 realrenteafgiftsloven og årsregnskabsreglerne for selskaberne.
Denne  

 sammenhæng har i praksis blokeret for ændringer af  

 værdiansættelsesreglerne....
Finanstilsynet har siden realrenteafgiftslovens gennemførelse i 1983  

 bestræbt sig for ikke i årsregnskabsreglerne eller i sin administration af  

 disse regler at foretage nogen ændringer, der bevirker hverken øget eller  

 mindsket realrenteafgift.
Det ville være i modstrid med dette princip at give  

 en dispensation som ansøgt, når Finanstilsynet i sin praksis fra før  

 realrenteafgiftsloven ikke gav sådanne dispensationer.
 Klagerne ønsker med sine påstande overfor Industriministeriets  

 Erhvervsankenævn at opnå at kunne anvende markedsværdierne på aktivsiden i  

 balancen ved den interne opgørelse af basiskapitalen (solvensmargen), uden at  

 klagerne formelt vil ændre regnskabsprincipper med de heraf følgende  

 konsekvenser, og uden at vise det i regnskaberne.
 Klagerne har ikke anført anden begrundelse herfor end den skattemæssige  

 vedrørende realrenteafgiften.
 Klagerne har ikke anført nogen begrænsning med hensyn til størrelsen af  

 skjulte reserver, som klagerne ønsker at kunne holde udenfor regnskaberne,  

 men medtage i beregningen af solvensmargen.
Det bemærkes i den forbindelse, at klagerne har anført, at klagerne ved  

 opgørelsen af solvensmargen (basiskapital) vil lade eventuelle negative  

 merværdier fragå i opgørelsen af skjulte reserver.
Finanstilsynet har ikke  

 nogen hjemmel i LFV til at stille krav herom, og det anførte beror derfor kun  

 på klagernes tilsagn.
 Dersom klagerne får medhold i påstandene ville Finanstilsynet i meget  

 væsentlig omfang være ude af stand til at øve indflydelse på, om klagernes  

 regnskaber kan betegnes som retvisende eller ej.
Det fastholdes som i den påklagede afgørelse angivet, at en dispensation  

 til K måtte efter reglerne om lovmæssig forvaltning bevirke, at alle andre  

 livsforsikringsselskaber og pensionskasser måtte have adgang til samme  

 dispensation.
K har som ovenfor anført ikke i sin ansøgning anført nogen  

 speciel begrundelse, der adskiller K fra andre selskaber.
Hermed ville  

 dispensationsmuligheden blive den almindelige regel for enhver, der ønsker  

 den.
Dette er i modstrid med det ovenfor angivne, at Finanstilsynets  

 bestræbelser om årsregnskabsreglerne går i den modsatte retning.
Det er sammenfattende Finanstilsynets hovedsynspunkt i sagen, at  

 årsregnskaberne har til formål overfor omverdenen at redegøre for selskabets  

 økonomiske situation, og at man i konsekvens heraf er af den opfattelse, at  

 værdier, der anvendes til dækning af solvensmargenen (basiskapital) bør  

 fremgå af årsregnskabet.« B.II.
De klagende selskabers indlæg af 30. august 1991 i  

 anledning af Finanstilsynets redegørelse.
I skrivelse af 30. august 1991 har advokat B endvidere gjort gældende, at  

 det følger af forarbejderne ved implementeringen af artikel 18, nr. 3, litra  

 c, 1. livsforsikringsdirektiv i bekendtgørelse nr. 456 af 10. december 1981 §  

 4, stk. 4, at artiklen ikke er fakultativ for tilsynsmyndighederne og at  

 direktivets tekst »skjulte reserver« skal indlæses eller  

 indfortolkes i § 4, stk. 4, selvom bekendtgørelsen anvender ordene  

 »beløb, der hidrører fra ....«, fordi EF forskriften har forrang.  

 Det følger endvidere af »Protokol (vedhæftet kendelsen som bilag IV) om  

 hensyntagen til skjulte reserver til delvis dækning af solvensmargen -  

 anvendelse af 1. direktiv om samordning af de administrativt eller ved lov  

 fastsatte bestemmelser om adgangen til og udøvelse af direkte  

 livsforsikringsvirksomhed af 5. marts 1979«, der er vedtaget af  

 Konferencen af forsikringstilsynsmyndigheder i landene indenfor EØF, afsnit  

 2.4 - iøvrigt sammenholdt med tilsvarende regler for skadesforsikring - at  

 der ikke foreligger en »skjult« reserve, dersom markedsværdien af  

 de enkelte poster i henhold til særlige nationale retsforskrifter præsteres i  

 en note til årsregnskabet.
Det har endvidere støtte i »Forslag til 1.  

 direktiv om livsforsikring« (vedhæftet kendelsen som bilag V) afsnit II,  

 afd.
B, omtalen af artikel 18 nederst, hvoraf fremgår, at de implicite  

 bestanddele ikke står opført i regnskabet.
 I skrivelsen af 30. august 1991 siges det videre bl.a.:
»Ifølge bekendtgørelse nr. 724 af 27. november 1989 om  

 livsforsikringsselskabers og pensionskassers årsregnskaber, § 32, skal fast  

 forrentede lån og værdipapirer ansættes til anskaffelsesprisen med tillæg af  

 en matematisk beregnet konstant effektiv rente baseret på forkortelsen af  

 restløbetiden.
Ifølge § 33 kan andre værdipapirer ansættes til den på  

 balancetidspuntet senest noterede officielle kurs.
Om noterne bestemmes  

 blandt andet i bekendtgørelsens § 54, at for de fleste kategorier af  

 værdipapirer, herunder de i §§ 32 og 33 omhandlede, skal oplyses bogført  

 værdi samt markedsværdi ved regnskabsårets begyndelse og udgang. ...
 For såvidt egentlige skjulte reserver skulle foreligge, bestemmes  

 utvetydigt i protokollatets afsnit 4.2. for værdipapirer, at de kan medregnes  

 samt at svingninger i den børsnoterede kurs ikke har karakter af undtagelse.  

 For kapitalinteresser i form af børsnoterede andele indeholder protokollatets  

 afsnit 4.3.1. den samme regel.
Fra protokollatets indhold er herudover grund til at fremhæve afsnit 7,  

 hvorefter tilsynsmyndighederne forpligter sig til at følge protokollatets  

 principper, når de afgør, om der er skjulte reserver, som skal indregnes i  

 solvensmargenen.
Om den situation, at forsikringsvirksomheden udøves i et  

 andet land end hjemlandet, bestemmes endog følgende:
»Derfor forekommer det ikke længere at være nødvendigt at kræve  

 tilsynsmyndighedernes samtykke i hvert enkelt tilfælde som fastsat i det  

 første samordningsdirektivs (skadesforsikringsdirektiv) artikel 16, stk. 1,  

 6. led.
Tværtimod erklærer tilsynsmyndighederne sig allerede indforstået med,  

 at de kompetente tilsynsmyndigheder i hjemlandet medregner skjulte reserver i  

 solvensmarginen.« Endelig skal nævnes, at alle myndigheder så vidt muligt skal anvende samme  

 principper, således at samtlige selskaber i Det Europæiske Økonomiske  

 Fællesskab behandles ens, jfr. protokollatets afsnit 1.2.
Finanstilsynet har ved den indklagede afgørelse ikke iagttaget  

 protokollatets regler .... Dette er en yderligere styrkelse af grundlaget for  

 den nedlagte principale påstand for hjemvisning til fornyet  

 realitetsbehandling og den subsidiære påstand på imødekommelse af ansøgningen  

 om at medregne de omhandlede merværdier.
En korrekt behandling af ansøgningen  

 vil være en simpel tilkendegivelse om, at sådan medregning kan ske uden  

 ansøgning. ...
 Kammeradvokatens indlæg af 24. juni 1991.
Klageren er uenig i den anførte fortolkning af det første  

 livsforsikringsdirektiv, hvorefter Rådet skulle have truffet den afgørelse,  

 at man ikke har villet harmonisere reglerne for medregning af skjulte  

 reserver.
Tværtimod fremgår af præamblens 7. betragtning, at det tilstræbes  

 sikret, »at de påbudte forpligtelser fastsættes på grundlag af objektive  

 kriterier...«.
Endvidere er Konferencen for  

 forsikringstilsynsmyndighederne i Det Europæiske Økonomiske Fællesskabs  

 medlemsstater og dennes protokollat om de skjulte reserver netop udtryk for  

 en harmonisering. ...
Det oplyses, at Finanstilsynet siden realrenteafgiftslovens gennemførelse  

 har bestræbt sig for ikke at foretage nogen ændringer, der bevirker øget  

 eller mindsket realrenteafgift.
Det gøres gældende, at dette er et  

 uvedkommende og dermed usagligt hensyn ved afgørelser truffet i henhold til  

 solvensmarginbekendtgørelsens § 4, stk. 4.
Finanstilsynet påstår sig ude af stand til at vurdere om klagerens  

 regnskaber er retvisende eller ej, såfremt de omhandlede merværdier  

 medregnes.
Konsekvensen heraf er, at bestemmelsen i det første  

 livsforsikringsdirektivs artikel 18, stk. 3, litra c reelt ikke er  

 implementeret i dansk ret og således ikke - jfr. den ovenfor nævnte  

 henvisning til den som bilag 7 i uddrag fremlagte rapport - stillet til  

 rådighed for selskaber, der ønsker at gøre brug deraf.
Det gøres derfor  

 endeligt gældende, at ligeledes dette er et uvedkommende og dermed usagligt  

 hensyn....' B.III.
Kammeradvokatens indlæg af 23. oktober 1991 i anledning af  

 klagerens indlæg af 30. august 1991.
 I skrivelse af 23. oktober 1991 har kammeradvokaten, i anledning af  

 klagernes indlæg af 30. august 1991, bemærket bl.a.:
 »Det gøres imidlertid gældende, at de af modparten citerede  

 EF-retlige regler ikke fører til det af modparten angivne resultat, og ikke  

 kan påberåbes af klagerne på den måde, som klagerne gør det.
 Herom bemærkes indledningsvis, at danskere - herunder klagerne - ikke kan  

 påberåbe sig EF-direktiver alene med den begrundelse, at de danske  

 gennemførelsesregler fører til et resultat, som er mere byrdefuldt for danske  

 virksomheder end de regler, der er gennemført i andre lande.  

 Diskrimineringsregler kan påberåbes af personer og selskaber i andre EF-lande  

 overfor den danske stat, hvis staten forskelsbehandler selskaberne ud fra  

 deres nationalitet, men kan ikke påberåbes af danske personer og selskaber  

 overfor den danske stat, blot fordi danske regler er anderledes end  

 udenlandske.
Formålet med livsforsikringsdirektivets artikel 18 fremgår af artikelens  

 første stykke, som indeholder en regel om, at medlemsstaterne er forpligtede  

 til at fastsætte regler om, at livsforsikringsselskaber skal have en  

 tilstrækkelig solvensmargen.
Resten af artikel 18 og de følgende artikler  

 indeholder regler om solvensmargenens minimum og en række hertil hørende  

 beregningsregler.
Disse regler i direktivet fører ikke til nogen nøjagtig  

 definition af den tilstrækkelige solvensmargen, men angiver en standard, der  

 må betragtes som en minimumsstandard.
De nøjagtige beregningsregler  

 fastsættes i hver enkelt medlemsstat.
Som eksempel herpå nævnes artikel 19,  

 litra a), første resultat, der anvender præmiereserven som  

 beregningsgrundlag.
Af artikel 17, punkt 1, 2. afsnit fremgår, at beregningen  

 af præmiereserven beror på pågældende medlemsstats regler.
Livsforsikringsdirektivets bestemmelse i artikel 18, stk. 3, angiver, at  

 skjulte reserver kan medregnes i solvensmargenen »efter ansøgning og  

 begrundelse«, »såfremt der gives godkendelse fra  

 tilsynsmyndighederne«.
Denne formulering markerer, at der skal være en  

 begrundelse for selskabets ønske om at medtage skjulte reserver, og at  

 tilsynsmyndigheden har mulighed for at undlade at give tilladelsen.
I  

 protokollen (bilag IV) side 224, under punkt 5), er det angivet, at man  

 tilråder stor forsigtighed i forbindelse med hensyntagen til skjulte  

 reserver.
Det tilføjes, at for fleksible metoder vil underminere de strikte  

 regler for udarbejdelse af status.
Protokollen (bilag IV) er ikke ligesom ... (bilag I) et rådsdirektiv. ....  

 (bilag IV) er en aftale mellem forsikringstilsynsmyndighederne om dels en  

 standardisering af proceduren for godkendelse af skjulte reserver, og dels -  

 især - en aftale (jfr. protokollens punkt 7) om, at forsikringstilsynet i det  

 land, hvor hovedsædet er beliggende, kan godkende skjulte reserver også med  

 virkning for selskabets filialer i andre medlemslande, uden i det enkelte  

 tilfælde at skulle indhente samtykke efter direktivets artikel 18, stk. 3,  

 litra c). Protokollen (bilag IV) er ikke en harmonisering på samme måde som  

 den harmonisering, der kan foretages i et direktiv.
Men det er klart, at  

 forudsætningen for, at tilsynsmyndigheden kan acceptere godkendelsen truffet  

 af myndighederne i selskabets hjemland, er, at myndigheden administrerer  

 dispensationsbestemmelsen med den foreskrevne store forsigtighed.
 Med henvisning til det ovenfor anførte om protokollen (bilag IV), side  

 224, under 5) bemærkes, at Finanstilsynets standpunkt i sagen er begrundet  

 netop i det sidste af det citerede, om at »for fleksible metoder vil  

 underminere de strikte regler for udarbejdelse af status«.
Hertil skal tilføjes, at protokollen (bilag IV) er uden betydning i  

 Danmark, således som forholdene er for tiden.
Protokollen (bilag IV) omfatter  

 den situation, at et livsforsikringsselskab med hovedsæde i et EF-land har  

 filial i et andet EF-land.
Der er ikke nogen udenlandske  

 livsforsikringsselskaber i EF, der har filial i Danmark, og der er ikke nogen  

 danske livsforsikringsselskaber, der har filial i andre EF-lande.
 Formålet med direktivets regler er en harmonisering, der skal lette  

 adgangen til at udøve livsforsikringsvirksomhed i andre medlemslande.  

 Hensynet hertil varetages på det omhandlede punkt om reglerne om  

 solvensmargen ved at forhindre konkurrence på mindre solide betingelser til  

 skade for konkurrerende livsforsikringsselskaber og for forsikringstagerne.  

 Man kan sige, at direktivets regel tilsigter at modvirke dumpingpolitik i  

 medlemslandene, hvor dumping skal forstås som en konkurrenceforvridning  

 baseret på underbuds-krav til selskabernes soliditet.
Livsforsikringsdirektivets omtvistede regel vedrørende skjulte reserver  

 tager sigte på den situation, at selskabet efter regnskabsmæssige regler ikke  

 kan vise de skjulte reserver i regnskabet.
Dette kan bero på, at for eksempel  

 visse aktiver skal optages til anskaffelsesværdi.
Dersom selskabet efter de  

 anvendte regnskabsregler ikke ville kunne opgøre den nødvendige  

 solvensmargen, bevirker livsforsikringsdirektivets regel, at  

 tilsynsmyndigheden kan give tilladelse til, at selskabet alligevel fortsætter  

 sin virksomhed på basis af den opgjorte solvensmargen incl. den skjulte  

 reserve.
Direktivet siger på dette punkt ikke noget om regnskabsreglerne, og hvis  

 de i medlemsstaten gældende regnskabsregler tillader det, kan tilsynet  

 uafhængigt af direktivet stille det krav til regnskaberne, at de ikke må  

 indeholde skjulte reserver.
En sådan regel er for eksempel for så vidt angår  

 børsnoterede værdipapirer gældende for skadesforsikringsselskaber, jfr.  

 bekendtgørelse om skadesforsikringsselskabers årsregnskaber, nr. 723 af 27.  

 november 1989:
 § 30. Værdipapirer, der er genstand for offentlig kursnotering, ansættes  

 til den på balancetidspunktet senest noterede officielle kurs.
Den tilsvarende regel for livsforsikringsselskaber siger »højst«  

 nævnte kurs.
Jeg henviser nærmere til min redegørelse herom i mit indlæg til  

 Ankenævnet den 24. juni 1991. ...
 Finanstilsynets afgørelse går ud på, at man stiller det krav, at  

 årsregnskabet skal vise, at der er dækning for den nødvendige solvensmargen.  

 Hjemlen til Finanstilsynets krav til årsregnskabet findes i LFV § 123.
Klagerne har ikke anført nogen begrundelse for, at man vil anvende  

 forskellige principper ved opgørelsen af årsregnskabet og opgørelsen af  

 solvensmargenen.
Der henvises i det hele til de synspunkter, der tidligere er  

 fremført fra Finanstilsynets side, herunder mit oplæg af 24. juni 1991.
 Til klagernes indlæg af 30. august 1991 bemærkes endvidere følgende.
 Side .. kommenterer klagerne mine oplysninger i mit indlæg af 24. juni  

 1991 om hensynet til realrenteafgiftsloven.
Det af mig anførte gik ud på at vise, at Finanstilsynet ved sin afgørelse  

 ikke har taget usaglige fiskale hensyn i betragtning.
Finanstilsynet har  

 tværtimod bevidst undgået dette, ved at man har undladt at give en  

 tilladelse, der ville ændre selskabets stilling i henseende til  

 realrenteafgiftsloven i forhold til stillingen ved denne lovs  

 ikrafttrædelse.' B.
IV.
Klagernes afsluttende indlæg af 18. december 1991.
 Klager har gjort følgende påstande gældende:
 Principalt: Selskabernes ansøgning af 8. januar 1991 hjemvises til  

 fornyet realitetsbehandling i Finanstilsynet.
Til støtte for den principale påstand har klagerne gjort gældende, at  

 Finanstilsynet har medinddraget hensyn, som ikke følger af det retsgrundlag  

 ansøgningen er baseret på.
Tilsynet har tilgodeset fiskale hensyn, der er  

 uvedkommende for det skøn, som det påhviler tilsynet at udøve efter § 4, stk.  

 4, i bekendtgørelse nr. 456 af 10. september 1981 om solvensmargin og  

 kapitalgrundlag for livsforsikringsvirksomhed.
Det skal ses i sammenhæng med,  

 at Finanstilsynet heller ikke er berettiget til at indlægge, som forudsætning  

 for at imødekomme begæringen, at afgørelsen i så fald måtte have et indhold,  

 der gav alle forsikringsselskaber og pensionskasser mulighed for at kunne  

 anvende markedsværdiprincippet ved opgørelsen af deres basiskapital uafhængig  

 af de anvendte principper i årsregnskabet.
Finanstilsynet har endvidere ikke  

 fulgt den protokol af 5. marts 1979, vedtaget af Konferencen af  

 forsikringstilsynsmyndigheder i landene inden for EØF, om hensyntagen til  

 skjulte reserver til delvis dækning af solvensmargen ved anvendelse af 1.  

 direktiv om samordning af de administrativt eller ved lov fastsatte  

 bestemmelser om adgang til og udøvelse af direkte livsforsikringsvirksomhed.  

 Hensynet til årsregnskabet er uvedkommende, i hvert fald når det må lægges  

 til grund, at der ikke foreligger ens »skjulte reserve«, såfremt  

 merværdien er optaget som note til regnskabet.
Det bekræfter, at  

 Finanstilsynet skøn hviler på bl.a. uvedkommende hensyn, og som sådan må  

 tilsidesættes.
 Subsidiært: Klagernes ansøgning af 8. januar 1991 imødekommes.
 Til støtte for den subsidiære påstand gøres det gældende, at betingelserne  

 for at imødekomme klagernes ansøgning er opfyldt.
 De klagende selskaber har endvidere i skrivelsen af 18. december 1991, som  

 svar på Kammeradvokatens skrivelse af 23. oktober 1991, bemærket: »...
 Det forekommer bemærkelsesværdigt, at indklagede frakender de EF-retlige  

 regler, der med bindende virkning for medlemsstaterne regulerer  

 harmoniseringen af kravene til opgørelse af basiskapital i  

 livsforsikringsselskaber, national betydning.
 Indklagedes hovedsynspunkt er, at der hvad angår den tilstrækkelige  

 solvensmargen er tale om diskrimineringsregler eller minimumsstandarder, der  

 alene kan påberåbes overfor den danske stat af de livsforsikringsselskaber,  

 hvis hovedsæde i en medlemsstat dels måtte være placeret udenfor Danmark og  

 som dels måtte etablere filial her i landet.
 Dette hovedsynspunkt kan klagerne ikke tiltræde ligesom klagerne  

 bestrider, at de danske regler skulle være anderledes eller kunne føre til  

 andre resultater end i de øvrige medlemsstater.
Det fastholdes, at § 4, stk. 4, i bekendtgørelse nr. 456 af 10. september  

 1981 er udtryk for en direkte implementering af artikel 18, nr. 3, litra C, i  

 det første livsforsikringsdirektiv.
Og bevisbyrden for, at det danske  

 regelsæt skulle være udtryk for en anden retstilstand end fastlagt i  

 direktivet, påhviler det indklagede at løfte, hvilket ikke er sket.
 Og det fastholdes, at den som .... (bilag IV) fremlagte protokol  

 yderligere understøtter rigtigheden af klagernes principielle standpunkt,  

 nemlig at merværdierne kan medregnes uden samtykke fra tilsynsmyndigheden med  

 andelen af noteværdien ved opgørelsen af basiskapitalen.
Det kan for så vidt tiltrædes, at protokollens primære anvendelsesområde  

 efter sin ordlyd vedrører grænseoverskridende filialdrift på  

 livsforsikringsområdet i EF, men herfra kan der ikke modsætningsvis sluttes,  

 at der kan accepteres en anden retstilstand, når det drejer sig om opgørelsen  

 af basiskapitalen efter det nationale regelsæt for livsforsikringsselskaber  

 uden filialer i de enkelte medlemslande.
Det er selvsagt en forudsætning, at  

 direktivets minimumsregler også iagttages af den enkelte medlemsstat ligesom  

 det har formodningen imod sig, at fravigelser skal kunne indfortolkes i den  

 nationale implementering, medmindre dette støttes af klare holdepunkter i  

 regelsættet eller dets forarbejder.
 Indklagedes argumentation fører til den konklusion, at  

 livsforsikringsselskaber med filial i Danmark, men med hovedsæde i et andet  

 EF-land, ikke skal indhente samtykke, når skjulte reserver medregnes i  

 basiskapitalen, hvis det blot forudsætningsvis sikres af tilsynsmyndigheden i  

 selskabets hjemland, at forsigtighedsprincippet værnes, hvorimod  

 livsforsikringsselskaber, der alene driver virksomhed i Danmark, skal  

 udelukkes fra den samme retsstilling, herunder dispensationsadgangen.
 Det er efter klagernes opfattelse åbenbart, at det i realiteten er fiskale  

 hensyn der begrunder denne konklusion.
 Det bør ved bedømmelsen af indklagedes anbringender ydermere holdes for  

 øje, at en af hovedpræmisserne i afslaget på klagernes ansøgning var,  

»...... at anvendelsen af markedsværdiprincippet ved opgørelsen af  

 basiskapitalen bør forudsætte, at markedsværdiprincippet anvendes i  

 årsregnskabet«.
 Denne oprindelige delbegrundelse for afslaget på ansøgningen, som alene  

 knytter sig til de anvendte regnskabsprincipper, tillægges således nu under  

 skriftvekslingen for Erhvervsankenævnet en tilsyneladende stærkt reduceret  

 betydning. ...
 Det hævdedes af indklagede, at den eneste årsag til klagernes omtvivstede  

 andragende er, at klagerne ønsker at mindske realrenteafgiften.
Hertil finder klagerne anledning til at bemærke, at klagerne har en  

 fuldtud legitim kommerciel interesse i at forvalte forsikringstagernes midler  

 bedst muligt.
Endvidere har klagerne ganske betydelige principielle  

 indvendinger imod den åbenbare diskrimination, som indklagedes fortolkning af  

 EF-reglerne fører til for livsforsikringsselskaber, der driver virksomhed i  

 Danmark....' Sagen har været mundtligt forhandlet den 14. juni 1993. Parterne har i det  

 væsentlige gentaget deres argumentation i det skriftlige grundlag.
 Ankenævnet udtaler:
I medfør af § 123 i lov om forsikringsvirksomhed kap. 14, årsregnskab og  

 koncernregnskab m.v., er der, jf. bekendtgørelse nr. 724 af 27. november 1989  

 om livsforsikringsselskabers og pensionskassers årsregnskaber §§ 32-44,  

 fastsat bestemte retningslinier for værdiansættelse af investeringsaktiver i  

 livsforsikringsselskabers årsregnskaber.
Herefter skal f.eks. fastforrentede  

 lån og værdipapirer i danske kroner ansættes til anskaffelsesprisen med  

 tillæg af den værdiregulering, der ved konstant effektiv rente fremkommer som  

 følge af forkortelsen af løbetiden.
De herved fastsatte principper indgår  

 tillige i grundlaget for beregning af selskabernes solvensmargen og  

 basiskapital.
Det følger af lov om forsikringsvirksomhed § 34, jf. § 4, stk.  

 1, i bekendtgørelse nr. 456 af 10. september 1981 om solvensmargen og  

 kapitalgrundlag for livsforsikringsvirksomhed.
Der er således i lovgrundlaget  

 for livsforsikringsvirksomhed fastlagt en principiel sammenhæng mellem  

 årsregnskabets udvisende og principperne for beregning af et selskabs  

 solvensmargen, henholdsvis basiskapital.
Dette har betydning for den  

 grundlæggende regel i § 120, stk. 2, i lov om forsikringsvirksomhed om, at  

 årsregnskabet skal give et retvisende billede.
Efter § 120, stk. 4, kan en  

 fravigelse herfra alene ske som undtagelse i særlige tilfælde og med en  

 udtrykkelig begrundelse i noterne, jf. også § 62 i bekendtgørelse nr. 724 fra  

 1989.
I medfør af § 4, stk. 4, i bekendtgørelse nr. 456/81 kan tilsynet tillade,  

 at beløb, som hidrører fra undervurdering af aktiver eller overvurdering af  

 passiver, medregnes i basiskapitalen.
Bestemmelsen er en gennemførelse af  

 art. 18, stk. 2, nr. 3, litra c, i 1. livsforsikringsdirektiv.
Heraf fremgår,  

 at »efter ansøgning og begrundelse fra foretagendet rettet til  

 tilsynsmyndigheden«, og såfremt der gives godkendelse fra  

 tilsynsmyndigheden, medregnes i solvensmargenen de skjulte reserver, der er  

 opstået som følge af en for lav ansættelse af aktiver og en for høj  

 ansættelse af passiver.
 Det følger af det anførte, at § 4, stk. 4, er udtryk for en undtagelse fra  

 de almindeligt gældende retningslinier, og at anvendelse af  

 undtagelsesbestemmelsen forudsætter, at ansøgeren anfører en særlig  

 begrundelse, som tilsynet finder at kunne tillægge tilstrækkelig betydning.  

 Bestemmelsen indeholder således ikke nogen ubetinget ret for et selskab til  

 at opnå tilladelsen.
 Afgørelsen stadfæstes, da klageren ikke har anført nogen for selskabet  

 særligt gældende begrundelse for ansøgningen om dispensation, da  

 Finanstilsynets afslag på ansøgningen om dispensation - herunder henvisningen  

 til sammenhængen mellem solvensmargen, basiskapital og årsregnskabets  

 udvisende - er i overensstemmelse med de efter lov om forsikringsvirksomhed  

 gældende retningslinier, og da det ikke findes godtgjort, at Finanstilsynet  

 har lagt usaglige hensyn til grund, hvorved bemærkes at  

 omkostningsbesparelser, herunder med hensyn til betaling af realrenteafgift,  

 heller ikke er særlig for klageren.
