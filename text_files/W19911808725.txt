Under udstationering i Grønland ydes til politifolk et særligt  

 grønlandstillæg.
Det er bestemt til honorering af de særlige,  

 forskelligartede opgaver i Grønland, samt som kompensation for overarbejde  

 m.v.
Da tillægget herefter måtte anses for et løntillæg for særlige opgaver  

 og ulemper i forbindelse med tjenesten, stadfæstede Landsskatteretten, at  

 tillægget ikke var af fradragsberettiget karakter.
 A klagede for indkomståret 1987 over, at skatteankenævnet ikke havde  

 godkendt hans ligningsmæssige fradrag på 5.699 kr. i særligt grønlandstillæg.
Det fremgik af sagens oplysninger, at klageren, der var kriminalassistent,  

 i ca. 3 1/2 måned i 1987 havde været udstationeret i Grønland.
I anledning  

 heraf havde Rigspolitichefen ydet et særligt grønlandstillæg, svarende til  

 1.598 kr. pr. måned, eller i alt 5.699 kr.
 Skatteankenævnet havde ikke anset klageren for berettiget til at foretage  

 fradrag i indkomsten for nævnte tillæg, idet klageren ikke havde dokumenteret  

 eller sandsynliggjort, at han havde afholdt fradragsberettigede merudgifter.
Klageren gjorde heroverfor gældende, at det udbetalte tillæg var at  

 sammenligne med opdager- og hundeførertillæg, for hvilke der blev godkendt  

 fradragsret.
Klageren anførte, at han forinden afrejsen til Grønland havde  

 fået udleveret nogle uniformsgenstande, men at disse ikke dækkede de behov,  

 der var nødvendige for tjenestens udførelse i Grønland.
Klageren måtte som  

 følge heraf bl.a. indkøbe dunjakke, støvler, sko, solbriller og myggebalsam  

 til brug for opholdet der, idet specielle dragter til politipersonalet i  

 Grønland endnu ikke blev udleveret i 1987. Ovennævnte udstyr var bl.a.  

 nødvendigt i forbindelse med de særlige opgaver, politiet i Grønland var  

 pålagt.
Rigspolitichefen oplyste over for Landsskatteretten, at tillægget ydes i  

 henhold til aftale af 26. juni 1972 mellem Ministeriet for Grønland og  

 Statstjenestemændenes Centralorganisation, bl.a. til polititjenestemænd, der  

 forretter midlertidig tjeneste i Grønland.
For politiets vedkommende skulle  

 tillægget dække en honorering af de særlige opgaver, der påhviler politiet i  

 Grønland: anklager- og fogedvirksomhed, rednings- og eftersøgningstjeneste,  

 tilsyn med anholdte, pasning af mindre arrester og ydelser af retshjælp.  

 Desuden blev tillægget givet som kompensation for pligten til at måtte påtage  

 sig overarbejde og udføre tjeneste på fridage, hvor der ikke skete særskilt  

 honorering.
I henhold til sagens oplysninger - herunder den af Rigspolitichefen  

 afgivne udtalelse - fandt Landsskatteretten, at det særlige grønlandstillæg  

 måtte opfattes som et løntillæg i forbindelse med de særlige opgaver, der  

 påhvilede politiet i Grønland.
Herudover blev tillægget ydet som kompensation  

 for ulemper, som den enkelte polititjenestemand kunne påføres i forbindelse  

 med tjenestens tilrettelæggelse, for hvilke der ikke skete særskilt  

 honorering.
Som følge heraf fandtes tillægget ikke at være af  

 fradragsberettiget karakter, og den påklagede ansættelse blev derfor  

 stadfæstet.
 LV 1990, D 1.7.11 og D 2.2.
