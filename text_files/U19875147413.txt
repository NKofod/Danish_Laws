Da en medarbejder efter den lovlige konflikts ophør den 1. april 1985  

 mødte på arbejde, blev han afskediget uden iagttagelse af overenskomstmæssigt  

 opsigelsesvarsel.
Det fandtes efter bevisførelsen ikke godtgjort, at  

 produktionsforholdene efter konfliktens afslutning som følge af konflikten  

 var ændret på en sådan måde, at driftsmæssige hensyn berettigede virksomheden  

 til den skete afskedigelse uden iagttagelse af overenskomstmæssigt  

 opsigelsesvarsel.
Virksomheden havde herefter handlet overenskomststridigt,  

 og virksomheden idømtes en bod på 10.000 kr. til vedkommende fagforbund.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Træindustriens Fabrikantforening for Brockhuus & Silvan A/S, Albertslund,  

 for Arbejdsretten for overenskomstbrud.
 Klagerne har nedlagt følgende endelige påstande:
 1. Indklagede Brockhuus & Silvan A/S, Albertslund, har handlet  

 overenskomststridigt ved den 1. april 1985 at have opsagt Viggo Toft Schmidt  

 uden iagttagelse af det ham tilkommende opsigelsesvarsel.
 2. Indklagede Brockhuus & Silvan A/S tilpligtes i den anledning til  

 Specialarbejderforbundet i Danmark at betale en efter rettens skøn fastsat  

 bod.
 De indklagede har påstået frifindelse.
 Sagens nærmere omstændigheder er følgende:
 Da Viggo Toft Schmidt efter den lovlige konflikts afslutning den 1. april  

 1985 mødte op på den indklagede virksomhed for at påbegynde sit arbejde, fik  

 han overrakt sålydende den 29. marts 1985 daterede, af virksomhedens direktør  

 underskrevne skrivelse:
 »Vedr.: Deres ansættelse i Brockhuus & Silvan A/S.
 Det er med beklagelse, at vi ser os nødsaget til at opsige Deres stilling  

 med virkning fra mandag den 1. april 1985 ved arbejdstids begyndelse.
 Grunden til dette skridt er, at de ordrer, vi havde forventet at skulle  

 starte på, er blevet udskudt af de respektive bygherrer på grund af den  

 situation, landet befinder sig i.
Vi vil gerne tillade os at vende tilbage til Dem, så snart ordrebogen igen  

 er blevet fyldt op, idet vi kun kan udtrykke vor tilfredshed med Deres  

 arbejdsindsats her i virksomheden.
Vi vil ligeledes gerne gøre Dem opmærksom  

 på, at De er meget velkommen til selv at holde kontakt med os, således at De  

 kan holde Dem ajour med situationen i den kommende tid.« Chaufførernes Fagforening i København protesterede i skrivelse af 24.  

 april 1985 til virksomheden imod, at Schmidt, der var medlem af  

 fagforeningen, var opsagt uden iagttagelse af det overenskomstmæssige  

 opsigelsesvarsel.
Virksomheden besvarede henvendelsen i skrivelse af 25.  

 april 1985, i hvilken man henviste til, at den pågældendes ansættelsesforhold  

 var bragt til ophør fra tidspunktet for konfliktens ikrafttræden, hvorfor der  

 ikke bestod nogen pligt til at iagttage det for vedkommende medarbejder  

 gældende opsigelsesvarsel.
På et efterfølgende mæglingsmøde den 22. august  

 1985 og på fællesmøde den 15. oktober 1985 gjorde man fra arbejdsgiverside  

 blandt andet gældende, at virksomhedens manglende genansættelse af Viggo Toft  

 Schmidt udelukkende skyldtes driftsmæssige årsager.
Direktør i den indklagede virksomhed Jørgen Ulrik Petersen har for  

 Arbejdsretten forklaret, at Schmidt havde været ansat i firmaet Silvan, som i  

 august 1984 blev sammensluttet med Jørgen Ulrik Petersens firma til det  

 nuværende selskab, Brockhuus & Silvan A/S.
Virksomheden har 3 afdelinger:  

 en for spærproduktion, et høvleri og et bygningssnedkeri.
Schmidt var  

 arbejdsmand i alle tre afdelinger, hvor han gik til hånde med alt  

 forefaldende.Før konflikten var der ansat 50 - 60 timelønnede medarbejdere,  

 men på grund af et mærkbart fald i ordrebeholdningen blev arbejdsstyrken  

 reduceret med skønsmæssigt 10 personer.
Flere snedkere og arbejdsmænd blev  

 afskediget.
Efter Schmidts' fratræden var der ansat 3 - 4 andre altmuligmænd.  

 Nogle af de afskedigede snedkere er senere påny ansat i virksomheden.
 Det er oplyst, at Viggo Toft Schmidt nu er gået på efterløn.
Klagerne har til støtte for deres påstande anført, at det ikke af  

 indklagede er bevist, at driftsmæssige hensyn, fremkaldt af konflikten,  

 nødvendiggjorde reduktionen af den ufaglærte arbejdsstyrke gennem  

 afskedigelse af en medarbejder med så forskelligartede arbejdsopgaver som  

 Viggo Toft Schmidt.
Det er ikke bevist, at man ikke kunne beskæftige ham, og  

 man må befrygte, at afskedigelsen af ham, uanset virksomhedens  

 tilkendegivelse af det modsatte, skyldtes ønsket om på en nem måde at skille  

 sig af med en ældre medarbejder uden iagttagelse af overenskomstens  

 bestemmelser om opsigelse.
De indklagede har til støtte for frifindelsespåstanden anført, at det ikke  

 fra klagerside på nogen måde er underbygget, at virksomhedens produktion  

 efter strejken ikke gik ned, og at det derfor ikke var nødvendigt at  

 afskedige medarbejdere.
Det må gennem direktør Jørgen Ulrik Petersens  

 forklaring være tilstrækkeligt godtgjort, at der skete afskedigelse af  

 faglærte snedkere, og så må der også ske en reduktion af den ufaglærte  

 arbejdsstyrke.
Afskedigelsen af Schmidt er således begrundet i driftsmæssige  

 hensyn.
 Arbejdsretten skal udtale:
Det findes, således som sagen foreligger oplyst for Arbejdsretten, ikke  

 godtgjort af indklagede, at produktionsforholdene efter konfliktens  

 afslutning som en følge af konflikten var ændret på sådan måde, at  

 driftsmæssige hensyn berettigede virksomheden til at afskedige Viggo Toft  

 Schmidt uden iagttagelse af det overenskomstmæssigt fastsatte  

 opsigelsesvarsel.
Der vil herefter være at give klagerne medhold i de  

 nedlagte påstande, hvorved bemærkes, at den indklagede virksomhed ved den  

 manglende iagttagelse af overenskomstens regler om opsigelsesvarsel findes at  

 have begået et bodspådragende overenskomstbrud.
Boden, der efter påstanden  

 tilfalder Specialarbejderforbundet i Danmark, fastsættes til 10.000 kr.
 De indklagede findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 Indklagede, Brockhuus & Silvan A/S, har handlet overenskomststridigt  

 ved den 1. april 1985 at have opsagt Viggo Toft Schmidt uden iagttagelse af  

 det ham tilkommende opsigelsesvarsel.
 Brockhuus & Silvan A/S betaler en bod på 10.000 kr. til  

 Specialarbejderforbundet i Danmark.
 De indklagede betaler 2.000 kr. i sagsomkostninger til Arbejdsretten.
 (* 1) Henvisninger: Per Jacobsen, s.351 (note 243), K 10.570 (A 1986,  

 s.42), K 10.622 (A 1986, s.53), K 10.933.
