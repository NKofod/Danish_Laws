Skriftlig fremsættelse (5. oktober 2006) Transport- og  

 energiministeren  

  

 (Flemming Hansen):
 Herved tillader jeg mig for Folketinget at fremsætte:
 Forslag til lov om  

 ændring af lov om taxikørsel mv.
(Lovforslag nr.
L 34).
 Det aktuelle lovforslag skal ses i lyset af kommunalreformen  

 og af de muligheder, som følger af kommunalreformen, ligesom det skal tages i  

 betragtning, at en lang række tekniske krav på taxiområdet allerede er blevet  

 lempet.
 Formålet med lovforslaget er således at modernisere og at  

 justere taxiloven i overensstemmelse med den fremtidige kommunale struktur.
 Regeringen finder ikke for nuværende anledning til at tage  

 initiativer til en egentlig liberalisering af taxierhvervet.
Dette skyldes dels, at brugerundersøgelser har vist, at  

 kunderne er ret godt tilfredse med taxierhvervet, dels erfaringer fra  

 udlandet,  

 bl.a.
Sverige, hvor taxierhvervet er blevet liberaliseret.
Her har  

 erfaringerne  

 været lidt blandede.
Kommunerne generelt får efter forslaget mulighed for at  

 etablere kommunale fællesskaber, som kan administrere taxiloven i flere  

 tilgrænsende kommuner.
I dag er der alene i hovedstadsområdet en fælles  

 administration, som udføres af Storkøbenhavns Taxanævn.
 Kommunale fællesskaber på taxiområdet, som kan omfatte  

 større geografiske områder end den enkelte kommune, kan navnlig være en  

 indlysende fordel for kommuner med store sammenhængende byområder.
 Denne mulighed kan samtidig give taxierhvervet  

 stordriftsfordele bl.a. i form af bedre udnyttelse af bilerne, der både kan  

 være bedre for miljøet, og kan give kunderne en mere effektiv kundebetjening.
Kommunerne udenfor hovedstadsområdet får mulighed for at  

 opnå en bedre drift af taxaområdet.
Samtidig kan tilsynet med taxierhvervet  

 på  

 denne måde effektiviseres.
 Kommunalreformen indebærer videre, at en række kommuner, som  

 er tilsluttet Storkøbenhavns Taxinævn, med virkning fra den 1. januar 2007  

 bliver lagt sammen med kommuner, som ikke er tilsluttet Storkøbenhavns  

 Taxinævn.
Storkøbenhavns Taxinævn har af historiske årsager hidtil  

 været omfattet af mere lempelige tilsynsregler, end der gælder for kommuner  

 og  

 kommunale fællesskaber.
Dette gøres der op med, når Storkøbenhavns Taxinævn  

 erstattes af et kommunalt fællesskab.
Det indgår derfor i lovforslaget, at Storkøbenhavns Taxinævn  

 formelt nedlægges og ændres til et kommunalt fællesskab.
Dermed fås lige  

 vilkår  

 og muligheder i hele landet.
Det er vurderingen, at det ikke er muligt at fastholde en  

 sammenhængende og tilfredsstillende taxibetjening af hovedstadsområdet uden  

 en  

 fælles administration af taxiloven.
Derfor opretholdes Storkøbenhavns  

 Taxinævn  

 efter kommunalreformens ikrafttræden frem til det tidspunkt, hvor der er  

 oprettet et kommunalt fællesskab, som kan træde i stedet for Storkøbenhavns  

 Taxinævn.
Der er således i lovforslaget hjemmel til, at transport- og  

 energiministeren kan påbyde kommuner at oprette eller at tilslutte sig til  

 kommunale fællesskaber.
Det kan ske i tilfælde, hvor det vurderes nødvendigt  

 for at sikre en tilfredsstillende kundebetjening.
 Lovforslaget indebærer endelig en ændring af kommunernes  

 adgang til at undtage taxitilladelser fra tilslutningspligten til en  

 bestillingscentral.
Formålet med denne bestemmelse er at fastholde kommunernes  

 muligheder for at gennemføre en fleksibel administration af taxiloven.
I dag  

 skal undtagelser fra tilslutningspligten kombineres med krav om, at den  

 pågældende vognmand alene må køre i geografisk begrænsede områder.
Kommuner  

 med  

 20.000 indbyggere eller derover skal efter forslaget ikke længere behæfte  

 fritagelser med vilkår, der indskrænker udnyttelsesmulighederne.
 Idet jeg i øvrigt henviser til lovforslaget med tilhørende  

 bemærkninger, skal jeg anbefale forslaget til Tingets velvillige behandling.
