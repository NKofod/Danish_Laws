Ved ansættelsen af ejendomsværdien for en udlejet ejerlejlighed,  

 hvoraf lejeren selv ejede 2/12 og hendes to voksne børn resten, havde  

 skyldrådet indrømmet et nedslag på 20% i ejendomsværdien i forhold til  

 ejerlejlighedens værdi som frit omsættelig.
Landsskatteretten stadfæstede  

 ansættelsen under henvisning til karakteren af det bestående lejemål og  

 lejeforholdets specielle status.
 En advokat klagede for A over den af skyldrådet ved 18. alm. vurdering pr.  

 1. januar 1986 foretagne ansættelse af ejendomsværdien for en ejerlejlighed  

 med påstand om nedsættelse.
 Til støtte for påstanden anførte advokaten bl.a., at A alene ejede en  

 ideel anpart på 2/12 af ejerlejligheden, mens hvert af hendes to myndige børn  

 ejede en anpart på 5/12. Endvidere anførtes, at A havde været lejer af  

 lejligheden siden den 1. marts 1972, og efter moderejendommens opdeling i  

 ejerlejligheder havde fortsat lejemålet med interessentskabet som udlejer.
 Skyldrådet havde under henvisning til, at lejligheden ikke kunne anses for  

 fri, men at der samtidig bestod delvis identitet mellem ejer og lejer,  

 indrømmet et nedslag på 20% i ejendomsværdien i forhold til lejlighedens  

 værdi som frit omsættelig ejerlejlighed.
 Advokaten påstod nedslaget forhøjet til 50% under henvisning til at A's  

 ideelle anpart var af så beskeden størrelse, at den ikke på nogen måde  

 medførte væsentlig indflydelse samt, at lejemålet ikke alene var omfattet af  

 lejelovens begrænsninger vedrørende opsigelse men også af lejelovens  

 begrænsninger med hensyn til lejens størrelse m.v.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed.  

 Ved ansættelsen af ejendomsværdien skal der i henhold til bestemmelserne i  

 vurderingslovens § 10, stk. 1, tages hensyn til de til den faste ejendom  

 knyttede rettigheder og byrder af offentligretlig karakter.
 Landsskatteretten fandt, at de i lejelovgivningen indeholdte begrænsninger  

 med hensyn til opsigelse af lejemål måtte anses for en byrde af  

 offentligretlig karakter, der i henhold til ovennævnte bestemmelse skulle  

 tages i betragtning ved ansættelsen af ejendomsværdien.
 Efter det oplyste om den delvise identitet mellem ejendommens lejer og  

 ejer, sammenholdt med det oplyste om den øvrige ejerkreds' nære  

 familiemæssige tilknytning såvel indbyrdes som til lejeren, fandt  

 Landsskatteretten ikke, at ejendommen i vurderingsmæssig henseende fuldt ud  

 kunne sidestilles med sådanne ejerlejligheder, der som følge af lejelovens  

 begrænsninger vedrørende opsigelse af lejeforholdet ikke anses som frit  

 omsættelige, og for hvilke der derfor indrømmes et nedslag til 50% af værdien  

 som fri.
 Ved den foretagne ansættelse var der indrømmet er nedslag på 20% i forhold  

 til ejendommens værdi som fri ejerlejlighed under hensyn til karakteren af  

 det bestående lejemål, hvilket nedslag skulle ses som udtryk for markering af  

 lejeforholdets specielle status.
 Landsskatteretten fandt ikke tilstrækkeligt grundlag for at ændre dette  

 skøn, hvorefter den påklagede ansættelse blev stadfæstet.
