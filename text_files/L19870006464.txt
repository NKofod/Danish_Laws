 I.h.t. kgl. resolution af 16. december 1983 har Danmark ratificeret en i  

 Strasbourg den 16. oktober 1980 udfærdiget europæisk overenskomst om  

 overførelse af ansvar for flygtninge.
 Overenskomsten har følgende ordlyd:
EUROPÆISK OVERENSKOMST OM OVERFØRELSE AF ANSVAR FOR FLYGTNINGE Europarådets medlemsstater, der har undertegnet denne overenskomst, er, i betragtning af, at Europarådet har til formål at tilvejebringe større  

 enhed mellem sine medlemmer, ud fra ønsket om yderligere at forbedre situationen for flygtninge i  

 Europarådets medlemsstater, i ønsket om at lette anvendelsen af artikel 28 i konventionen af 28. juli  

 1951 om flygtninges retsstilling og stk. 6 og stk. 11 i tillægget hertil især  

 hvad angår situationer, hvor en flygtning skifter bopæl og bosætter sig inden  

 for en anden kontraherende parts territorium, idet de ud fra en liberal og human indstilling ønsker særligt at præcisere  

 betingelserne for at overføre ansvaret for udstedelsen af et rejsedokument  

 fra en kontraherende part til en anden, i betragtning af, at det er ønskeligt at afklare dette spørgsmål på en  

 ensartet måde mellem Europarådets medlemsstater, blevet enige om følgende:
Artikel 1 I denne overenskomst skal:
a. udtrykket »flygtning« betyde en person, på hvem konventionen  

 af 28. juli 1951 om flygtninges retsstilling eller i givet fald protokollen  

 af 31. januar 1967 vedrørende flygtninges retsstilling finder anvendelse, b. udtrykket »rejsedokument« betyde det dokument, der udstedes i  

 henhold til ovennævnte konvention, c. udtrykket »første stat« betyde en stat, der er part i denne  

 overenskomst, og som har udstedt et sådant rejsedokument, d. udtrykket »anden stat« betyde en anden stat, der er part i  

 denne overenskomst, og i hvilken en flygtning, der er indehaver af et  

 rejsedokument, udstedt af den første stat, befinder sig.
Artikel 2 1. Ansvaret skal betragtes som overført ved udløbet af  

 en periode på to års faktisk og uafbrudt ophold i den anden stat i forståelse  

 med denne stats myndigheder, eller tidligere hvis den anden stat har tilladt  

 flygtningen at forblive på sit territorium enten permanent eller for et  

 tidsrum, der overskrider rejsedokumentets gyldighedsperiode.
 Denne periode på to år skal regnes fra datoen for flygtningens tilladelse  

 til ophold på den anden stats territorium, eller hvis en sådan dato ikke kan  

 fastsættes, fra datoen for flygtningens henvendelse til myndighederne i den  

 anden stat.
 2. Ved beregningen af den i denne artikels stk. 1  

 fastsatte periode:
a. medregnes ikke ophold, der udelukkende er tilladt med henblik på  

 studier, uddannelse eller lægebehandling, b. medregnes ikke en flygtnings fængselsophold som følge af strafferetlige  

 sanktioner, c. medregnes kun den periode, i hvilken det er tilladt flygtningen at  

 forblive på den anden stats territorium, medens han afventer afgørelsen i en  

 appelsag vedrørende afslag på ansøgning om opholdstilladelse eller vedrørende  

 udvisning, såfremt afgørelsen falder ud til fordel for flygtningen, d. medregnes de perioder, i hvilke flygtningen midlertidigt forlader den  

 anden stats territorium i et tidsrum, der ikke overstiger tre på hinanden  

 følgende måneder eller der ikke ved gentagne udrejser samlet overstiger seks  

 måneder, idet sådanne fravær ikke betragtes som afbrydelse eller ophør af  

 opholdet.
 3. Ansvaret skal ligeledes betragtes som overført, når  

 flygtningen ikke længere kan anmode om fornyet adgang til den første stat i  

 henhold til artikel 4.
Artikel 3 1. Indtil datoen for overførelse af ansvaret skal  

 rejsedokumentet forlænges eller fornyes af den første stat.
 2. Flygtningen skal ikke være nødsaget til at forlade  

 den anden stat for at opnå forlængelse eller fornyelse af sit rejsedokument,  

 men kan til dette formål henvende sig til den første stats diplomatiske eller  

 konsulære repræsentationer.
Artikel 4 1. Så længe der ikke er sket en overførelse af  

 ansvaret i henhold til artikel 2, stk. 1 og 2, skal flygtningen til enhver  

 tid tillades genindrejse på den første stats territorium, også efter udløbet  

 af rejsedokumentets gyldighed.
I sidstnævnte tilfælde skal genindrejse kunne  

 finde sted efter simpel anmodning fra den anden stat, forudsat at denne  

 anmodning fremsættes senest seks måneder efter udløbet af rejsedokumentets  

 gyldighed.
2. Hvis myndighederne i den anden stat er uvidende om  

 flygtningens opholdssted og af den grund ikke kan fremsætte den i stk. 1.  

 nævnte anmodning senest seks måneder efter udløbet af rejsedokumentets  

 gyldighedstid, skal anmodningen fremsættes senest seks måneder efter, at den  

 anden stat har fået kendskab til flygtningens opholdssted.
Anmodningen skal  

 dog fremsættes senest to år efter udløbet af rejsedokumentets gyldighed.
Artikel 5 1. Fra datoen for overførelsen af ansvaret a. skal den første stats ansvar for forlængelse eller fornyelse af  

 flygtningens rejsedokument ophøre, b. skal det påhvile den anden stat at udstede et nyt rejsedokument til  

 flygtningen.
 2. Den anden stat skal informere den første stat om,  

 at overførelse af ansvaret har fundet sted.
Artikel 6 Efter datoen for overførelse af ansvaret skal den anden stat med henblik  

 på familiesammenføring og af humanitære grunde lette adgangen til sit  

 territorium for flygtningens ægtefælle og mindreårige børn eller andre børn,  

 som han forsørger.
Artikel 7 Parternes kompetente myndigheder kan rette direkte henvendelse til  

 hinanden vedrørende spørgsmål om anvendelsen af denne overenskomst.
Disse  

 myndigheder angives nærmere af hver stat samtidig med, at den pågældende stat  

 ved meddelelse til Europarådets generalsekretær giver samtykke til at være  

 bundet af overenskomsten.
Artikel 8 1. Ingen bestemmelse i denne overenskomst skal berøre  

 nogen rettighed eller begunstigelse, som er eller måtte blive tilstået  

 flygtninge uafhængigt af denne overenskomst.
 2. Ingen bestemmelse i denne overenskomst skal kunne  

 fortolkes som værende til hinder for, at en part udstrækker begunstigelserne  

 i denne overenskomst til at omfatte personer, som ikke opfylder de fastsatte  

 betingelser.
3. Gyldigheden af bestemmelser i bilaterale  

 overenskomster mellem kontraherende parter vedrørende overførelse af ansvaret  

 for udstedelse af rejsedokumenter eller, i mangel af en sådan overførelse,  

 vedrørende tilladelse til flygtninges genindrejse ophører ved datoen for  

 ikrafttrædelsen af denne overenskomst mellem disse parter.
Rettigheder og  

 begunstigelser, som flygtninge har erhvervet eller er ved at erhverve i  

 henhold til sådanne overenskomster, berøres ikke.
Artikel 9 1. Denne overenskomst skal være åben for undertegnelse  

 af Europarådets medlemsstater, som kan udtrykke deres samtykke til at være  

 bundet ved a. undertegnelse uden forbehold af ratifikation, accept eller godkendelse,  

 eller ved b. undertegnelse med forbehold af ratifikation, accept eller godkendelse,  

 efterfulgt af ratifikation, accept eller godkendelse.
 2. Ratifikations-, accept- eller  

 godkendelsesinstrumenter skal deponeres hos Europarådets generalsekretær.
Artikel 10 1. Denne overenskomst træder i kraft den første dag i  

 den måned, som følger efter udløbet af en periode på en måned efter datoen,  

 på hvilken to medlemsstater af Europarådet i overensstemmelse med  

 bestemmelserne i artikel 9 har udtrykt deres samtykke til at være bundet af  

 overenskomsten.
 2. For enhver medlemsstat, der senere udtrykker sit  

 samtykke til at være bundet af overenskomsten, træder denne i kraft den  

 første dag i den måned, der følger efter udløbet af en periode på en måned  

 efter datoen for undertegnelsen eller for deponeringen af ratifikations-,  

 accept- eller godkendelsesinstrumentet.
Artikel 11 1. Efter at denne overenskomst er trådt i kraft, kan  

 Europarådets ministerudvalg opfordre enhver stat, som ikke er medlem af  

 Europarådet, men som er deltager i konventionen af 28. juli 1951 om  

 flygtninges retsstilling, eller, i givet fald, protokollen af 31. januar 1967  

 vedrørende flygtninges retsstilling, til at tiltræde overenskomsten.  

 Beslutningen om en sådan opfordring skal tages med den i statuttens artikel  

 20.d foreskrevne stemmeflerhed og efter enstemmighed blandt repræsentanterne  

 for de kontraherende stater, der har ret til at sidde i ministerudvalget.
 2. For enhver tiltrædende stat træder overenskomsten i  

 kraft den første dag i den måned, som følger efter udløbet af en periode på  

 en måned efter datoen for deponeringen af tiltrædelsesinstrumentet hos  

 Europarådets generalsekretær.
Artikel 12 1. Enhver stat kan ved undertegnelsen eller ved  

 deponeringen af sit ratifikations-, accept-, godkendelses- eller  

 tiltrædelsesinstrument angive, for hvilket territorium eller hvilke  

 territorier denne overenskomst skal gælde.
2. Enhver stat kan på et hvilket som helst senere  

 tidspunkt ved en erklæring stilet til Europarådets generalsekretær udstrække  

 denne overenskomst til at gælde for et hvilket som helst andet territorium,  

 som er nærmere angivet i erklæringen.
For et sådant territorium træder  

 overenskomsten i kraft den første dag i den måned, der følger efter udløbet  

 af en periode på en måned efter datoen for generalsekretærens modtagelse af  

 erklæringen.
3. Enhver erklæring, der afgives i medfør af de to  

 foregående stykker, kan for ethvert i erklæringen angivet territorium kaldes  

 tilbage ved meddelelse til Europarådets generalsekretær.
Tilbagekaldelsen får  

 virkning den første dag i den måned, der følger efter udløbet af en periode  

 på seks måneder efter datoen for generalsekretærens modtagelse af  

 meddelelsen.
Artikel 13 Med forbehold af bestemmelserne i artikel 12 skal denne overenskomst for  

 hver af parterne være genstand for de samme begrænsninger og forbehold som  

 dem, hver part har taget for sine forpligtelser i henhold til konventionen af  

 28. juli 1951 om flygtninges retsstilling, eller i givet fald protokollen af  

 31. januar 1967 vedrørende flygtninges retsstilling.
Artikel 14 1. Enhver stat kan ved undertegnelsen eller ved  

 deponeringen af sit ratifikations-, accept-, godkendelses eller  

 tiltrædelsesinstrument erklære at ville gøre brug af det ene eller begge  

 forbehold, der findes i tillægget til denne overenskomst.
Intet andet  

 forbehold kan tages.
2. Enhver kontraherende stat, som har taget et  

 forbehold i henhold til foregående stykke, kan tilbagekalde det helt eller  

 delvis ved meddelelse til Europarådets generalsekretær.
Tilbagekaldelsen får  

 virkning fra datoen for generalsekretærens modtagelse af meddelelsen.
 3. En part, som har taget et forbehold for en  

 bestemmelse i denne overenskomst, kan ikke påberåbe sig denne bestemmelse  

 over for nogen anden part; dog kan en part, hvis forbeholdet er delvist eller  

 betinget, påberåbe sig bestemmelsen i det omfang, denne part selv har  

 accepteret det.
Artikel 15 1. Spørgsmål vedrørende fortolkningen og anvendelsen  

 af denne overenskomst skal afgøres ved direkte konsultation mellem de  

 kompetente administrative myndigheder og om nødvendigt gennem de diplomatiske  

 kanaler.
2. Enhver tvist mellem parterne vedrørende  

 fortolkningen eller anvendelsen af denne overenskomst, som ikke har kunnet  

 afgøres ved forhandling eller på anden måde, skal efter begæring af en af  

 tvistens parter henvises til voldgift.
Hver af parterne udpeger en  

 voldgiftsmand, og de to voldgiftsmænd udpeger en opmand.
Hvis en part ikke  

 inden en frist på tre måneder fra begæringen om voldgift har udpeget sin  

 voldgiftsmand, udpeges denne efter anmodning fra den anden part af  

 præsidenten for Den europæiske Menneskerettighedsdomstol.
Hvis præsidenten  

 for Den europæiske Menneskerettighedsdomstol har samme nationalitet som en af  

 parterne i tvisten, udpeges voldgiftsmanden af rettens vicepræsident eller,  

 hvis vicepræsidenten har samme nationalitet som en af parterne i tvisten, da  

 af det ældste medlem af retten, som ikke har samme nationalitet som en af  

 parterne i tvisten.
Samme fremgangsmåde skal iagttages i tilfælde, hvor de to  

 voldgiftsmænd ikke kan blive enige om valget af opmand.
Voldgiftsdomstolen fastlægger selv sin procedure.
Dens afgørelse træffes  

 ved stemmeflerhed.
Dens kendelse er endelig.
Artikel 16 1. Enhver part kan på et hvilket som helst tidspunkt  

 opsige denne overenskomst ved meddelelse til Europarådets generalsekretær.
 2. Opsigelsen får virkning den første dag i den måned,  

 der følger efter udløbet af en periode på seks måneder efter datoen for  

 generalsekretærens modtagelse af meddelelsen.
 3. De rettigheder og begunstigelser, der i medfør af  

 denne overenskomst er eller er ved at blive erhvervet af flygtninge, skal  

 ikke berøres af opsigelsen.
Artikel 17 Europarådets generalsekretær underretter Rådets medlemsstater og enhver  

 stat, som har tiltrådt overenskomsten, om a. enhver undertegnelse, b. enhver deponering af et ratifikations-, accept-, godkendelses- eller  

 tiltrædelsesinstrument, c. enhver ikrafttræden af denne overenskomst i overensstemmelse med  

 artiklerne 10, 11 og 12, d. ethvert dokument, enhver meddelelse eller information, der vedrører  

 denne overenskomst.
 Til bekræftelse heraf har undertegnede dertil behørigt bemyndigede  

 underskrevet denne overenskomst.
Udfærdiget i Strasbourg den 16. oktober 1980 på engelsk og fransk, således  

 at begge tekster har samme gyldighed, i et eksemplar, som skal deponeres i  

 Europarådets arkiv.
Europarådets generalsekretær skal fremsende bekræftede  

 genparter til hver af Europarådets medlemsstater og til enhver stat, der  

 opfordres til at tiltræde denne overenskomst.
Tillæg Forbehold I henhold til artikel 14, stk. 1, i denne overenskomst kan enhver stat  

 erklære:
1. at for dens vedkommende vil overførelse af ansvar i  

 henhold til bestemmelserne til artikel 2, stk. 1, ikke finde sted blot med  

 den begrundelse, at den har tilladt flygtningen at opholde sig på sit  

 territorium for en periode, der overstiger rejsedokumentets gyldighedstid,  

 udelukkende med henblik på studier eller uddannelse, 2. at den ikke vil acceptere en anmodning om  

 genindrejse fremsat på grundlag af bestemmelserne i artikel 4, stk. 2.
 I medfør af artikel 10, stk. 1, trådte overenskomsten i kraft den 1.  

 december 1980. Danmarks ratifikationsinstrument deponeredes hos Europarådets  

 generalsekretær i Strasbourg den 17. januar 1984, og overenskomsten trådte i  

 henhold til artikel 10, stk. 2, i kraft for Danmarks vedkommende den 1. marts  

 1984.
 Overenskomsten er foruden af Danmark ratificeret eller tiltrådt af:
 Italien, Nederlandene, Norge, Portugal, Schweiz, Spanien, Storbritannien,  

 Sverige.
 Følgende lande har taget forehold i forbindelse med  

 ratifikationen/tiltrædelsen:
 Italien:
 artikel 2, stk. 1, og artikel 4, stk. 2.
 Spanien:
 artikel 2, stk. 1, og artikel 4, stk. 2.
 Storbritannien:
 artikel 2, stk. 1.
 I medfør af artikel 12 har Storbritannien udstrakt overenskomstens  

 anvendelse til følgende områder:
 Jersey, Guernsey og øen Man.
