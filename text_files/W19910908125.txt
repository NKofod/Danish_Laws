Ankestyrelsens principafgørelse D-51-91 om kursusdeltagelse under sygdom - refusion Resume:
Ret til arbejdsgiverrefusion, da lønmodtageren i forlængelse af en sygeperiode deltog i 1 uges fagligt kursus i 37 1/2 time, men fortsat måtte betragtes som fuldt uarbejdsdygtig i sit sædvanlige arbejde.
Der startede ikke en ny 2 ugersperiode ved sygefravær i umiddelbar forlængelse af kurset.
 Love:
Lov om dagpenge ved sygdom eller fødsel - lov nr. 852 af 20. december 1989 - § 5, stk. 1 Lov om sygedagpenge - lov nr. 563 af 9. juni 2006 - § 7 Sagsfremstilling:
 Kommunen traf afgørelse om, at der ikke kunne ydes refusion af dagpenge for perioden den 20. - 24. august 1990, idet denne måtte betragtes som en ny sygeperiode, således at arbejdsgiveren påny har pligt til at udbetale dagpenge i op til 2 uger efter at lønmodtageren, efter sygefravær i perioden den 30. juli - 24. august 1990, havde deltaget i fagligt kursus med fuld løn fra arbejdsgiveren i 37 1/2 time fra den 13. - den 19. august 1990.
 Arbejdsgiveren gør gældende, at lønmodtageren alene deltog i den teoretiske del af kurset, hvorfor det findes urimeligt, at hans fortsatte fravær fra sædvanligt, manuelt arbejde betragtes som et nyt sygefravær.
 Afgørelse:
 Dagpengeudvalget har på sit møde den 24. maj 1991 truffet den afgørelse, at arbejdsgiveren har ret til refusion i dagpenge for perioden den 20. - 24. august 1990, jf. dagpengelovens § 25, stk. 1 og § 26, stk. 1.
 Udvalget har ved afgørelsen lagt vægt på, at lønmodtageren trods sin deltagelse i fagligt kursus i 37 1/2 time fra den 13. - 19. august 1990 med fuld løn fra arbejdsgiveren fortsat måtte betragtes som fuldt uarbejdsdygtig i sit sædvanlige arbejde, jf. dagpengelovens § 5, stk. 1, således at der ikke startede en ny fraværsperiode den 20. august 1990, og således heller ikke en ny 2 ugers periode, i hvilken arbejdsgiveren havde pligt til at udbetale dagpenge.
 Dagpengeudvalget ændrer således kommunens afgørelse.
