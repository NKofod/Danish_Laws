Kulbrinteskat Reference:
 KULBR § 3, jf. § 1.
LV 1997 D.A.2.10 A A/S's klage til Landsskatteretten for skatteåret 1993/94 skyldtes,  

 at Ligningsrådet ikke havde anset de af selskabet selvangivne faste  

 omkostninger, som var påløbet i ledighedsperioder, for  

 fradragsberettigede i selskabets skattepligtige indkomst i henhold til  

 kulbrinteskattelovens § 3, jf. § 1.
Det fremgik af sagen, at selskabet indgik i B- gruppen, som var et  

 datterselskab, der havde specialiseret sig inden for seismisk efterforskning  

 til søs.
Selskabet indgik i 1992 kontrakt med C A/S vedrørende  

 indsamling af seismiske data på 3 felter i den danske del af  

 Nordsøen.
Aktiviteterne blev udført i perioden mellem den 12.  

 marts 1992 og den 11. februar 1993.
Den seismiske efterforskning blev udført ombord på et skib,  

 der var lejet på en langtids timecharter aftale med en uafhængig  

 skibsreder, og specialudstyret af selskabet med henblik på  

 udførelsen af de seismiske havundersøgelser.
Endvidere indgik  

 selskabet en kontrakt med C A/S om bearbejdning og analyse af data indhentet  

 fra den seismiske efterforskning i de ovennævnte felter.
Bearbejdningen  

 og analyseringen af arbejdet blev udført i England.
Ligningsrådet havde anset selskabet for skattepligtigt til Danmark i  

 medfør af kulbrinteskattelovens § 3, jf. § 1, af den opnåede  

 fortjeneste.
Den skattepligtige indkomst var i henhold til  

 selskabsskattelovens § 7, stk. 1 og 2, jf. § 5, stk. 3, opgjort under  

 ét for hele skattepligtsperioden.
Beskatningsretten var tillagt  

 Danmark i henhold til artikel 28 A, stk. 2, jf. artikel 7, i  

 dobbeltbeskatningsoverenskomsten med Storbritannien.
Ved den påklagede ansættelse var den skattepligtige indkomst  

 forhøjet med 4.147.811 kr., som var selvangivet som omkostninger, der  

 var påløbet i ledige perioder uden for den danske  

 skattepligtsperiode.
Forhøjelsen var begrundet med, at der i henhold  

 til kulbrinteskattelovens § 3, stk. 2, alene kunne fradrages omkostninger,  

 der direkte kunne henføres til den pågældende aktivitet,  

 som begrundede skattepligt til Danmark.
Ved ansættelsen havde  

 Ligningsrådet dog godkendt selskabets indkomstopgørelse  

 vedrørende kontraktsperioden med C A/S, uanset at denne dækkede  

 skibets samlede udgifter i 12 måneder fra marts 1992 til marts 1993 mod  

 kontraktsperiodens varighed på kun 11 måneder.
Der var  

 således taget hensyn til påløbne omkostninger til at  

 udstyre og genoprette skibets materiel i en periode på 14 dage  

 før og 14 dage efter kontraktsperioden.
Selskabets revisor havde nedlagt påstand om, at der godkendtes et  

 fradrag på 3.767.751 kr. for udgifter påløbet i  

 ledighedsperioder.
Endvidere havde revisoren nedlagt påstand om  

 godkendelse af yderligere afskrivninger på 1.024.964 kr. som  

 følge af værditab på seismisk udstyr og fradrag for  

 forøgelse af de totale omkostninger ved anvendelse af en valutakurs  

 på 10,546 opgjort til 1.851.431 kr.
Det var oplyst, at selskabet i 1981 indgik en time-charteraftale  

 vedrørende omhandlede skib.
På grund af mangel på  

 kontrakter, refitting, dry docking, transit og stand-by perioder etc. kunne  

 der opstå perioder, hvor skibet ikke var i brug til udførelse af  

 en kontrakt.
Udgifter påløbet som et resultat af ledighedstid  

 kunne derfor betragtes som generelle administrative udgifter, som  

 ifølge kommentaren til OECD-modeloverenskomsten påløb med  

 henblik på selskabets faste driftssted.
Når selskabet indgik en korttidskontrakt som C-kontrakten,  

 måtte det sikre sig, at kontraktbeløbet dækkede  

 såvel de udgifter, der vedrørte den direkte udførelse af  

 kontrakten som selskabets indirekte udgifter, inklusive udgifter  

 vedrørende skibets og udstyrets ledighedstid.
Selskabet havde  

 selvangivet fradrag for ledighedstid vedrørende skibet med 4.147.811  

 kr., opgjort på grundlag af skibets logbog 6 måneder før  

 og 6 måneder efter den danske skattepligtsperiode.
Skibets totale  

 ledighedstid i denne periode beløb sig til 19,38 pct. af den samlede  

 tid.
Fradrag for ledighedstid var derfor beregnet til 19,38 pct. af de  

 samlede faste omkostninger påløbet under C-kontrakten.  

 Baggrunden for denne beregningsmetode var ifølge revisoren, at et  

 gennemsnit på 19,38 pct. ledighedstid i en periode, der kun delvis  

 havde været dækket af kontrakter, efter selskabets opfattelse gav  

 en fair og rimelig beregning af generelle omkostninger, som skyldtes  

 ledighedstid, og som burde kunne anerkendes ved opgørelsen af den  

 skattepligtige indkomst.
Revisoren havde understreget, at der udelukkende var tale om  

 driftsudgifter, som uden diskussion ville være fradragsberettigede  

 efter statsskattelovens § 6, stk. 1, litra a, såfremt der var tale om  

 et fuldt skattepligtigt selskab.
Selskabet havde således som  

 udgangspunkt fradragsret for udgifterne i hjemlandet, men berøvedes  

 værdien heraf, når de ikke kunne fragå i en positiv  

 indkomst.
Beskatningen af fortjenesten i Danmark blev derved for høj,  

 ligesom de forskellige opgørelsesprincipper i hjemland og kildeland  

 medførte, at der ikke blev opnået fuld lempelse i hjemlandet for  

 dobbeltbeskatningen.
Ifølge revisoren medførte Told- og Skatteregionens  

 opfattelse et forkert resultat, når det drejede sig om denne  

 særlige type virksomhed, som havde sin indtjening i afgrænsede  

 perioder i løbet af året, men hvor udgifterne påløb  

 hele året.
De udgifter, der påløb i ledighedsperioderne,  

 var nødvendige for indtjeningen i samme udstrækning som de  

 udgifter, der påløb i selve kontraktsperioden.
Revisoren havde i  

 den forbindelse bemærket, at ledighedsperioderne dækkede over to  

 typer af ledighed, nemlig for det første perioder, som kunne betegnes  

 "funktionel ledighed", som var en nødvendig del af udførelsen  

 af de enkelte kontrakter, såsom vedligeholdelse (dokning), hvor der  

 foretoges eftersyn, vedligeholdelse og reparationer, transit, refitting med  

 henblik på en bestemt kontrakt, stand-by (udefra kommende  

 omstændigheder), etc.
Disse perioder var en nødvendig forudsætning for, at der  

 fortsat kunne indgås kontrakter.
Skibet var eksempelvis i tørdok  

 umiddelbart efter C-kontraktens udløb, og de derved  

 påløbne udgifter kunne helt naturligt henføres til denne  

 kontrakt.
Derudover opstod der ledighedsdage, hvor man ventede på at  

 få en kontrakt, og som derfor ikke kunne henføres til en bestemt  

 kontrakt.
Revisoren havde i den forbindelse givet udtryk for, at de 5.449.281 kr.,  

 som Told- og Skatteregionen havde godkendt ud over skattepligtsperioden,  

 meget vel kunne dække de udgifter, der havde funktionel  

 sammenhæng med den danske kontrakt.
Tvisten vedrørte derfor  

 konkret de udgifter, der var påløbet i ledighedsperioder, som  

 ikke kunne henføres direkte til den danske skattepligtsperiode.
Revisoren havde gjort gældende, at indkomstopgørelsen skulle  

 baseres på de retningslinier, der gjaldt for indkomstopgørelsen  

 for et fast driftssted, jf.
OECD-modeloverenskomstens artikel 7, stk. 3, idet  

 virksomheden i henhold til artikel 28 A, stk. 2, i  

 dobbeltbeskatningsoverenskomsten med Storbritannien, skulle anses for drevet  

 gennem et i Danmark beliggende fast driftssted.
Fradragsretten omfattede  

 derfor såvel direkte som indirekte driftsudgifter, der var afholdt med  

 henblik på det faste driftssted, uanset hvor de var  

 påløbet.
Der var efter revisorens opfattelse hjemmel til at  

 fradrage udgifter påløbet i egentlige ledighedsperioder, hvilket  

 bl.a. fremgik af pkt. 16 i OECD-kommentarerne til artikel 7 i  

 modeloverenskomsten.
Her fremgik det, at der ikke gjaldt en fast  

 fordelingsmetode for faste udgifter.
Til støtte for den nedlagte påstand havde revisoren endvidere  

 henvist til Norges Høyesteretts dom af 9. marts 1995 (Regalia-dommen).  

 Ved dommen blev der godkendt fradrag for en del af de omkostninger, der var  

 påløbet i en stand-by periode.
Fradraget blev fastsat  

 skønsmæssigt efter forholdet mellem varigheden af  

 kontraktsperioderne i de pågældende lande.
Selskabets opgørelse efter princippet i Regalia-dommen var baseret  

 på størrelsen af de direkte omkostninger i ledighedsperioder i  

 indkomstårene 1992 og 1993 beregnet under ét, hvilket  

 beløb var opgjort til 16.765.699 kr.
Fordelt på de forskellige  

 kontrakter i perioden kunne 9.217.032 kr. henføres til den  

 fortjeneste, der var opnået ved C-kontrakten.
Under hensyntagen til at  

 der ved ansættelsen var godkendt fradrag vedrørende skibet for  

 en 12-måneders periode, var fradraget reduceret med 1/12 af de samlede  

 omkostninger, der var godkendt ved ansættelsen, eller 5.449.281 kr.,  

 således at det påståede fradrag herefter udgjorde 9.217.032  

 kr. ÷ 5.449.281 kr. eller 3.767.751 kr.
Med hensyn til påstanden om yderligere fradrag for afskrivninger  

 på seismisk udstyr var det oplyst, at selskabet ved ansættelsen  

 havde fået godkendt afskrivninger svarende til de  

 regnskabsmæssige afskrivninger i den omhandlede periode.
Disse var  

 foretaget efter et lineært princip ud fra de enkelte driftsmidlers  

 levetid.
Metoden blev anvendt efter aftale med selskabets revisor ud fra den  

 betragtning, at det ville være meget vanskeligt at fastslå  

 driftsmidlernes handelsværdi ved henholdsvis skattepligtens  

 indtræden og ophør.
Påstanden om yderligere fradrag for afskrivning var fremsat som  

 følge af, at selskabet ophørte med seismiske  

 marineundersøgelser i juli 1994, i hvilken forbindelse det seismiske  

 udstyr blev afhændet.
Det var revisorens opfattelse, at det ved  

 afhændelsen konstaterede tab burde fordeles ligeligt over 4 år,  

 hvilket betød, at afskrivningerne i den danske  

 indkomstopgørelse skulle forøges med 1.024.964 kr.
Det var til  

 støtte herfor gjort gældende, at de ved  

 indkomstopgørelsen foretagne afskrivninger ikke havde været  

 udtryk for det reelle værditab i skattepligtsperioden.
 Endelig havde revisoren nedlagt påstand om, at udgifterne skulle  

 forhøjes som følge af, at den anvendte valutakurs skulle  

 reguleres, så den stemte overens med den gennemsnitlige kurs på  

 indbetalingerne fra C A/S.
Revisoren havde i den forbindelse oplyst, at værdien af det engelske  

 pund faldt fra ca. 11 kr. i marts 1992 til ca. 9 kr. i februar 1993.  

 Indbetalingerne fra C A/S havde udgjort 80.396.569 kr.
Bogføringen i  

 selskabet var sket til kursen på betalingsdagen, som gennemsnitligt  

 havde været 10,546. Ved omregning af udgifterne til danske kroner var  

 der anvendt en gennemsnitlig kurs på 10,256.
Revisoren havde gjort gældende, at den gennemsnitlige kurs for  

 indbetalinger ligeledes skulle anvendes på udgifterne, der herved  

 forøgedes med 1.851.431 kr.
I modsat fald ville kursfaldet på  

 pundet have medført, at udgifternes værdi i kroner var faldet i  

 forhold til indtægternes værdi i kroner.
Indtægterne indgik  

 dermed i indkomstopgørelsen med en forholdsmæssig højere  

 vægt end udgifterne, hvorved beskatningen blev tilsvarende for  

 høj.
Da udgifterne afholdt i pund var direkte knyttet til erhvervelsen  

 af indkomsten i kroner, jf. statsskattelovens § 6 a, burde udgifterne  

 medregnes til den højere kurs for at opnå balance mellem  

 periodens indtægter og udgifter.
 Told- og Skattestyrelsen havde den 8. december 1997 overfor  

 Landsskatteretten udtalt følgende:
 " Fradrag for omkostninger i ledighedsperioder er overordnet et  

 spørgsmål om allokering af de samlede udgifter mellem  

 henholdsvis bopælslandet og det eller de faste driftssteder, hvor der  

 har været aktivitet.
 I bopælslandet vil den globale indkomst blive opgjort, men der vil  

 blive beregnet lempelse for indkomst hidrørende fra udlandet.  

 Indkomsten fra udlandet vil blive opgjort netto, dvs. med fradrag af de  

 udgifter, der er anset for medgået hertil.
Såfremt kildelandet indrømmer fradrag for udgifter, som  

 bopælslandet samtidig anser for vedrørende indkomst i  

 bopælslandet, vil dette resultere i dobbelt fradrag for de  

 pågældende udgifter.
Det samme er tilfældet, hvis mere end  

 ét kildeland indrømmer fradrag for de samme udgifter.
Hvis  

 hverken bopælslandet eller kildelandet anser udgifterne for at  

 vedrøre indkomst derfra, kan dobbeltbeskatning opstå.
Det er derfor væsentligt, at de involverede kilde- og  

 bopælslande har samme opfattelse af, hvilke allokeringsprincipper, der  

 skal anvendes.
Dette forudsætter naturligvis overblik over både  

 de totale udgifter og hvor mange kildelande der er tale om.
 Periodevis aktivitet gennem flere år.
De to norske domme vedrørende Uncle John og Regalia er  

 fortolkningsbidrag til allokeringsprincipper.
Yderligere norsk  

 fortolkningsbidrag vil blive dom i BJ Service Company (UK) Ltd., som  

 forventes i marts 1998. Fælles for de 3 sager er, at der har  

 været periodevis aktivitet på norsk sokkel gennem flere år.  

 I alle sagerne drejer spørgsmålet sig om, hvorvidt indirekte  

 omkostninger på dage uden aktivitet i Norge indenfor det enkelte  

 kalenderår skal kunne fradrages i den begrænsede skattepligtige  

 indkomst.
 Enkeltstående kontrakter.
 I Danmark er offentliggjort Ligningsrådets afgørelse, TfS  

 1995.646. Til forskel fra de norske sager drejede de her nævnte danske  

 sager sig om kontrakter i en kort periode (ca. 2 måneder) i et enkelt  

 år.
 Tilknytningen til Danmark som kildeland er således væsentligt  

 løsere end i ovennævnte norske sager, idet der kun er tale om en  

 enkelt kortvarig skattepligtsperiode her.
I A Ltd. er der tale om en enkeltstående skattepligtsperiode.  

 Kontrakten omfatter 11 måneder.
Selskabet er således  

 skattepligtigt efter kulbrinteskatteloven for den pågældende  

 periode, hvorefter skattepligten til Danmark ophører.
Der indgås  

 ikke flere kontrakter vedrørende Danmark.
I opgørelsen af indkomsten til Danmark kan naturligvis fradrages  

 alle udgifter vedrørende kilder her.
Der ses således ikke alene  

 på tidsmæssig sammenhæng.
Dageantal er dog formentlig i  

 mange tilfælde den mest fornuftige fordelingsnøgle, når  

 det drejer sig om indirekte omkostninger.
Men udgifter, der godtgøres  

 at vedrøre en given kontrakt, vil kunne fradrages ved  

 indkomstopgørelsen uanset tidsmæssig sammenhæng.
Efter såvel kulbrinteskattelovens § 3 som selskabsskattelovens § 9  

 kan der alene fratrækkes udgifter, der vedrører indtægter,  

 omfattet af den begrænsede skattepligt.
Hvor skattepligten til Danmark  

 alene er en kort enkeltstående periode bør udgifterne også  

 kunne relateres til denne periode, bortset fra konkret afholdte udgifter i  

 forbindelse med den eller de indtægtsgivende kontrakter.
 Storbritanniens praksis.
Fortolkningsbidrag vedrørende ledighedsperioder foreligger fra  

 Storbritannien, Inland Revenue, Oil Taxation Office (OTO), der  

 offentliggør Guidance Notes.
Noten omhandler situationer, hvor  

 skattepligten til Storbritannien består i en periode, hvor et  

 fartøj eller en rig er ledig, fordi der samtidig er andre  

 fartøjer eller rigge i aktivitet på britisk sokkel.
I disse  

 situationer tillader OTO fradrag for en rimelig andel af omkostninger i  

 ledighedsperioden.
Den omtalte guidance note dækker ikke, hvor kun et enkelt skib eller  

 en enkelt rig er i arbejde, dvs. når der er tale om skattepligt i  

 isolerede perioder.
I disse tilfælde vil der ikke blive tilladt fradrag  

 for ledighedsomkostninger, fordi beskatningsretten alene omfatter perioden  

 med offshore aktiviteten.
Dette er beskrevet i en kommentar til guidance noten, dateret 17.  

 september 1997, og udleveret på et seminar i Edinburgh, hvor emnet blev  

 drøftet.
Det er heri anført, at "it should be emphasised that  

 the guidance note is aimed at vessel (or rig) operators who have more than  

 one such mobile asset because this is the most common situation seen in the  

 UK.
It therefore does not specifically cover single vessel (or rig) owners.  

 Instead we prefer to deal with these cases on a case by case basis because  

 our treatment depends on the precise facts of the case.
Where it is  

 established that the vessel (or rig) operates intermittently on the UKCS so  

 that the periods of activity relate to isolated periods we would not allow  

 any idle time costs whatsoever since we would contend that our taxing rights  

 would be restricted to the periods of offshore activities.
However where it  

 is established that the vessel (or rig) operates regularly, year in year out,  

 on the UKCS we would allow idle time costs in accordance with the principles  

 set out in the guidance note".
Det fremgår i øvrigt af guidance noten, at fradrag for  

 ledighed skal reduceres med eventuelle betalinger for "waiting in harbour",  

 "stand by", "down time", "mobilisation" eller "demobilisation". Det  

 fremgår videre, at hvor antal dage anvendes ved allokering, anvendes  

 som nævner det antal dage, som bogføringen dækker.
OTO  

 anerkender ikke, at nævneren kan være et andet tal, f.eks. det  

 antal dage, riggen har været i arbejde.
 Konkret vurdering.
A Ltd's skattepligt til Danmark er begrænset til perioden 11.marts  

 1992 til 11. februar 1993. Der er indrømmet fradrag for alle direkte  

 og indirekte omkostninger vedrørende den pågældende  

 periode.
Som led i en forhandling med selskabet blev der yderligere  

 indrømmet fradrag for en måneds omkostninger, således at  

 omkostninger marts 1992 - marts 1993 (12 måneder) er fratrukket.
Der er  

 ikke konkret godtgjort yderligere omkostninger vedrørende den danske  

 aktivitet.
Efter Styrelsens opfattelse kan der herefter ikke fradrages  

 ledighedsomkostninger for tiden før og efter indtræden og  

 ophør af skattepligt til Danmark.
Styrelsens opfattelse er således i overensstemmelse med OTO's  

 praksis.
Det må antages, at Storbritannien anerkender fradrag for  

 ledighedsomkostningerne, som en logisk konsekvens af, at de ikke ville blive  

 anset for at høre til indkomst fra kildelandet.
 Grundlag for beregninger af omkostninger i ledighedsperioder.
 Efter Styrelsens opfattelse vil der således ikke blive tale om nogen  

 beregning af ledighedsomkostninger vedrørende den danske indkomst.
 Til Landsskatterettens kontors bemærkninger om godkendelse af  

 selskabets opgørelse i henhold til den subsidiære påstand  

 vil Styrelsen dog komme med nedenstående kommentarer.
Klagers beregninger viser allokeringen af udgifter i perioder uden  

 aktivitet.
C-kontrakten varer i 337 dage.
Ledighedsomkostningerne fordeles af  

 klager i forhold til antal dage uden kontrakt.
I brev af 2. december 1994 er  

 anført, at "apart from the contract with C the company has only had  

 one other similar contract with NN in the Norwegian Sector from April 1992 to  

 October 1992 ". Såfremt overhead omkostninger er samtlige overhead  

 omkostninger, bliver der henført for meget til den danske kontrakt,  

 idet en del heraf burde henføres til Norge, hvor der har været  

 aktivitet i en del af perioden for den danske aktivitet.
Det af klager anvendte fordelingsprincip er ikke i overensstemmelse med  

 Regalia.
I Regalia sagen foretages beregningen indenfor det enkelte  

 kalenderår.
En opdeling på 1992 og 1993 giver alt andet lige  

 følgende resultat:
1992 Antal dage under kontrakt 328, heraf Mærsk 295. Udgifter i perioden 5.383.446 kr.
Danmark 295/328 af 5.383.446 = 4.841.819 kr.
1993 Antal dage under kontrakt 285, heraf Mærsk 42. Udgifter i perioden11.382.252 kr.
Danmark 42/285 af ll.382.252    = 1.677.385 kr.
1992 + 1993 6.519.204 kr.
 "Regalia-metoden" fører altså til, at der henføres  

 2.697.828 kr. mindre til Danmark end vist i klagerens beregninger.
 Anvendelse af den britiske metode ville yderligere reducere  

 beløbet, idet nævneren ville være 365:
1992 295/365 af 5.383.446 4.351.004 kr.
1993 42/ 365 af ll.382.252 1.309.739 kr.
1992 + 1993 5.660.743 kr.
Som led i forhandling er godkendt 5.449.281 kr.
Sammenfattende kan om beregningsmetoden konkluderes, at omkostninger, der af klager er henført til den danske  

 kontrakt, muligvis burde fordeles mellem den danske kontrakt og den norske  

 kontrakt, som udføres i en del af perioden.
at efter "Regalia-princippet" ses der på hvert  

 kalenderår for sig.
Den danske kontrakt har relativt stor vægt i  

 1992 og relativt lille vægt i 1993. Ledighedsomkostningerne i 1993 er  

 mere end dobbelt så høje som i 1992. Ved sammenlægningen  

 af de 2 år i bilag 1e kommer de høje ledighedsomkostninger i  

 1993 til at indgå med for stor vægt på den danske  

 kontrakt.
at "Regalia-princippet" ikke accepteres i Storbritannien, hvor  

 selskabet er fuldt skattepligtigt.
Efter Storbritanniens praksis skulle der  

 ikke fratrækkes ledighedsomkostninger i den danske kontrakt, men i  

 situationer, hvor fradrag for ledighedsomkostninger ville blive accepteret,  

 ville brøkens nævner være 365.
at selskabet allerede er indrømmet fradrag for en  

 måneds omkostninger udover kontraktens varighed, 5.449.281 kr., eller  

 et tal, der ligger i nærheden af en beregning af ledighedsomkostninger.  

 Det er derfor Styrelsens opfattelse, at eventuel indrømmelse af  

 fradrag for ledighedsomkostninger allerede er dækket af dette  

 beløb. " Told- og Skattestyrelsen havde under sagens behandling i Landsskatteretten  

 indstillet ansættelsen stadfæstet under henvisning til dommen af  

 19. maj 1998 fra Norges Høyesterett.
Dommen angik  

 skatteansættelser for det britiske selskab B.J.
Services Company (UK)  

 Ltd., der udførte enkeltstående kontrakter på norsk  

 kontinentalsokkel, og tvisten vedrørte opgørelsen af fradrag i  

 den norske indkomst for selskabets faste udgifter, herunder leje af  

 langtidschartret skib, finansierings- og administrationsudgifter samt visse  

 salgsomkostninger.
Skattemyndighederne havde godkendt fradrag for variable  

 omkostninger, som var direkte knyttet til kontrakter på norsk  

 område, samt for en forholdsmæssig andel af variable  

 omkostninger, som generelt var påløbet i tilknytning til  

 udførelsen af kontrakter, men som ikke kunne tilskrives en bestemt  

 kontrakt.
Selskabet havde derudover selvangivet fradrag for faste udgifter  

 efter forholdet mellem aktivitetsdage i Norge og det samlede antal  

 aktivitetsdage i regnskabsåret.
Norges Høyesterett fandt, at det  

 afgørende for fradragsretten var, om udgifterne var  

 påløbet i forbindelse med virksomheden i Norge, jf. den  

 norsk-britiske dobbeltbeskatningsaftale artikel 7, nr. 3. Ved vurderingen  

 heraf var det samtlige dommeres opfattelse, at fradraget skulle  

 opgøres som en andel af indkomstårets samlede faste udgifter.  

 Ved beregningen af den fradragsberettigede andel skulle antallet af dage, der  

 var medgået til udførelsen af kontrakter på norsk  

 område sættes i forhold til hele indkomståret og ikke som  

 påstået i forhold til skibets samlede antal aktivitetsdage.
Der  

 var ikke under Norges Høyesteretts behandling af sagen fremsat  

 indsigelser mod skattemyndighedernes opgørelse af kontraktsdage i  

 Norge, men det blev tilkendegivet, at beredskabsperioder, som var  

 nødvendige for udførelsen af kontrakter på norsk  

 område, måtte regnes som en del af virksomheden der, og at  

 udgifterne derfor var fradragsberettigede.
Told- og Skattestyrelsen havde anført, at det fordelingsprincip,  

 der var fastlagt med den norske højesteretsdom vedrørende B.J.  

 Services Company (UK) Ltd., var i overensstemmelse med gældende  

 principper for opgørelse af begrænset skattepligtig indkomst.  

 Dette princip indebar en isoleret opgørelse af indkomsten i  

 skattepligtsperioden med fradrag af de udgifter, der var påløbet  

 i virksomheden på det faste driftssted.
Herefter skulle der i  

 kildelandet alene gives fradrag for faste udgifter i skattepligtsperioden  

 beregnet i forhold til kalenderåret.
Til skattepligtsperioden kunne  

 henregnes dage, der var nødvendige for udførelsen af kontrakten  

 i kildelandet.
Derimod kunne der ikke inddrages venteperioder, som ikke havde  

 tilknytning til aktiviteten i kildelandet.
 Landsskatterettens bemærkninger:
 Ansættelsen af selskabets skattepligtige indkomst til Danmark  

 omfattede den periode, hvor selskabet havde drevet virksomhed på dansk  

 område og herved havde erhvervet indkomst, som var omfattet af  

 kulbrinteskattelovens § 1.
Ved indkomstopgørelsen gjaldt bestemmelsen i kulbrinteskattelovens  

 § 3, stk. 2, sammenholdt med artikel 7, jf. artikel 28 A, i  

 dobbeltbeskatningsoverenskomsten med Storbritannien.
Der kunne således  

 i den skattepligtige indkomst kun fratrækkes udgifter i det omfang, de  

 vedrørte indtægter fra det faste driftssted omfattet af den  

 begrænsede skattepligt.
 Ved den påklagede ansættelse var der godkendt fradrag for  

 såvel direkte som indirekte omkostninger påløbet i en  

 12-måneders periode, som strakte sig fra ca. 14 dage før til ca.  

 14 dage efter kontraktsperioden med C A/S.
Det var herefter spørgsmålet, om selskabet yderligere kunne  

 fratrække faste driftsudgifter, som var påløbet i  

 ledighedsperioder uden for den danske skattepligtsperiode.
Ved  

 ledighedsperioder skulle forstås perioder, hvor selskabet ikke havde  

 været begrænset skattepligtig til Danmark eller andre lande.
Landsskatteretten kunne i princippet tiltræde det af Told- og  

 Skattestyrelsen anførte, hvorefter der som udgangspunkt ikke var  

 adgang til at fratrække udgifter påløbet i  

 ledighedsperioder ved indkomstopgørelsen for et fast driftssted efter  

 kulbrinteskatteloven § 3. Der måtte dog efter en konkret vurdering  

 være adgang til at henføre udgifter hertil, hvis der kunne  

 påvises en nødvendig sammenhæng mellem udgifternes  

 afholdelse og indkomsterhvervelsen, jf. den af Styrelsen nævnte praksis  

 fra Norge og England, herunder særlig norsk højesteretspraksis.  

 Den andel af indkomstårets samlede faste udgifter, som kunne  

 fragå i den danske begrænset skattepligtige indkomst, skulle  

 efter rettens opfattelse beregnes på grundlag af et skøn over  

 det antal dage, der i løbet af indkomståret var medgået  

 til udførelsen af indtægtsgivende kontrakter på dansk  

 område.
Beregningsmæssigt kunne der således blive tale om  

 at anvende en virksomhedsperiode, der strakte sig ud over  

 skattepligtsperioden.
 Ved den påklagede ansættelse var der godkendt fradrag for  

 faste udgifter svarende til en periode, der strakte sig ca. 14 dage på  

 hver side af kontraktsperioden, og det var ikke fra selskabets side gjort  

 gældende, at en større andel af ledighedsperioderne havde  

 været direkte knyttet til udførelsen af den danske kontrakt.
 På dette grundlag fandt retten, at ansættelsen var i  

 overensstemmelse med det ovenfor nævnte fordelingsprincip, og den  

 påklagede ansættelse blev stadfæstet på dette  

 punkt.
Med hensyn til selskabets påstand om yderligere afskrivninger  

 på driftsmidler, bemærkede retten, at afhændelsen var sket  

 efter den danske skattepligtsperiodes ophør, hvorfor tabet herved ikke  

 vedrørte den danske indkomst.
Der var ikke hjemmel til  

 efterfølgende at korrigere tidligere foretagne afskrivninger som  

 følge af et senere konstateret tab ved afhændelse.
 For så vidt angik spørgsmålet om, hvilken valutakurs,  

 der skulle anvendes ved omregning af udgifterne, bemærkede retten, at  

 den selvangivne kurs var i overensstemmelse med gældende praksis, idet  

 tidspunktet for udgiftens afholdelse og ikke indtægtens erhvervelse var  

 afgørende for kursfastsættelsen på udgiftsbeløbene.  

 Der kunne således ikke skattemæssigt rettes op på  

 kursfaldets betydning for udgifternes vægt i forhold til  

 indtægterne, og revisorens påstand blev ikke taget til  

 følge.
