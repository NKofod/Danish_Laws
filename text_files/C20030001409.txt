Cirkulære om ændring af praksis og  

 genoptagelse af sager om afgift af glødelamper, der er fastmonteret  

 med en parabol eller sokkel1) 1. Afgift af glødelamper Ifølge § 3, stk. 1, i  

 lovbekendtgørelse nr. 638 af 21. august 1998 af lov om forskellige  

 forbrugsafgifter senest ændret ved lov nr. 1295 af 20. december 2000  

 (afgiftsforhøjelser) svares der en afgift til statskassen af  

 elektriske glødelamper, der for varer med en største bredde  

 (diameter) af over 19 mm eller en største længde af over 35 mm  

 udgør 3 kr. 75 øre pr. stk. og for andre varer 75  

 øre pr. stk.
Før den 1. januar 2001 udgjorde afgiften for  

 varer med en største bredde (diameter) af over 19 mm eller en  

 største længde af over 35 mm 2 kr. 50 øre og for andre  

 varer 50 øre pr. stk.
Told- og Skattestyrelsen udsendte den 19. juni 2000 en  

 meddelelse med en præcisering af reglerne for  

 afgiftsfastsættelsen af halogenpærer, idet der var konstateret en  

 uens praksis i regionerne.
Ifølge meddelelsen skulle udgangspunktet  

 for opmåling af en elektrisk pære være enheden som helhed  

 dvs. inklusive en evt. parabol og sokkel, når disse indgik i en  

 sammenbygget enhed og blev solgt som sådan.
2. Landsskatteretskendelse om afgiftsberigtigelsen af  

 glødelamper Landsskatteretten har den 28. oktober 2002 afsagt kendelse  

 i en sag om afgiftsberigtigelse af glødelamper.
Kendelsen er  

 offentliggjort i SKM.2002.593. LSR.
Landsskatteretten fandt, at det alene er  

 selve glødelampen, der skal indgå i beregningen af  

 største bredde/længde, jf. forbrugsafgiftslovens § 3,  

 stk. 1. En glødelampe defineres som en lyskilde, som består  

 af en glasbeholder, hvori en metaltråd eller kultråd lyser ved  

 elektrisk strøm, fx en elektrisk pære.
 Retten fandt, at det forhold, at glødelampen er  

 sammenbygget med en eventuel sokkel og parabol, alene beror på den  

 valgte konstruktion og dermed ikke kan tillægges vægt ved  

 afgørelsen.
3. Kendelsens betydning Kendelsen får betydning for sager, der er afgjort i  

 overensstemmelse med Told- og Skattestyrelsens meddelelse af 19. juni 2000  

 vedrørende beregningen af glødelampers størrelse,  

 når glødelampen er sammenbygget i en speciel konstruktion.
 Anmodning om tilbagebetaling skal indgives til de  

 regionale told- og skattemyndigheder.
 De regionale told- og skattemyndigheder anmodes om af egen  

 drift at genoptage og afgøre de sager, som de har kendskab til.
Det er udelukkende virksomheder, der har indbetalt  

 afgiften til ToldSkat, der kan få tilbagebetalt afgiften.
Herudover er  

 det en betingelse for tilbagebetaling af afgift, at afgiften ikke er  

 væltet over på andre.
Fremover skal praksis vedrørende beregningen af  

 glødelampers størrelse, når glødelampen er  

 sammenbygget i specielle konstruktioner, ændres.
Når der er tale  

 om glødelamper jfr. forbrugsafgiftslovens § 3, stk. 1, der  

 er sammenbygget med en evt. sokkel eller parabol, er det alene  

 glødelampens størrelse dvs. uden den specielle konstruktion,  

 der skal indgå i beregningen af afgiftspligten.
 For glødelamper, der ikke er sammenbygget i  

 specielle konstruktioner, er det fortsat pærens største  

 mål dvs. inklusive fatning/sokkel, der skal indgå i beregningen  

 af største længde/bredde.
4. Oplysninger til brug for behandlingen af tilbagebetalingskrav Det beror på en konkret vurdering af samtlige  

 oplysninger i sagen, om betingelserne for tilbagebetaling er opfyldt.
Det  

 påhviler virksomheden at give de oplysninger, der er relevante for en  

 konkret bedømmelse af den enkelte sag.
 En virksomhed, der vil rejse krav om tilbagebetaling,  

 må dokumentere følgende:
 1. Størrelsen af det rejste krav, herunder  

 oplysning om kravets fordeling på afgiftsperioder og oplysning om  

 afgiftssatsen, således at der udelukkende indgår  

 tilbagebetalingsberettiget afgift i kravet.
 2. Oplysninger om, at virksomheden i den periode, kravet  

 vedrører, har været afskåret fra at overvælte  

 forbrugsafgiften på sine kunder, således at virksomheden har lidt  

 et tab.
4.1. Dokumentationskravet konkret Virksomheden skal vedlægge følgende  

 oplysninger som dokumentation:
 1. Oplysninger og dokumentation af størrelsen af  

 det rejste krav gennem regnskabs-materiale for den periode, som kravet  

 vedrører.
 2. En beskrivelse af virksomheden, dens  

 arbejdsområde, kundegrundlag, prispolitik mv.
 3. Oplysninger om prisfastsættelsen for de enkelte  

 udleveringer, herunder prispolitik og priskalkulationer, i det omfang  

 sådanne kalkulationer foreligger, med henblik på belysning af  

 konkurrencesituationen.
4.2. Øvrige oplysninger Evt. andre oplysninger, som de regionale told- og  

 skattemyndigheder må anse for nødvendige ved behandlingen af den  

 konkrete sag, fx:
 1. Oplysninger om navne og beliggenhed vedrørende  

 de konkurrerende virksomheder, der efter virksomhedens opfattelse hindrede  

 virksomheden i at indregne forbrugsafgiften i dens priser.
2. Oplysninger om de priser, herunder de af  

 konkurrenternes priser, der er indgået i virksomhedens  

 prisfastsættelse.
Virksomheden skal i den forbindelse  

 sandsynliggøre, at de pågældende oplysninger faktisk er  

 indgået i prisfastsættelsen.
 3. Oplysninger om konkurrenceforholdene konkret, herunder  

 oplysninger om sammenlignelighed, omsætningskalkuler, virksomhedens  

 skønnede markedsandele o.l.
 4. Oplysninger om branchen generelt i form af  

 omsætnings-, pris- og markedsudvikling.
5. Forældelse og forrentning Kravet om tilbagebetaling i henhold til dette  

 cirkulære er omfattet af den femårige forældelsesfrist  

 efter lov om forældelse af visse fordringer (1908-loven). Kravet om  

 tilbagebetaling er omfattet af lovens § 1, stk. 1, nr. 6, om  

 betalinger, der er foretaget i urigtig formening om, at beløbet  

 skyldtes (condictio indebiti).
Forældelsesfristen løber fra tidspunktet for  

 betaling af afgiften.
Forældelsesfristen berostilles, så  

 længe en anmodning om tilbagebetaling behandles af de regionale told-  

 og skattemyndigheder.
Forældelsesfristen afbrydes ved de regionale  

 told- og skattemyndigheders anerkendelse af tilbagesøgningskravet  

 eller ved foretagelse af retslige skridt.
Tilbagebetalingskrav forrentes efter de almindelige regler  

 om forrentning, jf. cirkulære nr. 157 af 14. oktober 1987 om  

 forrentning af visse tilbagebetalingsbeløb.
Forrentningen er  

 skattepligtig indkomst i henhold til statsskattelovens § 4, litre e.
6. Kompetence og klagefrister Virksomhedens tilbagebetalingskrav skal rejses overfor  

 virksomhedens regionale told- og skattemyndighed, der træffer  

 afgørelse i 1. instans.
 Såfremt en virksomhed ønsker at klage over  

 den regionale told- og skattemyndigheds afgørelse, gælder de  

 almindelige klagebestemmelser.
 Landsskatteretten behandler klager over de  

 afgørelser, der er nævnt i forbrugsafgiftslovens § 19 a.  

 Andre afgørelser fx vedrørende overvæltning og  

 forældelse påklages til Told- og Skattestyrelsen.
 Klagefristen til Landsskatteretten og til Told- og  

 Skattestyrelsen er 3 måneder, jf  

 sagsudlægningsbekendtgørelsens § 20. I øvrigt finder  

 reglerne i skattestyrelseslovens kap. 3 og 3 A anvendelse.
7. Gyldighed Cirkulæret træder i kraft den 18. februar 2003  

 og ophæves den 31. marts 2008.
Told- og Skattestyrelsen, den 10. februar  

 2003 Ole Kjær /Per Hvas 1)  I  

 Told- og Skattestyrelsens interne nummerrække har cirkulæret nr.  

 2003-05.
