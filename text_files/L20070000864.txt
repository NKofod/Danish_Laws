Bekendtgørelse  

 af nordisk overenskomst af 1. november 2004  

  

 om folkeregistrering ________ Der er den 1. november 2004 i Stockholm indgået en  

 overenskomst mellem Danmark, Finland, Island, Norge og Sverige om  

 folkeregistrering.
 Overenskomsten har følgende ordlyd:
OVERENSKOMST  

  

 MELLEM DANMARK, FINLAND, ISLAND, NORGE OG SVERIGE OM  

  

 FOLKEREGISTRERING Regeringerne i Danmark, Finland, Island, Norge og Sverige er for  

 at lette folkeregistreringen af personer i de kontraherende stater blevet  

 enige  

 om følgende:
Artikel 1 1. Denne overenskomst gælder personer, som er  

 registreret som bosat i en af de kontraherende stater, og som har til hensigt  

 at flytte, eller som er flyttet til en anden af disse stater.
Tidsbegrænsede  

 ophold af under 6 måneders varighed regnes normalt ikke som flytning.
 2. En flytning omfattes ikke af overenskomsten,  

 såfremt  

 fraflytningsstaten ikke senest 3 måneder efter anmeldt fraflytning har  

 modtaget  

 underretning efter artikel 2, nr. 2, 3. led.
Artikel 2 1. Den, der er flyttet fra en af de kontraherende  

 stater  

 til en anden af disse stater, skal inden den tidsfrist, som gælder for  

 anmeldelse af flytning i denne stat, melde tilflytningen til vedkommende  

 lokale  

 registreringsmyndighed.
Samtidig med anmeldelsen skal den flyttende give de  

 oplysninger, som kræves i tilflytningsstaten, og forevise  

 legitimationspapirer,  

 herunder med dokumentation for statsborgerskab (pas eller tilsvarende), samt  

 give oplysning om personnummer i fraflytningsstaten og hidtidig kommune og  

 adresse i fraflytningsstaten.
 2. Den lokale registreringsmyndighed i  

 tilflytningsstaten afgør, om en person skal registreres som bosat i  

 tilflytningsstaten.
 Finder den lokale registreringsmyndighed, at en person skal  

 registreres som bosat i tilflytningsstaten, skal vedkommende folkeregistreres  

 og tildeles personnummer snarest muligt på samme måde som gælder i det  

 aktuelle  

 land for personer, som tilflytter staten fra ikke-nordiske stater.
 Samtidig med, at der er truffet afgørelse om, hvorvidt der skal  

 ske en registrering eller ej i tilflytningsstaten, skal  

 registreringsmyndigheden  

 i tilflytningsstaten underrette den, der har anmeldt tilflytningen, samt den  

 centrale eller en særlig udpeget folkeregistreringsmyndighed i  

 fraflytningsstaten herom.
Ved underretning af myndigheden i fraflytningsstaten skal oplyses  

 personnummer i fraflytningsstaten, navn, fødselsdato, køn samt, hvis  

 registrering har fundet sted, oplysning om den registrerede tilflytningsdato,  

 personnummer, kommune og adresse i tilflytningsstaten.
Tilsvarende  

 underretning  

 skal gives, hvis registreringsmyndigheden i tilflytningsstaten efterfølgende  

 ophæver en tidligere truffet afgørelse om registrering af tilflytning.
 Finder den lokale registreringsmyndighed grund til at antage, at  

 den, der har anmeldt tilflytningen, skal regnes som bosat et andet sted i  

 tilflytningsstaten, skal han henvises til den lokale registreringsmyndighed  

 på  

 vedkommende sted.
3. Først når underretning om registrering i  

 tilflytningsstaten er modtaget, skal den lokale registreringsmyndighed i  

 fraflytningsstaten  

 føre den, som er flyttet, ud af registret.
Som dato for fraflytning benyttes  

 tilflytningsstatens registrerede tilflytningsdato.
Artikel 3 Spørgsmålet om, hvorvidt en person efter denne  

 overenskomst skal regnes for bosat eller ikke bosat i tilflytningsstaten,  

 afgøres  

 efter lovgivningen om tilflytning i denne stat.
 Hvis den lokale registreringsmyndighed i fraflytningsstaten er  

 uenig i de faktiske forhold, der er lagt til grund for registreringen, kan  

 sagen tages op med den lokale registreringsmyndighed i tilflytningsstaten.  

 Bliver disse ikke enige, kan fraflytningsstatens lokale  

 registreringsmyndighed  

 forelægge sagen for statens centrale registreringsmyndighed, som igen kan  

 tage  

 sagen op med tilflytningsstatens centrale registreringsmyndighed.
Som tilflytningsstat regnes den stat, som en person har bosat sig  

 i efter tilflytning fra en anden stat.
Dette gælder så længe de faktiske  

 bopælsforhold er de samme, som da tilflytningen fandt sted.
Artikel 4 De kontraherende stater forpligter sig til på  

 forespørgsel gensidigt at give oplysninger om den flyttendes navn,  

 fødselsdato,  

 personnummer, fødested, køn, adresse, lokal registreringsmyndighed,  

 statsborgerskab, civilstand og dato for denne, navn og fødselsdato på  

 ægtefælle/registreret partner, navn og fødselsdato på forældre (for børn  

 under  

 18 år), navn og fødselsdato for børn (under 18 år) og eventuel  

 fraflytningsdato, samt andre oplysninger, som antages at være nødvendige for  

 bedømmelsen af bosætningsspørgsmålet og give underretning om de beslutninger,  

 som bliver truffet.
 Underretninger i medfør af overenskomstens artikel 2 og besvarelse  

 af forespørgsler efter denne artikel kan ske ved direkte elektronisk  

 kommunikation mellem de centrale registreringsmyndigheder i de kontraherende  

 stater, som har aftalt dette.
Artikel 5 De centrale registreringsmyndigheder i de  

 kontraherende  

 stater er forpligtet til at vedligeholde og offentliggøre en fortegnelse over  

 de lokale registreringsmyndigheder i de respektive stater.
Artikel 6 Overenskomsten træder i kraft fra førstkommende 1.  

 januar, 1. april, 1. juli eller 1. oktober tre måneder efter, at samtlige  

 kontraherende stater har givet det norske udenrigsministerium meddelelse om  

 deres godkendelse af overenskomsten.
 For Færøernes og Grønlands vedkommende træder overenskomsten dog  

 først i kraft fra førstkommende 1. januar, 1. april, 1. juli eller 1. oktober  

 3  

 måneder efter, at Danmarks regering har notificeret det norske  

 udenrigsministerium om, at betingelserne herfor er opfyldt.
 Det norske udenrigsministerium underretter de øvrige kontraherende  

 stater om modtagelsen af disse meddelelser og om tidspunktet for  

 overenskomstens ikrafttrædelse.
Artikel 7 Samtidig med ikrafttrædelsen af nærværende  

 overenskomst  

 ophæves nordisk overenskomst af 8. maj 1989 om folkeregistrering.
Artikel 8 Enhver kontraherende stat kan i forhold til enhver  

 af de  

 andre stater opsige overenskomsten med 6 måneders varsel til ophør 1. januar  

 eller 1. juli.
Opsigelse sker ved skriftlig meddelelse til den berørte stat  

 samt til det norske udenrigsministerium, som underretter de øvrige  

 kontraherende stater om modtagelsen af meddelelsen og om dens indhold.
Artikel 9 Originalteksten til denne overenskomst deponeres i  

 det  

 norske udenrigsministerium, der oversender de øvrige kontraherende stater  

 bekræftede genparter heraf.
 Til bekræftelse heraf har undertegnede befuldmægtigede  

 repræsentanter undertegnet denne overenskomst.
 Udfærdiget i Stockholm den 1. november 2004 i et eksemplar på  

 dansk, finsk, islandsk, norsk og svensk, hvilke tekster alle har samme  

 gyldighed.
Efter indhentelse af Folketingets samtykke, jf. lov nr. 1394  

 af 21. december 2005, Lovtidende A, godkendte Danmark den 30. december 2005  

 overenskomsten.
Overenskomsten blev godkendt af Færøerne den 28. december  

 2005  

 og af Grønland den 29. juni 2006.
 Overenskomsten trådte i medfør af artikel 6 i kraft for  

 Danmark, Færøerne og Grønland den 1. januar 2007.
Samtidig med ikrafttrædelsen er nordisk overenskomst af 8.  

 maj 1989 om folkeregistrering, jf.
Udenrigsministeriets bekendtgørelse nr.  

 101  

 af 1. november 1990, Lovtidende C, ophævet.
 Oplysning om andre landes tiltrædelse m.v. kan fås hos det  

 norske Utenriksdepartement på adressen: http://www.lovdata.no/traktater.
