Bekendtgørelse om ændring af bekendtgørelse om midlertidig kompensationsordning for produktionsomkostninger til kulturinstitutioner m.v. der modtager driftstilskud m.v. fra Kulturministeriet eller visse driftslignende tilskud fra Børne- og Undervisningsministeriet § 1 I bekendtgørelse nr. 612 af 12. april 2021 om midlertidig kompensationsordning for produktionsomkostninger til kulturinstitutioner m.v. der modtager driftstilskud m.v. fra Kulturministeriet eller visse driftslignende tilskud fra Børne- og Undervisningsministeriet, som ændret ved bekendtgørelse nr. 1154 af 5. juni 2021, foretages følgende ændringer:
 1. § 1, stk. 1, affattes således:
»§ 1. Efter denne bekendtgørelse ydes der kompensation til kulturinstitutioner m.v., der modtager driftstilskud fra Kulturministeriet, jf. dog stk. 6-8, som har forventede kompensationsberettigede omkostninger på 100.000 kr. eller mere for de i stk. 2, nr. 1, litra a og b nævnte perioder, 135.000 kr. eller mere for de i stk. 2, nr. 1, litra c og d nævnte perioder,  250.000 kr. eller mere for den i stk. 2, nr. 2, litra a nævnte periode, 325.000 kr. eller mere for den i stk. 2, nr. 2, litra b nævnte periode, 100.000 kr. eller mere for den i stk. 2, nr. 2, litra c nævnte periode, 175.000 kr. eller mere for den i stk. 2, nr. 2, litra d nævnte periode, 125.000 kr. eller mere for den i stk. 2, nr. 2, litra e nævnte periode, 75.000 kr. eller mere for den i stk. 2, nr. 2, litra f nævnte periode, 250.000 kr. eller mere for den i stk. 2, nr. 3, litra a nævnte periode, 400.000 kr. eller mere for den i stk. 2, nr. 3, litra b nævnte periode, 100.000 kr. eller mere for den i stk. 2, nr. 3 , litra c nævnte periode, 250.000 kr. eller mere for den i stk. 2, nr. 3, litra d nævnte periode, 200.000 kr. eller mere for den i stk. 2, nr. 3, litra e nævnte periode eller 150.000 kr. eller mere for den i stk. 2, nr. 3, litra f nævnte periode, og som har omkostninger knyttet til produktion af publikumsrettede aktiviteter, som er blevet aflyst, udskudt eller væsentligt ændret som følge af de indførte foranstaltninger til forhindring af smitte med COVID-19.« 2. § 1, stk. 2, affattes således:
 »Stk. 2. Der kan søges om kompensation for omkostninger til produktion af publikumsrettede aktiviteter, som ikke er dækket af øvrige indtægter, jf. § 4, stk. 3, og som ikke kan genaktiveres, jf. § 4, stk. 4, når den publikumsrettede aktivitet var planlagt til afholdelse inden for de i stk. 2 nævnte perioder, dog gives der maksimalt kompensation for 80 pct. af de kompensationsberettigede produktionsomkostninger, jf. § 4, som aldrig kan overstige 80 pct. af det beregnede indtægtstab i kompensationsperioden, jf. § 7, stk. 2. Der kan ansøges for en af følgende kompensationsperioder:
 1) For ansøgninger modtaget til og med den 11. april 2021 kan følgende kompensationsperioder anvendes:
 a) Fra og med den 9. marts til og med den 8. juli 2020.
 b) Fra og med den 9. marts til og med den 31. august 2020.
 c) Fra og med den 9. marts til og med den 31. oktober 2020.
 d) Fra og med den 9. marts til og med den 31. december 2020.
 2) For ansøgninger modtaget til og med den 9. juni 2021 kan følgende kompensationsperioder anvendes, jf. dog stk. 4:
 a) Fra og med den 9. marts 2020 til og med den 31. december 2020.
 b) Fra og med den 9. marts 2020 til og med den 5. april 2021.
 c) Fra og med den 1. september 2020 til og med den 31. december 2020.
 d) Fra og med den 1. september 2020 til og med den 5 april 2021.
 e) Fra og med den 1. november 2020 til og med den 5. april 2021.
 f) Fra og med den 1. januar 2021 til og med den 5. april 2021.
 3) For ansøgninger modtaget fra og med den 16. juni 2021 kan følgende kompensationsperioder anvendes, jf. dog nr. 4:
 a) Fra og med den 9. marts 2020 til og med den 31. december 2020.
 b) Fra og med den 9. marts 2020 til og med den 30. juni 2021.
 c) Fra og med den 1. september 2020 til og med den 31. december 2020.
 d) Fra og med den 1. september 2020 til og med den 30. juni 2021.
 e) Fra og med den 1. november 2020 til og med den 30. juni 2021.
 f) Fra og med den 1. januar 2021 til og med den 30. juni 2021.
4) For ansøgninger modtaget fra og med den 10. juni 2021 til og med den 15. juni 2021 kan kompensationsperioderne i litra 2 og 3 anvendes.« 3. § 1, stk. 3, affattes således:
»Stk. 3. Der kan søges om kompensation for omkostninger til produktion af publikumsrettede aktiviteter, jf. stk. 2, når den publikumsrettede aktivitet var påbegyndt inden den første dag i kompensationsperioden, jf. stk. 2, og/eller når aktiviteten var planlagt til at vare længere end til den sidste dag i kompensationsperioden, jf. stk. 2, idet der dog alene ydes kompensation for produktionsomkostninger, som vedrører kompensationsperioden, jf. § 4, stk. 5 og stk. 6.« 4. § 4, stk. 5, affattes således:
»Stk. 5. Hvis der søges om kompensation til en publikumsrettet aktivitet, der allerede var påbegyndt inden den første dag i kompensationsperioden, og/eller når aktiviteten var planlagt til at vare længere end til og med den sidste dag i kompensationsperioden, jf. §1, stk. 2, skal der ske en forholdsmæssig nedskrivning af de opgjorte produktionsomkostninger.« 5. § 12 affattes således:
»§ 12. Slots- og Kulturstyrelsens afgørelser i henhold til denne bekendtgørelse kan påklages til Kulturministeriet.« 6. I § 13, stk. 2, ændres »2023« til: »2024«.
§ 2 Bekendtgørelsen træder i kraft den 17. oktober 2022.
