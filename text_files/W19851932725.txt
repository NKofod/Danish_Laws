Ankestyrelsen har behandlet 3 sager om anerkendelse af organisk  

 hjernelidelse som følge af udsættelse for lodde- og svejserøg som  

 erhvervssygdom.
Efter de foreliggende lægevidenskabelige oplysninger fandtes  

 der ikke at være holdepunkter for, at der kunne påvises årsagssammenhæng  

 mellem organisk hjernelidelse og udsættelse for lodde- og svejserøg.(* 1) I  

 sagerne forelå tillige oplysninger om indirekte udsættelse for organiske  

 opløsningsmidler.
Ankestyrelsen fandt ikke, at der havde været tale om en så  

 massiv og langvarig udsættelse for organiske opløsningsmidler, at der var  

 holdepunkter for at antage, at denne udsættelse skulle have medført en  

 erhvervsbetinget hjernelidelse.Ankestyrelsen fandt det herefter overvejende  

 sandsynligt, at de anmeldte lidelser skyldtes andre forhold end de  

 erhvervsmæssige.
Lidelserne gav derfor ikke ret til ydelser efter  

 arbejdsskadeforsikringsloven.
 REDEGØRELSE FOR DE ENKELTE SAGER:
 1.
 REDEGØRELSE FOR SAGEN:
En svejser S havde været beskæftiget på et skibsværft fra 1964 afbrudt af  

 2 års arbejde som kleinsmed og skibsbygger på en anden arbejdsplads.  

 Svejsearbejdet bestod i stålsvejsning, men også varierende mængder svejsning  

 i chrom, rustfrit stål samt i primede og galvaniserede emner.
S havde  

 endvidere foretaget svejsning på metal, der ikke havde været renset for olie.  

 S havde desuden indirekte været udsat for opløsningsmidler under arbejde i  

 nærheden af malere.
S havde været arbejdsløs siden december 1982.
 Ifølge anmeldelsen led S af træthed, svimmelhed og åndenød.
 De arbejdsmæssige forhold var nærmere beskrevet i en tilsynsrapport fra  

 arbejdstilsynet samt en rapport fra bedriftssundhedstjenesten.
Om S' helbredsmæssige forhold forelå lægelige oplysninger fra  

 arbejdsmedicinsk klinik.
Endvidere forelå en erklæring vedrørende psykologisk  

 undersøgelse, hvoraf fremgik, at der hos S var konstateret tegn på  

 intellektuel reduktion.
 AFGØRELSEN, DER KLAGES OVER:
 Sikringsstyrelsen fandt, at den anmeldte hjernelidelse ikke gav ret til  

 ydelser i henhold til arbejdsskadeforsikringsloven, da lidelsen ikke var  

 omfattet af fortegnelsen over erhvervssygdomme i § 1 i sikringsstyrelsens  

 dagældende bekendtgørelse af 17. december 1982. Sikringsstyrelsen lagde vægt  

 på, at udsættelsen for organiske opløsningsmidler efter det oplyste ikke  

 kunne anses at have været så massiv, at den kunne have medført S' lidelse.
 KLAGEN TIL ANKESTYRELSEN:
 Sagen blev anket af S' faglige organisation i samråd med arbejdsmedicinsk  

 klinik.
 LOVGRUNDLAG:
 Arbejdsforsikringslovens § 10.
 ANKESTYRELSENS AFGØRELSE:
 Efter de for ankestyrelsen foreliggende lægevidenskabelige oplysninger  

 finder ankestyrelsen, at der ikke er holdepunkter for, at der kan påvises en  

 sammenhæng mellem organisk hjernelidelse og udsættelse for lodde- og  

 svejserøg.
 Ankestyrelsen finder heller ikke, efter det oplyste om den indirekte  

 udsættelse for opløsningsmidler, at der har været tale om en så massiv og  

 langvarig udsættelse for organiske opløsningsmidler, at der er holdepunkter  

 for at antage, at denne udsættelse skulle have medført en erhvervsbetinget  

 hjernelidelse.
 Ankestyrelsen finder det herefter overvejende sandsynligt, at S' lidelse  

 skyldes andre forhold end de erhvervsmæssige, og lidelsen giver derfor ikke  

 ret til ydelser efter arbejdsskadeforsikringsloven.
 Ankestyrelsen tiltræder således sikringsstyrelsens afgørelse.
 2.
 REDEGØRELSE FOR SAGEN:
En rørsmed R havde været beskæftiget på et skibsværft fra 1973. Arbejdet  

 havde bl.a. bestået i at opsætte og ophæfte gennemføringer samt foretage  

 rørlægning, hvorved R havde brændt, hæftet og slebet i primede og malede  

 emner.
R havde endvidere arbejdet med sølvlodning.
Ved udførelsen af arbejdet  

 havde R arbejdet sammen med svejsere, skibsbyggere, rørlæggere,  

 isoleringsarbejdere og malere, og R havde herved også indirekte været udsat  

 for påvirkning af malerdampe.
 R's arbejdsmæssige forhold var beskrevet i en erhvervsanamnese udarbejdet  

 i november 1981 og en rejserapport udarbejdet af sikringsstyrelsen vedrørende  

 omfanget af den indirekte udsættelse for opløsningsmidler på arbejdspladsen.
 R's helbredsmæssige forhold var belyst ved en psykologerklæring, en  

 erklæring vedrørende CT-scanning og en erklæring fra arbejdsmedicinsk klinik.  

 R var beskrevet som tiltagende irritabel, opfarende og aggressiv og med  

 tiltagende hukommelsesproblemer, øget søvnbehov og øget generel træthed.
 AFGØRELSEN, DER KLAGES OVER:
 Sikringsstyrelsen fandt, at den anmeldte lidelse ikke gav ret til ydelser  

 i henhold til arbejdsskadeforsikringsloven, da det måtte anses for  

 overvejende sandsynligt, at lidelsen skyldtes andre forhold end de  

 erhvervsmæssige, jfr. lovens § 10, stk.2. Sikringsstyrelsen lagde vægt på, at  

 udsættelsen for organiske opløsningsmidler ikke kunne anses at have været så  

 massiv, at den kunne have medført R's lidelse.
 KLAGEN TIL ANKESTYRELSEN:
 Sagen blev anket af R i samråd med arbejdsmedicinsk klinik.
 LOVGRUNDLAG:
 Der henvises til den under sag nr. 1 anførte bestemmelse.
 ANKESTYRELSENS AFGØRELSE:
 Med samme begrundelse som anført under sag nr. 1 tiltræder ankestyrelsen  

 sikringsstyrelsens afgørelse.
 3.
 REDEGØRELSE FOR SAGEN:
En rørlægger R havde arbejdet som rørlægger i ca. 13 år.
Han havde herved  

 været udsat for lodde- og svejserøg, herunder dampe fra flusmiddel.
R havde  

 endvidere været udsat for indirekte påvirkning af organiske opløsningsmidler,  

 idet han havde arbejdet i rum, som netop var blevet sprøjtemalet.
R var  

 ophørt med sit arbejde i 1982 og havde fået tilkendt laveste invalidepension.
R klagede over hovedpine, hukommelses- og koncentrationsbesvær, tiltagende  

 træthed samt nogle emotionelle symptomer i form af irritabilitet og  

 opfarenhed.
Ved neuropsykologisk undersøgelse var påvist en toksisk  

 encephalopati med let intellektuel reduktion.
 CT-scanning af craniet viste intet abnormt.
Arbejdsmedicinsk klinik havde oplyst, at R havde været udsat for flere  

 akutte intoksikationstilfælde i forbindelse med sit arbejde.
Der havde været  

 nogen bedring af symptomerne i ferier og weekends.
Under indlæggelse på  

 sygehus havde R fået konstateret en iskæmisk hjertesygdom.
Arbejdsmedicinsk  

 klinik havde konkluderet, at symptombilledet formentlig var et samspil af  

 toksisk encephalopati og hjertesygdom.
 AFGØRELSEN, DER KLAGES OVER:
 Sikringsstyrelsen fandt, at R på baggrund af oplysningerne om indirekte  

 udsættelse for organiske opløsningsmidler ikke led af nogen erhvervsbetinget  

 lidelse, og at den anmeldte lidelse i form af opløsningsmiddelforgiftning  

 derfor ikke gav ret til ydelser efter arbejdsskadeforsikringsloven.
 KLAGEN TIL ANKESTYRELSEN:
Sagen blev anket af R, som anførte, at han tit havde haft et  

 ildebefindende under arbejdet.
Hans helbredstilstand var blevet forringet  

 efter ansættelsen på værftet.
 SUPPLERENDE OPLYSNINGER EFTER ANKEN:
 Arbejdsmedicinsk klinik oplyste, at R siden arbejdsophøret havde klaret  

 sig funktionsmæssigt rimelig godt, hvis han undgik anstrengelser.
Arbejdsgiveren oplyste, at værftets sikkerhedsafdeling ofte havde målt  

 luftens iltindhold, som altid var konstateret at være på ca. 21%.  

 Loddearbejde var ikke blevet udført i et rum, som lige var blevet  

 sprøjtemalet, bl.a. af hensyn til brand- og eksplosionsfare.
Iøvrigt blev der  

 foretaget målinger i områder, som lige var blevet malet, for at afgøre, om  

 områderne kunne frigives.
Arbejdsgiveren vedlagde endvidere datablad over det  

 på værftet anvendte flusmiddel.
 LOVGRUNDLAG:
 Der henvises til den under sag nr. 1 anførte bestemmelse.
 ANKESTYRELSENS AFGØRELSE:
 Efter de for ankestyrelsen foreliggende lægevidenskabelige oplysninger  

 finder ankestyrelsen, at der ikke er holdepunkter for, at der kan påvises en  

 sammenhæng mellem organisk hjernelidelse og udsættelse for lodde- og  

 svejserøg.
 Det anførte gælder også, selvom der er anvendt flusmidler.
 Med samme begrundelse iøvrigt som anført under sag nr. 1 tiltræder  

 ankestyrelsen sikringsstyrelsens afgørelse, hvorefter det må anses for  

 overvejende sandsynligt, at den anmeldte lidelse skyldes andre forhold end de  

 erhvervsmæssige, og lidelsen giver derfor ikke ret til ydelser efter  

 arbejdedsskadeforsikringsloven.
 (* 1) Der henvises til SM U-004-84.
