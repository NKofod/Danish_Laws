 I henhold til § 48A i kildeskatteloven, jfr. lovbekendtgørelse nr. 572 af  

 18. november 1975, bestemmes følgende:
 § 1.  I dagpenge fra anerkendte arbejdsløshedskasser  

 indeholdes den foreløbige skat uden anvendelse af skattekort eller bikort med  

 15 pct. af den del af det opgjorte dagpengebeløb, der svarer til højst 70 kr.  

 pr. dag, 40 pct. af de næste 100 kr. og 51 pct. af resten.
 § 2.  Indkomstmodtageren kan begære sig fritaget for  

 indeholdelse af foreløbig skat efter § 1, såfremt han foreviser frikort, der  

 udviser, at der ikke skal indeholdes foreløbig skat i den pågældende  

 indkomst.
§ 3.  Har indkomstmodtageren haft en sammenhængende  

 periode af fuld ledighed på mindst 4 uger, og udgør det ugentlige fradrag,  

 der er anført på skattekortet, mindst 500 kr., kan han begære, at  

 indeholdelse af forløbig skat fra og med begyndelsen af den følgende  

 understøttelsesperiode foretages på grundlag af skattekortets oplysninger.
Er  

 skattekortet efter kildeskattelovens § 48, stk. 3, udstedt med en  

 bruttotrækprocent, er det i stedet for den anførte betingelse vedrørende  

 fradraget en betingelse, at bruttotrækprocenten er på 23 eller derunder.
§ 4.  En anerkendt arbejdsløshedskasse kan foretage  

 indeholdelse af foreløbig skat på grundlag af skattekortets oplysninger, selv  

 om de i § 3 anførte betingelser ikke er opfyldt.
Dette forudsætter dog enten  

 en begæring fra indkomstmodtageren, eller at arbejdsløshedskassen for alle  

 udbetalinger af dagpenge foretager indeholdelse på grundlag af  

 skattekortoplysningerne.
§ 5.  Statsskattedirektoratet kan fastsætte nærmere  

 bestemmelser om fremgangsmåden, når indeholdelse efter §§ 3 og 4 foretages på  

 grundlag af skattekortets oplysninger.
Det kan herunder bestemmes, at  

 skattekortet ikke skal afleveres til arbejdsløshedskassen.
 § 6.  Bekendtgørelsen har virkning for dagpenge, der  

 udbetales i tiden fra og med den 2. januar 1977.
 Ministeriet for skatter og afgifter, den  

 29. juli 1976.
 Svend Jakobsen.
