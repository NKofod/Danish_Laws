Betænkning afgivet af Trafikudvalget den  

 11. maj 1999 Betænkning over Forslag til lov om anlæg af rute 9,  

 strækningen Odense-Svendborg Udvalget har behandlet lovforslaget i nogle møder  

 og har herunder stillet spørgsmål til trafikministeren, som  

 denne har besvaret skriftligt.
 Endvidere har udvalget modtaget skriftlige henvendelser  

 fra:
Carl Henrik Mølgaard, Stenstrup, Danmarks Naturfredningsforening og NOAH.
 Danmarks Naturfredningsforening har tillige haft  

 foretræde for udvalget.
 Herefter indstiller et flertal (udvalget med  

 undtagelse af Socialistisk Folkepartis og Enhedslistens medlemmer)  

 lovforslaget til vedtagelse uændret.
 Et mindretal (Socialistisk Folkepartis og  

 Enhedslistens medlemmer af udvalget) indstiller lovforslaget til  

forkastelse ved 3. behandling.
En del af mindretallet (Socialistisk Folkepartis medlem af  

 udvalget) finder, at der har været urimelig kort tid til behandlingen  

 af lovforslaget i Folketinget.
Der har ikke været seriøs  

 interesse for at få mulige alternativer, herunder den skønnede  

 virkning af forbedringen af jernbanen og buskørslen, som er vedtaget  

 med udmøntningen af pinsepakken, belyst eller for at undersøge,  

 om der var alternativer, der både kunne løse mobilitetsproblemet  

 og leve op til regeringens trafikmål.
Dette skyldes efter mindretallets  

 opfattelse, at beslutningen om at anlægge en motorvej på  

 strækningen reelt er truffet for længe siden.
Det synes  

 således formålsløst at bede om mere tid til behandlingen i  

 Folketinget, hvis der er et flertal for en motorvej.
Motorveje betragtes af  

 mange som et gode uanset de økonomiske, miljømæssige og  

 sociale omkostninger, herunder de belastninger, som et sådant system  

 påfører de trafikanter, der ikke er bilister.
Problemstillingen  

 omkring en ideologisk i modsætning til en saglig  

 trafikplanlægning er glimrende belyst i Transportrådets rapport  

 »Beslutningsgrundlag for trafikinvesteringer«, marts 1999.
En anden del af mindretallet (Enhedslistens medlem af  

 udvalget) kan ikke støtte lovforslaget, da overvejelserne om  

 etablering af rute 9 efter Enhedslistens opfattelse burde afvente effekten af  

 den igangværende store opgradering af jernbaneforbindelsen mellem  

 Odense og Svendborg samt afvente en analyse af, hvorledes problemerne med den  

 eksisterende vejforbindelse kunne afhjælpes med yderligere tiltag som  

 sortpletforbedringerne og overflytning af godstransporten på lastbiler  

 til jernbane samt øget coastertransport f.eks. gennem en indsats via  

 de nye miljøtilskud til miljørigtig godstransport.
En udbygning  

 med en motorvej medfører på længere sigt kun en  

 forværring af hele trafiksituationen i regionen.
Helge Mortensen (S)  

Holger Graversen (S) Poul Andersen (S)  

 nfmd.    Jytte Wittrock (S)
Søren Hansen (S)   

 Margrete Auken (SF) Arne Melchior (CD) fmd.  

Vibeke Peschardt (RV)
Søren Kolstrup (EL)
Svend Heiselberg (V)
Kristian Jensen (V)
Svend Erik Hovmand (V)
Erik Jacobsen (V) Kaj Ikast (KF)
Brian Mikkelsen (KF) Ole Donner (DF)
Klaus Kjær (DF) Fremskridtspartiet og Kristeligt Folkeparti havde ikke  

 medlemmer i udvalget.
