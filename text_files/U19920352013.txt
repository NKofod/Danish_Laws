Et anpartsselskab, der drev malervirksomhed med en anpartskapital på  

 300.000 kr., hvoraf P ejede anparter for 40.000 kr. blev erklæret konkurs  

 3/7-1991 efter anmeldelse af betalingsstandsning den 28/5-1991. De ansatte  

 var 31/5 blevet opsagt til fratræden den 28/6. P påbegyndte 1/7 et personligt  

 malerfirma, og samme dag tiltrådte han overenskomsten mellem Danske  

 Malermestre og Malerforbundet i Danmark.
Forinden havde man ansat to  

 malersvende, der indtil 28/6 havde været ansat i S og fortsatte arbejdet på  

 de to enkelte entrepriser, som S havde haft i juni måned.
De to svende havde  

 et tilgodehavende hos S, som de anmeldte til Lønmodtagernes Garantifond, der  

 afviste kravene med den begrundelse, at de var omfattet af  

 virksomhedsoverdragelsesloven.
Arbejdsretten lagde til grund, at S's aktiver i al væsentlighed bestod  

 i de to igangværende entrepriser, som P selv havde som anpartshaver og  

 malermester havde indgået aftale om.
S's virksomhed ophørte som planlagt  

 28/6, da konkursbegæringen blev indgivet, og i henhold til P's forudgående  

 aftale med kunderne fortsatte P og de to svende umiddelbart arbejdet hos  

 kunderne den 1/7, inden S var erklæret konkurs.
 Under disse omstændigheder fandt Arbejdsretten, at den væsentligste  

 del af S's virksomhed var blevet overført til P, også selv om der ikke var  

 indgået nogen formel aftale herom, således at virksomhedsoverdragelsesloven  

 fandt anvendelse, jf. § 1, stk. 1.
Der idømtes herefter P en bod, idet P havde erkendt, ikke at have  

 deltaget i den faglige behandling af sagen.
Det samlede beløb, der skulle  

 betales fastsattes herefter til 40.000 kr., heri iregnet manglende betaling  

 til svendene på ca. 36.700 kr.
 Ved klageskrift af 12. februar 1992 har Landsorganisationen i Danmark for  

 Malerforbundet i Danmark indklaget malermester Niels Stærmose for  

 Arbejdsretten og nedlagt følgende påstande:
 Indklagede tilpligtes at anerkende at have overtaget en del af Fyns  

 Malerfirma ApS's virksomhed og derved være indtrådt i forpligtelserne efter  

 lov om lønmodtageres retsstilling ved virksomhedsoverdragelse.
 Indklagede har brudt gældende overenskomst ved ikke at deltage i den  

 fagretlige behandling af sagen.
 Indklagede tilpligtes at betale en efter Arbejdsrettens skøn fastsat bod  

 indeholdende kr. 36.703,15 til Malerforbundet i Danmark.
 Indklagede har påstået frifindelse.
SAGSFREMSTILLING Den 28. maj 1991 blev der indgivet anmeldelse om betalingsstandsning mod  

 Fyns Malerfirma ApS, og efter at der den 28. juni 1991 var blevet indgivet  

 konkursbegæring, blev selskabet erklæret konkurs den 3. juli 1991.  

 Anpartskapitalen var på 300.000 kr., hvoraf indklagede ejede anparter for  

 40.000 kr.
Den 31. maj 1991 blev de ansatte opsagt til fratræden fredag den  

 28. juni 1991. Mandag den 1. juli 1991 påbegyndte indklagede et personligt  

 malerfirma, og samme dag tiltrådte han overenskomsten mellem Danske  

 Malermestre og Malerforbundet i Danmark.
Forinden havde han ansat to  

 malersvende, der indtil den 28. juni 1991 havde været ansat i Fyns Malerfirma  

 ApS.
De begyndte i indklagedes firma den 1. juli 1991 og fortsatte  

 malerarbejdet på de to eneste entrepriser, som selskabet havde haft i juni  

 måned.
Af en faktura af 30. juni 1991 fra selskabet til en af de to kunder  

 fremgår, at der indtil da var udført arbejde »i henhold til aftale«  

 for 18.495,20 kr.
Den 16. september 1991 udstedte indklagede en faktura til  

 samme kunde på 31.720,00 kr. »i henhold til tilbud«.
De to svende havde et tilgodehavende på tilsammen 36.703,15 kr. hos  

 selskabet, udgørende optjente feriepenge og søgnehelligdagsbetaling.
De  

 rejste deres krav over for Lønmodtagernes Garantifond, men den 30. august  

 1991 afviste fonden kravene med den begrundelse, at de var omfattet af  

 virksomhedsoverdragelsesloven.
Efter et mæglingsmøde den 23. september 1991  

 begærede det klagende forbund sagen genoptaget hos Lønmodtagernes  

 Garantifond, der den 14. oktober 1991 fastholdt sin afgørelse.
Den 30.  

 oktober 1991 og 8. januar 1992 blev der afholdt henholdsvis nyt mæglingsmøde  

 og timandsmøde, uden at enighed kunne opnås, hvorefter Landsorganisationen i  

 Danmark ved skrivelse af 21. januar 1992 anmodede indklagede om inden 14 dage  

 at kontakte Landsorganisationen i Danmark med henblik på at aftale fællesmøde  

 inden sagens indbringelse for Arbejdsretten.
Denne henvendelse reagerede  

 indklagede ikke på.
 Der er enighed mellem parterne om den beløbsmæssige størrelse af svendenes  

 tilgodehavende.
FORKLARINGER Niels Stærmose har forklaret, at han selv ejede anparter for 40.000 kr. i  

 selskabet, og at andre 40.000 kr. var ejet af en malermesterkollega, mens  

 resten var ejet af en enkelt person, der ikke selv deltog i den daglige  

 drift.
I perioden op til betalingsstandsningsanmeldelsen var der ansat i alt  

 6 personer i selskabet, der havde værksted i lejede lokaler.
De to arbejder,  

 der var i gang inden konkursen, blev udført i henhold til løbende aftale med  

 kunderne.
Det var planlagt, at virksomheden skulle lukke den 28. juni 1991,  

 og efter beslutningen herom indgik indklagede selv aftale med de to kunder  

 om, at han skulle fortsætte arbejdet fra den dag, han påbegyndte sit eget  

 firma.
De to svende og han selv havde været i gang med arbejdet siden maj  

 måned.
Selskabets driftsmateriel og inventar blev solgt til anden side, og  

 han overtog ikke selv noget af det.
Lejemålet af værkstedslokalerne blev  

 opsagt, og de leasede biler blev tilbageleveret, og fra den 1. juli 1991 drev  

 han sit firma fra sin private bopæl.
Der blev udfærdiget fakturaer af  

 selskabet for det arbejde, der var blevet udført indtil udgangen af juni  

 1991, hvorefter han selv fakturerede for det arbejde, der blev udført fra den  

 1. juli 1991.
Niels Mogens Nielsen har forklaret, at han blev ansat som svend i  

 selskabet i 1986. Efter at han var blevet sagt op, havde han fået tilbudt  

 andet arbejde, men da Niels Stærmose spurgte, om vidnet ville fortsætte hos  

 ham den 1. juli 1991, foretrak vidnet dette.
Han og den anden svend, der er  

 Stærmoses søn, fortsatte derpå arbejdet hos de to kunder.
Vidnet fik ikke  

 overført sin lønanciennitet fra ansættelsen hos selskabet.
PARTERNES ARGUMENTER Klagerne har anført, at indklagede er forpligtet til at betale  

 feriepengene og søgnehelligdagsbetalingerne til de to svende, da der er sket  

 en overdragelse af Fyns Malerfirma ApS i virksomhedsoverdragelseslovens  

 forstand.
Reelt bestod selskabets aktiver alene af de 2 igangværende  

 entrepriser, som indklagede og de to svende var beskæftiget ved, og de blev  

 overtaget og videreført af indklagede umiddelbart efter, at konkursbegæringen  

 blev indgivet den 28. juni 1991, samme dag som de ansatte fratrådte.
Det var  

 derfor reelt den samme virksomhed, der blev videreført af indklagede inden  

 konkursdekretets afsigelse, og der kan ikke lægges vægt på, at der ikke blev  

 indgået nogen formel aftale herom med selskabet inden betalingsstandsningen.
Indklagede, der har erkendt at have brudt overenskomsten ved ikke at  

 deltage i den fagretlige behandling af sagen, har til støtte for sin  

 frifindelsespåstand anført, at der hverken helt eller delvist er sket  

 overdragelse af virksomheden til ham.
Han overtog ikke noget af  

 driftsmateriellet eller inventaret, og de to svendes ansættelse ophørte  

 endeligt den 28. juni 1991 uden nogen forpligtelse for dem til at fortsætte  

 hos indklagede og uden overførsel af deres lønanciennitet til ansættelsen hos  

 ham.
Hans arbejde for de 2 kunder beroede på hans eget tilbud og blev  

 selvstændigt faktureret, og der blev ikke indgået nogen aftale med  

 konkursboet.
 ARBEJDSRETTENS BEMÆRKNINGER:
Det lægges til grund, at selskabets aktiver i al væsentlighed bestod i de  

 to igangværende entrepriser, som indklagede som anpartshaver og malermester  

 selv havde indgået aftale om.
Selskabets virksomhed ophørte som planlagt  

 fredag den 28. juni 1991, da konkursbegæringen blev indgivet, og i henhold  

 til indklagedes forudgående aftale med kunderne fortsatte indklagede og de to  

 svende umiddelbart arbejdet hos disse mandag den 1. juli 1991, inden  

 selskabet var blevet erklæret konkurs.
 Under disse omstændigheder finder Arbejdsretten, at den væsentligste del  

 af selskabets virksomhed er blevet overført til indklagede, også selv om der  

 ikke er indgået nogen formel aftale herom, således at loven om lønmodtageres  

 retsstilling ved virksomhedsoverdragelse finder anvendelse, jfr. lovens § 1,  

 stk. 1. Det følger herefter af lovens § 2, at indklagede i forhold til de to  

 svende umiddelbart er indtrådt i de rettigheder og forpligtelser, der bestod  

 på overdragelsestidspunktet med den virkning, at han skal betale disses  

 feriepenge og søgnehelligdagsbetalinger på 36.703,15 kr.
 Da indklagede som erkendt har brudt overenskomsten ved ikke at deltage i  

 den fagretlige behandling af sagen, pålægges han at betale en bod til  

 Malerforbundet i Danmark, således at den samlede størrelse af det beløb, der  

 skal betales til forbundet, fastsættes til 40.000 kr.
 Klagernes påstande tages herefter til følge i overensstemmelse med det  

 anførte.
 T h i k e n d e s f o r r e t :
 Indklagede, malermester Niels Stærmose, skal anerkende at have overtaget  

 en del af Fyns Malerfirma ApS's virksomhed, og at overtagelsen er omfattet af  

 loven om lønmodtageres retsstilling ved virksomhedsoverdragelse, hvorved han  

 er indtrådt i de rettigheder og forpligtelser, der bestod på  

 overdragelsestidspunktet.
 Indklagede har begået overenskomstbrud ved ikke at deltage i den  

 fagretlige behandling af sagen.
 Indklagede skal inden 14 dage fra dags dato betale en bod på 40.000 kr.  

 til klagerne, Malerforbundet i Danmark.
 I sagsomkostninger til Arbejdsretten skal indklagede betale 2.000 kr.
 (* 1) Henvisninger: Svenning Andersen s. 38, s. 54 ff, s. 83 ff, s.100 ff,  

 Ruth Nielsen i Ugeskrift for Retsvæsen 1989 B, s.377 ff, Vestre Landserets  

 dom i Ugeskrift for Retsvæsen 1982 s.697, Sø- og Handelsrettens dom i  

 Ugeskrift for Retsvæsen 1984 s.310, Vestre Landsrets dom i Ugeskrift for  

 Retsvæsen 1986 s.202, K. 10.388 (A 1988, s. 13).
