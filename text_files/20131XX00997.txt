Skriftlig fremsættelse (11. juni 2014) Skatteministeren (Morten Østergaard):
 Herved tillader jeg mig for Folketinget at fremsætte:
Forslag til lov om ændring af virksomhedsskatteloven (Indgreb mod utilsigtet udnyttelse af virksomhedsordningen ved indskud af privat gæld m.v.) (Lovforslag nr.
L 200) Lovforslaget indeholder følgende elementer:
 Selvstændigt erhvervsdrivende (selvstændige) kan fremover kun spare op i virksomhedsordningen, hvis indskudskontoen er nul eller positiv.
Dermed opnår den selvstændige ikke utilsigtede skattemæssige fordele ved at indskyde privat gæld i virksomhedsordningen.
  Hvis aktiver, der indgår i virksomhedsordningen, fremover stilles til sikkerhed for gæld, der ikke indgår i virksomhedsordningen, anses et tilsvarende beløb for hævet af den selvstændige.
  Rentekorrektionen forhøjes effektivt med 3 pct.-point med henblik på at eliminere den skattemæssige besparelse, som selvstændige kan opnå ved at placere private renteudgifter i virksomhedsordningen.
 For selvstændige, der ved lovforslagets fremsættelse anvender virksomhedsordningen, og allerede har stillet virksomhedens aktiver til sikkerhed for gæld, der ikke indgår i ordningen, eller har en negativ indskudskonto, suspenderes muligheden for at spare op i ordningen.
Det gælder dog kun, hvis summen af den nominelle værdi af den negative indskudskonto og en evt. sikkerhedsstillelse overstiger 100.000 kr.
Lovforslaget indebærer økonomiske konsekvenser for det offentlige.
De i lovforslaget foreslåede begrænsninger i opsparingsmuligheden og forhøjelsen af rentekorrektionssatsen skønnes at indebære et umiddelbart merprovenu på ca. 0,8 mia. kr. i 2014, ca. 0,9 mia.kr. i 2015 og ca. 0,8 mia. kr. fra og med 2016. Den varige umiddelbare provenuvirkning skønnes at udgøre ca. 0,65 mia. kr. og ca. 0,5 mia. kr. efter tilbageløb.
 Lovforslaget er sendt i høring samtidig med fremsættelsen med høringsfrist den 9. juli 2014. Høringssvarene foreligger således ikke endnu, men vil blive fremsendt forud for 1. behandling af lovforslaget.
 For hurtigst muligt at give selvstændige klarhed omkring de nye regler, og da dele af lovforslaget skal have virkning allerede fra og med lovforslagets fremsættelse af hensyn til indgrebets effektivitet og hindring af hamstring, ønskes lovforslaget vedtaget i indeværende Folketingsår.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
