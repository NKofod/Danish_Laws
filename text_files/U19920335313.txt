En kollektiv overenskomst (tiltrædelsesoverenskomst) mellem en  

 uorganiseret arbejdsgiver og Dansk Metalarbejderforbunds afd. 11, hvori der  

 henvistes til hovedoverenskomsten mellem Benzin og Oliebranchens  

 Arbejdsgiverforening og forbundet og Hovedaftalen mellem DA og LO, blev i  

 1984 opsagt af begge parter uden efterfølgende frigørelseskonflikt.
Ved  

 opsigelsen tilkendegav afdelingen, at den ønskede overenskomsten videreført  

 med nogle yderligere krav, som dog frafaldtes under de efterfølgende  

 forhandlinger om fornyelse af overenskomsten.
Der blev ikke formelt indgået  

 ny overenskomst.
I 1989 fremsendte forbundets afd.
17 virksomheden en formular til en tiltrædelsesoverenskomst, hvori  

 henvistes til hovedoverenskomsten mellem Jernets Arbejdsgiverforening og  

 CO-Metal.
Formularen blev ikke underskrevet eller tilbagesendt.
I 1990 gav en  

 af virksomheden foretaget opsigelse af et medlem af forbundet anledning til  

 et møde mellem en repræsentant for afd. 11 og en indehaver af virksomheden,  

 der afsluttedes med et protokollat, hvori mødet blev betegnet som  

 »mæglingsmøde«.
Mødet sluttede uden resultat, og virksomheden  

 nægtede efterfølgende at deltage i fællesmøde under påberåbelse af, at  

 virksomheden ikke var bundet af nogen overenskomst.
Virksomheden blev  

 herefter indklaget for Arbejdsretten med påstand om dels, at virksomheden  

 skulle anerkende fortsat at være omfattet af overenskomsten med afd. 11,  

 dels, at virksomheden skulle betale bod for at vægre sig ved at deltage i  

 lovligt indkaldt fællesmøde.
 Det var under sagen ubestridt, at overenskomstforholdet mellem  

 virksomheden og afd. 11 uanset begge parters opsigelse af aftalen i 1984  

 fortsat måtte anses for bestående, med mindre det efter bevisførelsen kunne  

 lægges til grund, at man fra forbundets eller afdelingens side havde forholdt  

 sig passiv over for krænkelser af overenskomstforholdet, som med føje kunne  

 tolkes som udtryk for, at indklagede ikke eller ikke længere havde følt sig  

 bundet af overenskomsten.
På det foreliggende grundlag fandt Arbejdsretten det imidlertid  

 betænkeligt at anse det for godtgjort, at der fra virksomhedens side i årenes  

 løb var handlet på en måde, som havde kunnet give afdelingen rimelig  

 anledning til at reagere herimod.
Retten lagde herved bl. a. vægt på, at  

 afdelingen ikke havde mulighed for løbende at kontrollere, om gældende  

 overenskomster overholdtes, men i almindelighed måtte forlade sig på  

 henvendelser herom fra de ansatte.
Herefter blev der givet forbundet medhold  

 i, at overenskomstforholdet mellem afd. 11 og virksomheden fortsat var  

 gældende.
Da det imidlertid ikke kunne afvises, at virksomheden - bl. a. på  

 grund af afd. 17's tilsendelse af formular til tiltrædelsesaftale i 1989 -  

 havde haft rimelig grund til at mene, at man ikke overenskomstmæssigt var  

 forpligtet til at deltage i det begærede fællesmøde, frifandtes virksomheden  

 for bodspåstanden.
 1. Ved klageskrift af 4. oktober 1991 har Landsorganisationen i Danmark  

 for Dansk Metalarbejderforbund indklaget DMW Varmecenter ApS, Søborg, for  

 Arbejdsretten og nedlagt følgende påstand:
 Indklagede, DMW Varmecenter ApS, tilpligtes at anerkende at være omfattet  

 af gældende overenskomst mellem Benzin- og Oliebranchens Arbejdsgiverforening  

 og Dansk Metalarbejderforbund.
 Indklagede, DMW Varmecenter ApS, tilpligtes for vægring ved at deltage i  

 lovligt indkaldt fællesmøde til Dansk Metalarbejderforbund at betale en efter  

 rettens skøn fastsat bod.
 Indklagede har påstået frifindelse.
 Tvisten, der udspringer af indklagedes vægring ved at deltage i fagretlig  

 behandling af en påstået bortvisning af en medarbejder, vedrører alene  

 spørgsmålet, om en i 1981 indgået tiltrædelsesaftale med Dansk  

 Metalarbejderforbunds afdeling 11 fortsat er gældende eller må anses for  

 ophørt på grund af passivitet fra forbundets side.
2. Af sagen fremgår, at det indklagede selskab er en mindre virksomhed,  

 der navnlig beskæftiger sig med installation og vedligeholdelse af villafyr  

 og kun har få ansatte, herunder i gennemsnit 5 montører.
Indtil 1. januar  

 1988 var der tale om en personligt ejet virksomhed, hvis indehaver Jørn  

 Claudi Pedersen - der nu er afgået ved døden - den 9. september 1981 havde  

 underskrevet den nævnte tiltrædelsesaftale med Dansk Metalarbejderforbunds  

 afdeling 11. I aftalen, der på forbundets vegne er underskrevet af  

 afdelingsformand Svend Bonvang, hedder det bl.a.
 »I alle spørgsmål vedrørende løn- og øvrige arbejdsforhold er der  

 enighed om fremover at følge samtlige bestemmelser, der er indeholdt i  

 hovedoverenskomsten for smede og maskinarbejdere, der er aftalt mellem  

 Benzin- og Oliebranchens Arbejdsgiverforening og Dansk Metalarbejderforbund  

 incl. den mellem Dansk Arbejdsgiverforening og Landsorganisationen i Danmark  

 til enhver tid gældende hovedaftale samt de bestemmelser, der er aftalt  

 mellem de to hovedorganisationer angående Uddannelsesfond......
 Nærværende aftale kan alene opsiges skriftligt med 3 måneders varsel til  

 en 1. marts i forbindelse med fornyelserne af hovedoverenskomsten mellem  

 Benzin- og Oliebranchens Arbejdsgiverforening og Dansk Metalarbejderforbund.  

 Fremsendes sådan opsigelse ikke, er der mellem parterne enighed om, at  

 aftalen for den efterfølgende tid forlænges på grundlag af ændringer af  

 enhver art, som måtte blive gældende i overenskomstforholdet mellem Benzin-  

 og Oliebranchens Arbejdsgiverforening og Dansk Metalarbejderforbund.......
Firmaet er endvidere indforstået med ved alt smede og maskinarbejde -  

 herunder også oliefyrsmontørarbejde - kun at beskæftige medlemmer af Dansk  

 Metalarbejderforbund.« Tiltrædelsesaftalen - der som det ses henviser også til den til enhver tid  

 gældende Hovedaftale mellem Dansk Arbejdsgiverforening og Landsorganisationen  

 i Danmark - blev af begge parter opsagt med 3 måneders varsel til den 1.  

 marts 1985. I opsigelsesskrivelsen af 22. november 1984 fra forbundets  

 afdeling 11 hedder det bl.a.:
 »Idet vi kvitterer for modtagelsen af Deres opsigelse af ovennævnte  

 aftale, kan vi hermed meddele, at vi ligeledes opsiger aftalen med 3 måneders  

 varsel til den 1. marts 1985.
 Foranlediget af Deres opsigelse kan vi meddele, at vi ønsker at  

 tiltrædelsesaftalen fortsætter i sin fulde ordlyd, og herudover stiller vi  

 særkrav om tilføjelse i henhold til vedlagte bilag......
Samtidig går vi ud fra, at der kan træffes telefonisk aftale om møde  

 vedrørende fornyelse af tiltrædelsesaftalen samt de fremsendte særkrav.« Efter det oplyste frafaldt afdelingen under forhandlingerne de fremsendte  

 særkrav.
Nogen formel fornyelse af aftalen fandt herefter ikke sted.
Med overtagelsesdag den 1. januar 1988 blev virksomheden erhvervet af det  

 indklagede selskab, hvis anpartskapital på 80.000 kr. er fordelt mellem de  

 nuværende ejere med 40.000 kr. til Jørgen Duus og 40.000 kr. til Kate  

 Jørgensen.
Selskabet overtog det daværende personale, herunder en  

 medarbejder, der var organiseret i Dansk Metalarbejderforbund.
Den pågældende  

 blev afskediget den 25. marts 1988, efter det foreliggende på grund af  

 omstrukturering i virksomheden.
3. Som nævnt er baggrunden for den opståede tvist om tiltrædelsesaftalens  

 fortsatte beståen indklagedes opsigelse/bortvisning af forbundets medlem Jens  

 Peter Bang Svendsen, der den 17. august 1990 skriftligt blev opsagt »pr.  

 dags dato« på grund af »samarbejdsproblemer«.
Opsigelsen gav  

 anledning til, at der den 24. s.m. blev afholdt et møde med deltagelse af en  

 repræsentant fra forbundets afdeling 11 og den ene af virksomhedens  

 indehavere Kate Jørgensen.
I det af deltagerne underskrevne protokollat om  

 mødets resultat er mødet betegnet som et »Mæglingsmøde«.
Da der ikke under mødet kunne opnås enighed, og da virksomheden  

 efterfølgende nægtede at deltage i den fortsatte fagretlige behandling af  

 opsigelsen, anmodede Landsorganisationen i Danmark den 20. december 1990 om  

 afholdelse af fællesmøde med henblik på sagens indbringelse for  

 Arbejdsretten.
Som svar herpå fremsendte indklagedes advokat den 4. januar  

 1991 en skrivelse til Landsorganisationen i Danmark, hvori det bl.a. hedder:
 »Indledningsvis bemærkes, at min klient ikke har nogen form for  

 overenskomst med Dansk Metal, ligesom man ikke har tiltrådt en tidligere  

 fremsendt »tiltrædelsesaftale«.
 Det er derfor ikke korrekt, når De i Deres ovennævnte skrivelse anfører,  

 at min klient er forpligtet til at deltage i den fagretlige behandling af  

 sagen i henhold til en indgået tiltrædelsesaftale.
Jeg har forstået, at De har anført, at en af DMW Varmecenter v/Jørn Claudi  

 den 9. september 1981 indgået tiltrædelsesaftale tillige skulle have virkning  

 for min klient, hvilket må bestrides, idet min klient ikke beskæftiger  

 medarbejdere, der var ansat i den tidligere virksomhed, og  

 tiltrædelsesaftalen er derfor i sin helhed bortfaldet.
Jeg har også noteret  

 mig, at Dansk Metal selv er af den opfattelse, at der ikke er indgået nogen  

 tiltrædelsesaftale, idet man med skrivelse af 14/8 1989 fremsendte udkast til  

 en sådan aftale til min klients godkendelse og tiltrædelse, hvilket  

 imidlertid aldrig skete.
Det må derfor konstateres, at de ansatte montører, herunder den tidligere  

 ansatte Jens Peder Svendsen, var ansat udelukkende på basis af en  

 privatretlig aftale mellem parterne, at skriftligt aftalegrundlag ikke  

 foreligger og at der ikke mellem parterne er aftalt noget opsigelsesvarsel,  

 hvorfor opsigelse kan ske med øjeblikkelig virkning, således som det er  

 tilfældet i foreliggende sag.........' Den i svaret nævnte skrivelse af 14. august 1989 er en trykt formular  

 »Fremsender uden følgeskrivelse«, hvormed Dansk  

 Metalarbejderforbunds afdeling 17 »ifølge aftale« og »i  

 henhold til tlf.samtale af 14/8 89« fremsendte formular til en  

 tiltrædelsesaftale til bl.a. hovedoverenskomsten mellem Jernets  

 Arbejdsgiverforening og Centralorganisationen af Metalarbejdere i Danmark.  

 Formularen blev ikke underskrevet og tilbagesendt.
 I de følgende måneder frem til klageskriftet af 4. oktober 1991 - dog med  

 en afbrydelse fra medio februar til begyndelsen af august - fandt der  

 yderligere brevveksling sted mellem virksomhedens advokat og forbundet,  

 respektive Landsorganisationen i Danmark, hvorunder man fra virksomhedens  

 side fastholdt, at man ikke var bundet af tiltrædelsesaftalen fra 1981.
 4. For Arbejdsretten er der afgivet forklaring af vidnerne Svend Bonvang  

 og Kate Jørgensen.
Svend Bonvang har forklaret bl.a., at han deltog i de forhandlinger,  

 afdelingen havde med virksomhedens daværende indehaver, efter at begge parter  

 i 1984 havde opsagt tiltrædelsesaftalen til den 1. marts 1985. Fra forbundets  

 side var stillet en række særkrav, som man imidlertid frafaldt efter  

 afslutningen af de almindelige overenskomstforhandlinger.
I de følgende år  

 gik alt på sædvanlig vis.
Vidnet har ikke haft kendskab til, at virksomheden  

 - som antydet i svarskriftet - skulle have indgået private aftaler om  

 arbejdsvilkår m.v. uden hensyntagen til overenskomstens bestemmelser.
Fra  

 afdelingens side har man ikke »overvåget« virksomheden.
Det har man  

 ingen mulighed for.
I et tilfælde som det foreliggende er det op til  

 medlemmerne, herunder værkstedsrepræsentanten, at påse, at overenskomsten  

 bliver overholdt.
Vidnet er først under sagen blevet bekendt med, at  

 forbundets afdeling 17 i 1989 har fremsendt formular til en  

 tiltrædelsesaftale til virksomheden.
Afdelingen, der organiserer medlemmer  

 beskæftiget på maskinfabrikker og således omfatter et andet virksomhedsområde  

 end afdeling 11, har utvivlsomt ikke været klar over, at virksomheden  

 allerede havde en tiltrædelsesaftale.
Kate Jørgensen har forklaret bl.a., at hun blev ansat i virksomheden som  

 kontordame den 1. oktober 1986. Det er først i forbindelse med nærværende  

 sag, at hun har hørt om tiltrædelsesaftalen fra 1981. Lønnen til  

 medarbejderne blev der således truffet aftale om »over en kop øl«,  

 uden at nogen nævnte noget om overenskomsten.
Virksomhedens lønninger har dog  

 altid ligget over den overenskomstmæssige løn.
Heller ikke ved erhvervelsen  

 af virksomheden pr. 1. januar 1988 blev overenskomsten nævnt.
Man beskæftiger  

 i dag medarbejdere, som er medlem af Dansk Metalarbejderforbund.
I  

 forbindelse med afskedigelsen af et af forbundets medlemmer i 1989 rettede  

 hun henvendelse til forbundet for at høre, hvordan hun skulle forholde sig.  

 Hun mener at kunne huske, at hun talte med bl.a.
Svend Bonvang, og at denne  

 spurgte, hvorfor hun rettede henvendelse til ham.
Hun blev i den forbindelse  

 spurgt lidt ud om overenskomstforholdene og fik så efterfølgende sendt  

 formularer til en tiltrædelsesaftale.
Da det af formularen fremgik, at  

 virksomheden kun måtte beskæftige medlemmer af Dansk Metalarbejderforbund,  

 ringede hun tilbage til forbundet og sagde, at aftalen i givet fald ville  

 medføre, at man var nødt til at fyre et par af medarbejderne.
De blev så  

 enige om, at aftalen ikke havde nogen interesse for virksomheden.
I de  

 forløbne år har man aldrig fået materiale sendt fra forbundet eller i øvrigt  

 haft kontakt med dette forud for nærværende sag.
 5. Til støtte for påstanden har klagerne anført, at der mellem parterne er  

 enighed om, at der efter opsigelsen af tiltrædelsesaftalen - hvori henvises  

 også til Hovedaftalen og dermed til dennes § 7, stk. 2 - hverken er etableret  

 noget andet overenskomstforhold eller iværksat frigørelseskonflikt, og at  

 overenskomstforholdet derfor består, medmindre det må lægges til grund, at  

 tiltrædelsesaftalen efterfølgende er bortfaldet ved passivitet.  

 Passivitetssynspunktet er af indklagede gjort gældende dels vedrørende  

 perioden fra opsigelsen i 1984 til fremkomsten af nærværende sag i 1990, dels  

 vedrørende den periode fra midten af februar til begyndelsen af august 1991,  

 i hvilken brevvekslingen mellem parterne om overenskomstforholdets beståen  

 var indstillet.
For så vidt angår den første periode gælder, at indklagede ikke har  

 godtgjort, at der er handlet i strid med overenskomstmæssige bestemmelser.  

 Afdelingen, der har 2500 medlemmer og ca. 400 virksomheder inden for sit  

 område, har ikke hverken mulighed for eller adgang til effektivt at  

 kontrollere, om overenskomsten overholdes.
Det er derfor op til medlemmerne  

 og i dette tilfælde til værkstedsrepræsentanten at påse, at overenskomsten  

 ikke tilsidesættes, og til at indberette eventuelle overenskomstbrud til  

 afdelingen.
Sådanne indberetninger har man ikke modtaget.
Hertil kommer, at  

 indklagede så sent som i august 1990 deltog i et mæglingsmøde sammen med en  

 repræsentant fra forbundets afdeling 11. Også af den grund må det være klart,  

 at passivitetsbetragtningen ikke med rette kan gøres gældende for så vidt  

 angår denne periode.
Det samme gælder den periode på 5-6 måneder i 1991, i hvilken  

 brevvekslingen om overenskomstforholdet lå stille.
En så kort periode kan  

 ikke føre til at anse et bestående overenskomstforhold for ophørt på grund af  

 passivitet.
6. Indklagede har anført, at tiltrædelsesaftalen blev opsagt i 1984, og at  

 der siden da intet er gjort for at holde aftalen i live.
Forbundet eller  

 afdelingen har på intet tidspunkt fremsendt materiale eller andet, som kunne  

 dokumentere, at man fortsat anså overenskomsten for gældende for  

 virksomheden.
Denne har da heller ikke i alle retninger fulgt overenskomsten.  

 Man har således haft ansatte, som uanset tiltrædelsesaftalens  

 eksklusivklausul ikke var medlem af forbundet.
Fremsendelsen i 1989 af en  

 formular til tiltrædelsesaftale indicerer ligeledes, at forbundet ikke har  

 betragtet den tidligere tiltrædelsesaftale som fortsat gældende.
Det kan i så  

 henseende ikke være afgørende, at fremsendelsen skete fra en anden  

 forbundsafdeling end den, som den tidligere aftale var indgået med.  

 Fremsendelsen har i hvert fald givet indklagede føje til at tro, at også  

 forbundet var af den opfattelse, at det tidligere overenskomstforhold var  

 ophørt.
Virksomhedens deltagelse i mæglingsmødet i august 1990 kan ikke tages  

 som udtryk for, at virksomheden da anså sig for bundet af overenskomsten.
Fra  

 virksomhedens side var formålet med deltagelsen alene at få præciseret, at  

 der ikke var tale om en bortvisning, men om en opsigelse.
Til det anførte  

 kommer, at man fra klagernes side også i 1991 forholdt sig passive i henved 6  

 måneder, inden man besluttede sig til at forfølge sagen.
I sammenhæng med den  

 tidligere udviste passivitet må resultatet blive, at klagerne ikke længere  

 kan påberåbe sig et bestående overenskomstforhold som grundlag for en påstand  

 om, at virksomheden er pligtig at deltage i et fællesmøde.
 7. Arbejdsretten skal udtale:
 Det er ubestridt, at det overenskomstforhold, som blev etableret ved  

 tiltrædelsesaftalen af 9. september 1981, uanset såvel begge parters  

 opsigelse af aftalen i 1984 og den pr. 1. januar 1988 skete overdragelse af  

 virksomheden til det indklagede selskab fortsat må anses for bestående,  

 medmindre det efter bevisførelsen kan lægges til grund, at man fra forbundets  

 eller forbundsafdelingens side har forholdt sig passiv over for krænkelser af  

 overenskomstforholdet, som med føje kan tolkes som udtryk for, at indklagede  

 ikke eller ikke længere har følt sig bundet af overenskomsten.
På det foreliggende grundlag må Arbejdsretten imidlertid finde det  

 betænkeligt at anse det for godtgjort, at der fra virksomhedens side i årenes  

 løb er handlet på en måde, som har kunnet give afdelingen rimelig anledning  

 til at reagere herimod.
Retten har herved lagt vægt på, at afdelingen ikke  

 har mulighed for løbende at kontrollere, om gældende overenskomster  

 overholdes, men i almindelighed må forlade sig på henvendelser herom fra  

 virksomhedens ansatte, og at indklagede ikke mere specifikt har angivet, i  

 hvilket omfang overenskomsten eventuelt er blevet tilsidesat, men alene har  

 henvist til, at man uanset eksklusivbestemmelsen undertiden har beskæftiget  

 medarbejdere, som ikke var medlem af forbundet.
Efter det anførte må der således gives klagerne medhold i påstandens  

 første led.
Da det imidlertid ikke kan afvises, at indklagede - bl.a. fordi  

 man i 1989 fik tilsendt en formular til tiltrædelsesaftale fra en anden  

 forbundsafdeling - har haft rimelig grund til at mene, at man ikke  

 overenskomstmæssigt var forpligtet til at deltage i det begærede fællesmøde,  

 frifindes indklagede derimod for påstandens andet led.
 T h i k e n d e s f o r r e t :
 Indklagede, DMW Varmecenter ApS, Søborg, skal anerkende at være omfattet  

 af gældende overenskomst mellem Benzin- og Oliebranchens Arbejdsgiverforening  

 og Dansk Metalarbejderforbund.
 Indklagede frifindes for den nedlagte bodspåstand.
 Sagens omkostninger, 2.000 kr., betales til Arbejdsretten med halvdelen af  

 hver af parterne.
