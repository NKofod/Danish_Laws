Vestre Landsrets dom af 10. februar 1984 I en retssag anlagt mod et distriktstoldkammer nedlagde et varehus (der  

 var organiseret som et interessentskab) påstand om, at nogle modregninger,  

 som toldvæsenet havde foretaget efter interessentskabets tvangsakkord var  

 blevet stadfæstet, havde været uberettigede.
 Interessentskabet havde afhændet virksomheden umiddelbart før anmeldelse  

 af betalingsstandsning og havde ikke senere drevet erhvervsmæssig virksomhed.
Der blev udarbejdet status pr. betalingsstandsningsdagen 25. juni, og  

 forhandling om tvangsakkord blev åbnet 9. december.
Et tvangsakkordforslag  

 med en dividende på 25 pct. blev stadfæstet 20 december.
Akkorden blev ikke  

 tiltrådt af toldvæsenet.
Toldvæsenets krav pr. betalingsstandsningsdagen blev  

 opgjort til i alt 59.702 kr.
Som følge af moms af advokatog revisorhonorar  

 fik interessentskabet et tilgodehavende hos toldvæsenet på i alt 79.552 kr.  

 efter tvangsakkordens stadfæstelse.
Toldvæsenet modregnede herefter  

 tilgodehavendet i sin fordring.
Under sagen gjorde interessentskabet gældende, at ingen af kravene kunne  

 anses som stiftede før tvangsakkordforslaget blev udsendt *). Der kunne ikke  

 foretages en fordeling af det arbejde, der var udført før og efter åbningen  

 af tvangsakkordforhandlingen.
Efter interessentskabets opfattelse kunne  

 ydelserne ifølge momslovens § 15, stk. 3, jf. § 13, stk. 1, først anses for  

 leverede ved tvangsakkordens stadfæstelse.
Endelig anførte interessentskabet,  

 at krav på refusion af indgående moms først kan anses for stiftet ved  

 faktureringen.
Toldvæsenet anførte, at afgiftstilsvaret vedrørende de honorarer, der  

 svarede til arbejde udført før akkordforhandlingernes åbning, måtte anses for  

 opstået før akkordforhandlingerne blev åbnet.
Toldvæsenet anførte videre, at  

 efter momslovens § 15, stk. 3, jf. § 13, stk. 1, opstår positivt eller  

 negativt afgiftstilsvar principielt på leveringstidspunktet.
Bestemmelserne i  

 momslovens § 15, stk. 4, jf. § 13, stk. 2, hvorefter faktureringstidspunktet  

 anses for leveringstidspunktet, er begrundet i praktiske hensyn, og kan ikke  

 være afgørende i relation til reglerne om modregning i konkurs eller i  

 forbindelse med tvangsakkord.
Om fordelingen af det negative afgiftstilsvar  

 fremhævede toldvæsenet, at det måtte være muligt at fordele advokatsalæret ud  

 fra et skøn.
Ved Vestre Landsrets dom af 10. februar 1984 blev toldvæsenet frifundet.  

 Retten fandt, at kravene kunne anses for stiftede på det tidspunkt, hvor  

 ydelserne blev leveret.
Endvidere fandt retten, at refusionskravene - uanset  

 bestemmelserne i momslovens § 15, stk. 4, jf. § 13, stk. 2, om  

 faktureringstidspunktets betydning, og selv om interessentskabet på  

 tidspunktet for tvangsakkordforhandlingernes åbning endnu ikke kunne opgøre  

 sine krav mod toldvæsenet - måtte anses for stiftet før  

 akkordforhandlingernes åbning.
Retten udtalte også, at toldvæsenets skøn over  

 fordelingen af arbejde udført før og efter akkordforhandlingernes åbning ikke  

 kunne anses at gå ud over, hvad der var berettiget.
 *) Efter ændringen af konkursloven ved lov nr. 187 af 9. maj 1984, § 1,  

 nr. 12 og 13, vil skæringstidspunktet for fremtiden være  

 "fristdagen".
