Nr BR 5 Beretning om Kvindeforskning   

 Nr 5 1990-91, 2. samling Afgivet af Forskningsudvalget Afgivet: 19910529 Udvalget har drøftet spørgsmålet om kvindeforskning.
 Et flertal (Socialdemokratiets, Socialistisk Folkepartis og Det  

 Radikale Venstres medlemmer af udvalget) finder det afgørende, at  

 universiteterne, andre højere læreanstalter med forskningsaktiviteter og de  

 øvrige forskningsinstitutioner, herunder forskningsrådssystemet, inddrages i  

 de kommende overvejelser om kvindeforskningens fremtid.
Derfor opfordrer flertallet undervisnings- og forskningsministeren til  

 inden den 1. november 1991 at indhente konkrete oplysninger om, hvilke mål  

 forskningsinstitutionerne har for kvindeforskningen og for antallet af  

 kvindelige forskere og tidshorisonten for disse mål.
Det bedes desuden  

 oplyst, hvilke initiativer institutionerne har taget eller vil tage for at nå  

 målene.
Disse oplysninger skal kunne indgå i Folketingets overvejelser om en  

 opfølgning af Folketingets aktionsplan for forbedrede vilkår for  

 kvindeforskningen fra 1986, som løber til den 1. maj 1992.
Flertallet forventer, at aktionsplanen i løbet af de 6 år har givet  

 forskningsverdenen tilstrækkelig erfaring med kvindeforskning og  

 tilstrækkelig tid til at tage initiativer, der sikrer, at kvindeforskningen  

 integreres i de eksisterende forskningsmiljøer.
Desuden forventes det, at  

 antallet af kvindelige forskere inden for alle områder øges, således at man  

 efterhånden nærmer sig en balance imellem mandlige og kvindelige forskere og  

 dermed også undervisere på landets højere læreanstalter.
 Flertallet lægger desuden vægt på, at koordineringen af kvindeforskningen  

 fortsat kan sikres og derved medvirke til at synliggøre kvindeforskningens  

 resultater sammen med de permanente formidlingsinstitutioner og -aktiviteter.
Et mindretal (Det Konservative Folkepartis, Venstres,  

 Centrum-Demokraternes og Kristeligt Folkepartis medlemmer af udvalget)  

 finder, at det er urimeligt og uhensigtsmæssigt, at udvalgets flertal så  

 detaljeret blander sig i undervisnings- og forskningsministerens  

 administration.
Det er en uskik at kræve bestemte aktioner på bestemte  

 områder, andre forskningsområder kunne have samme krav på bevågenhed, men  

 denne mulighed for samlet planlægning ødelægges af disse tiltag på  

 enkeltområder.
Mindretallet har tillid til, at forskningsrådene og  

 forskningsinstitutionerne i deres prioritering også tager hensyn til  

 kvindeforskningen og dens behov.
 Et andet mindretal (Fremskridtspartiets medlem af udvalget) tager  

 afstand fra specifik kvindeforskning og kan derfor ikke tilslutte sig  

 beretningen om kvindeforskningen.
 P.u.v.
