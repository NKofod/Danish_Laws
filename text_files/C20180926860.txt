Vejledning til bekendtgørelse om Finanstilsynets certificering af statsautoriserede revisorer Indledning og regelgrundlag Forudsætninger for at medtage debiterbare timer Opgørelse af debiterbare timer inden for de seneste fem år Anerkendelse af anden relevant erfaring til erstatning af revisionstimer Anerkendelse af anden relevant erfaring til erstatning af andre ydelser end revision Opretholdelse af certificering efter § 4, stk. 3 Opgørelse af debiterbare timer inden for fem udvalgte år Ansøgning 1. Indledning og regelgrundlag Formålet med denne vejledning er at beskrive Finanstilsynets praksis vedrørende certificeringsordningen, jf. bekendtgørelse nr. 284 af 18. april 2018 om Finanstilsynets certificering af statsautoriserede revisorer.
2. Forudsætninger for at medtage debiterbare timer 2.1 For at kunne medtage debiterbare timer beder Finanstilsynet revisor om at dokumentere sit timeforbrug inden for de seneste fem år fordelt på de områder, som certificeringen gælder til, herunder om timerne vedrører revisionsydelser til den pågældende type virksomhed, som revisor certificeres til eller andre ydelser end revision til finansielle virksomheder.
 2.2 Hvis der søges om certificering efter § 4, stk. 4, eller anmodes om opretholdelse af certificering efter § 4, stk. 4, skal revisor tillige kunne dokumentere sit timeforbrug inden for fem udvalgte år inden for de seneste syv år fordelt på de områder, som certificeringen gælder til, herunder om timerne vedrører revisionsydelser til den pågældende type virksomhed, som revisor certificeres til eller andre ydelser end revision til finansielle virksomheder.
3. Opgørelse af debiterbare timer inden for de seneste fem år 3.1 Debiterbare timer opgøres i medfør af § 4 for de seneste fem år.
3.2 De seneste fem år er i praksis de seneste 60 hele måneder.
Når en revisor ansøger om certificering, er de debiterbare timer, de timer, der er udført frem til den seneste hele måned forud for ansøgningen til Finanstilsynet.
Ansøger en revisor eksempelvis om certificering i maj 2018, er de seneste fem år perioden fra 1. maj 2013 til 30. april 2018.
4. Anerkendelse af anden relevant erfaring til erstatning af revisionstimer 4.1 Ved vurdering af revisors anden relevante erfaring, jf. § 4, stk. 3, lægger Finanstilsynet vægt på, at erfaringen kan modsvare den erfaring, revisor mangler.
Hvis revisor f.eks. mangler debiterbare timer med revisionsydelser til forsikringsselskaber, lægger Finanstilsynet vægt på, at den anden relevante erfaring er revisionsarbejde udført for virksomheder, som har betydelige fællestræk med forsikringsselskaber.
 4.2 Finanstilsynet lægger i den forbindelse vægt på, om den anden relevante erfaring stammer fra virksomheder, som er underlagt regelsæt, der i væsentligt omfang svarer til det gældende regelsæt for den type virksomhed, som certificeringen vedrører og om revisor opnår erfaring med revisionsområder, som er særligt relevante for den type virksomhed, som revisor certificeres til.
 4.3 Efter en konkret vurdering kan Finanstilsynet helt eller delvist anerkende bl.a. følgende anden relevant erfaring i stedet for timer anvendt til revision af kreditinstitutter henholdsvis forsikringsselskaber:
 a) Debiterbare timer til varetagelse af en intern audit funktion i et forsikringsselskab, hvis forsikringsselskabet har outsourcet funktionen til en ekstern revisor.
 b) Revisionstimer ved arbejde som intern revisionschef i et kreditinstitut eller et forsikringsselskab, dog ikke timer anvendt til eksempelvis administrative ledelsesopgaver, medarbejderudviklingssamtaler og kursusdeltagelse.
 c) Revisionstimer udført af en ekstern revisor som assistance til en intern revisionsfunktion i et kreditinstitut eller et forsikringsselskab.
d) Erfaring med revision af virksomheder, som ikke er omfattet af lov om finansiel virksomhed, men som har mange ligheder med finansielle virksomheder.
Eksempler på virksomheder, der har mange ligheder med finansielle virksomheder er: Arbejdsmarkedets Tillægspension, Danmarks Skibskredit, Kommunekredit, Finansiel Stabilitet, Lønmodtagernes Dyrtidsfond og EKF, samt infrastrukturselskaber som Forca, FDC og bankdatacentraler.
 e) Revision og erklæringsopgaver på outsourcede områder fra kreditinstitutter og forsikringsselskaber.
 f) Revision af områder i dattervirksomheder, hvis området normalt indgår i et kreditinstitut eller et forsikringsselskab, eksempelvis et ejendomsdatterselskab.
 g) IT-revision i betalingsinstitutter, da IT-revision i et betalingsinstitut har mange fælles træk med IT-revision i et kreditinstitut.
 h) Visse typer af syns- og skønsarbejder for Finansiel Stabilitet, kreditinstitutter eller forsikringsselskaber.
 i) Erhvervserfaring med revision af udenlandske kreditinstitutter henholdsvis forsikringsselskaber, under forudsætning af, at regelsættet og forretningsområdet vurderes at være sammenligneligt med danske kreditinstitutter henholdsvis forsikringsselskaber.
5. Anerkendelse af anden relevant erfaring til erstatning af andre ydelser end revision Efter en konkret vurdering kan Finanstilsynet helt eller delvist anerkende bl.a. følgende anden relevant erfaring, som kan medregnes ved opgørelse af debiterbare timer i stedet for timer anvendt til andre ydelser end revision til finansielle virksomheder:
 a) Timer som leder af financial controlling og business controlling i en finansiel virksomhed.
b) Timer anvendt i FSR - danske revisorers finansielle udvalg, Finanstilsynets Rådgivende Regnskabsudvalg for Kreditinstitutter m.fl., Finanstilsynets Rådgivende Regnskabsudvalg for Forsikring og Pension, Det Regnskabskyndige Underudvalg under Finanstilsynets bestyrelse, samt Finanstilsynets Rådgivende Revisionsudvalg.
Hvis disse timer medregnes som uddannelsestimer i medfør af § 9 i bekendtgørelse om obligatorisk efteruddannelse af godkendte revisorer, kan timerne ikke også medregnes ved opgørelse af debiterbare timer, da timerne kun kan tælles med én gang.
6. Opretholdelse af certificering efter § 4, stk. 3 Har en revisor opnået certificering på grundlag af anden relevant erfaring, jf. § 4, stk. 3, skal erfaring, der er opnået efter certificeringen, enten udgøres af debiterbare timer, herunder revisionsydelser, der opfylder definitionerne i § 2, stk. 1-3 eller af anden relevant erfaring, som kan anerkendes efter Finanstilsynets konkrete vurdering, jf. ovenstående punkt 4 og 5.
7. Opgørelse af debiterbare timer inden for fem udvalgte år Udgangspunktet er, at revisor skal opfylde betingelsen i § 4, stk. 1, om at have udført 1.000 debiterbare timer, heraf 750 timer med revisionsydelser inden for de seneste fem år.
Erfaringen har vist, at nogle revisorer i enkelte år kan have svært ved at opfylde timekravene, eksempelvis som følge af firma- og/eller partnerrotation.
Der er derfor indsat en supplerende regel i § 4, stk. 4 om, at timekravet i § 4, stk. 1, nr. 1, alternativt kan opfyldes, ved at revisor i fem udvalgte år inden for de seneste syv år sammenlagt har udført mindst 1.000 debiterbare timer, heraf 750 timer med revisionsydelser.
Revisor skal i givet fald samtidig have udført mindst 700 debiterbare timer inden for de seneste fem år.
Heraf skal 525 timer omfatte revisionsydelser.
Ved beregningen skal der ses på den syvårsperiode, der ligger umiddelbart forud for ansøgningen om certificering eller opretholdelse af en certificering.
Ansøger en revisor eksempelvis om certificering eller om opretholdelse af certificering i maj 2018, er de syv seneste år perioden fra 1. maj 2011 til 30. april 2018. De fem udvalgte år skal bestå af fem ensartede perioder fra 1. maj til 30. april.
8. Ansøgning Ansøgningsformular kan hentes på Finanstilsynets hjemmeside og indsendes i krypteret form til Finanstilsynet.
