INDLEDNlNG I »Cirkulære vedrørende dispensationer ved studentereksamen og højere  

 forberedelseseksamen for elever/studerende med handicap eller med  

 fremmedsproget baggrund« af 1. november 1985 er bemyndigelsen til at  

 dispensere fra eksamens form og tilrettelæggelse udlagt til  

 rektor/forstander.
 Denne vejledning om dispensationsmuligheder ved studentereksamen og højere  

 forberedelseseksamen skal tjene som hjælp til skoler/kurser ved udfærdigelse  

 af dispensationsansøgninger og gennemførelse af fravigelser fra  

 eksamensreglerne.
 I vejledningen omtales alle hidtil anvendte dispensationsformer, men det  

 udelukker ikke, at det i særlige tilfælde kan være nødvendigt at udvikle nye  

 typer af dispensationer - forudsat at det overordnede princip om fastholdelse  

 af eksamens faglige niveau respekteres.
I.
GENERELT.
 Tilladelse til dispensation fra de almindelige eksamensbestemmelser ved  

 studentereksamen og hf kan gives til elever/studerende med handicap eller med  

 fremmedsproget baggrund i de tilfælde, hvor ændrede prøvevilkår skønnes  

 nødvendige for at sidestille den handicappede eller fremmedsprogede elev med  

 andre elever i prøvesituationen.
 Det er rektors/forstanders ansvar, at handicappede og fremmedsprogede  

 elever så tidligt som muligt oplyses om mulighederne for at opnå dispensation  

 samt om eventuel påtegning af eksamensbeviset.
 Dispensation gives på baggrund af ønske fra eleven og efter en individuel  

 vurdering af de vanskeligheder, som handicappet eller den fremmedsprogede  

 baggrund medfører i den givne prøvesituation.
 Dispensation gives af rektor/forstander eller af direktoratet, dels under  

 hensyntagen til erfaringerne fra undervisningen og dels på baggrund af en  

 erklæring fra en sagkyndig om funktionsnedsættelsens art og omfang.
Det er vigtigt, at de ændrede prøvevilkår afspejler elevens daglige  

 arbejdssituation.
Det anbefales derfor, at der i forbindelse med  

 udfærdigelsen af dispensationsanmodningen afholdes et eller flere møder  

 mellem de involverede parter, dvs. elev, faglærer(e), studievejleder samt  

 evt. tilknyttet handicapkonsulent.
 Det er ligeledes vigtigt, at dispensationsproceduren indledes i god tid,  

 således at eleven får mulighed for at gøre sig fortrolig med evt. ændrede  

 prøvevilkår (fx under terminsprøver).
Det understreges, at en given dispensation kun er gældende for den  

 førstkommende eksamenstermin, og at dispensationsanmodningen skal fornys  

 forud for hver ny eksamenstermin.
Dog gælder en dispensation, der er givet  

 med henblik på en bestemt eksamenstermin, også for sygeeksamen og re-eksamen  

 samme år - medmindre dens gyldighed udtrykkeligt er begrænset, eller grunden  

 til dispensationen er bortfaldet.
Når en dispensation er givet, er rektor/forstander ansvarlig for  

 afviklingen af eksamen under de ændrede vilkår.
Fx er det rektors/forstanders  

 ansvar at bestille særligt udformede eksamensopgaver, udpege evt. bisidder  

 samt sørge for, at de nødvendige tekniske hjælpemidler er til rådighed under  

 eksamen.
II.
DOKUMENTATION.
 Dispensation meddeles kun på baggrund af en dokumentation i form af en  

 attest eller erklæring, der angiver funktionshæmningens art og omfang.
 For fremmedsprogede elever , der ikke har gennemført et fuldt  

 grundskoleforløb i Danmark, er en udtalelse fra faglæreren tilstrækkeligt  

 grundlag, hvis der kun ønskes tilladelse til brug af særlige ordbøger. Ønskes  

 desuden forlængelse af forberedelsestid og/eller eksaminationstid, skal der  

 foreligge en erklæring fra en skolepsykolog.
For handicappede elever kræves en aktuel erklæring fra en sagkyndig inden  

 for det pågældende handicap-område, dvs. en læge, skolepsykolog,  

 synskonsulent, tale-hørekonsulent el. lign.. At erklæringen skal være aktuel,  

 betyder, at den skal beskrive den handicappedes aktuelle funktionsniveau.
En  

 skolepsykologisk erklæring må således højst være 2 år gammel, og en  

 undersøgelse foretaget i folkeskolen kan normalt ikke danne grundlag for en  

 dispensation i gymnasiet eller hf.
 Det er ønskeligt, at erklæringen giver så præcis en fremstilling som  

 muligt af de vanskeligheder, handicappet medfører eller formodes at medføre i  

 de enkelte fag samt om mulige støtteforanstaltninger i uddannelsesforløbet og  

 kompensationer ved eksamen.
 I denne forbindelse kan det være af stor betydning, at der etableres  

 kontakt mellem studievejleder og den handicapsagkyndige i god tid før  

 udfærdigelsen af erklæringen.
III.
SKRIFTLIG EKSAMEN.
 a) Særligt udformede eksamensopgaver.
 Specielt ved synshandicap og meget stærk ordblindhed kan der være behov  

 for særligt udformede skriftlige eksamensopgaver.
 Det kan være nødvendigt, at opgaverne overføres til punktskrift eller  

 stortryk, og/eller at de indtales på lydbånd.
 Det er rektors/forstanders ansvar, at ønsker om særligt udformede opgaver  

 som følge af dispensation meddeles til direktoratet sammen med den  

 almindelige opgavebestilling pr. 1. december.
Antal og form af de særlige opgaver skal angives meget præcist, og ved  

 anmodning om stortryk skal vedlægges en skriftprøve i den ønskede  

 forstørrelse.
Direktoratet foranlediger herefter, at de særlige opgaveforlæg  

 fremstilles, og at de fremsendes til skolen/kursus sammen med de almindelige  

 skriftlige opgaver.
 Ved selve eksamen skal eleven ud over den særligt udformede opgave have  

 den sædvanlige opgavetekst udleveret.
 b) Erstatning af skriftlig med mundtlig eksamen.
I særlige tilfælde (fx ved blinde elever) kan den skriftlige prøve i  

  matematik fællesfag ved hf erstattes af en ekstra mundtlig prøve.
Eleven  

 trækker to spørgsmål, hvoraf det første meddeles straks.
Der gives så en  

 forberedelsestid til dette spørgsmål på 30 minutter.
Efter et kvarters  

 eksamination prøves eleven i yderligere et kvarter i det andet spørgsmål, der  

 er et supplerende oversigtsspørgsmål, som træder i stedet for den skriftlige  

 prøve.
Karakteren fastsættes herefter på grundlag af de to eksaminationer, og  

 kun denne endelige karakter i faget indføres.
 c) Bisidder.
 Bisidderen er en assistance for den stærkt syns- eller  

 bevægelseshandicappede elev og har til opgave at være eleven behjælpelig med  

 den praktiske gennemførelse af eksamen, fx med opslag i ordbøger og lign..
 Bisidderen udpeges af rektor/forstander og skal være en faglærer (eller  

 fagkyndig i prøvefaget), der ikke har undervist eleven i det pågældende fag.  

 Bisidderen må aldrig tage selvstændigt initiativ, men kun handle efter  

 elevens direkte anvisninger.
 Særligt for synshandicappede elever gælder:
 - Når opgaven er udleveret, kan eleven, hvis han/hun ønsker det, læse den  

 op for bisidderen, der kontrollerer ordlyden.
 - Bisidderen skal ved de prøver, hvor anvendelsen af håndbøger er tilladt,  

 læse op, hvad eleven ønsker slået efter.
 - Bisidderen skal oplæse det sidst skrevne ord, når eleven ønsker at få at  

 vide, hvor langt han/hun er kommet med sin renskrivning på skrivemaskinen.
 - Bisidderen skal, når renskrivningen er færdig, læse den samlede  

 besvarelse højt for eleven, således at denne har mulighed for at konstatere  

 og rette eventuelle fejl, fx glemte ord, bogstaver eller tegn.
 d) Sekretær.
 En sekretær har til opgave at foretage indskrivning af en handicappet  

 elevs besvarelse i de tilfælde, hvor eleven ikke selv er i stand til at  

 skrive i hånden eller på skrivemaskine.
 Anvendelse af sekretær bør på grund af risikoen for påvirkning af  

 eksamenspræstationen kun forekomme i sjældne tilfælde, fx ved senblinde eller  

 stærkt bevægelseshandicappede elever.
 Sekretæren udpeges af rektor/forstander og kan være den sekretær, der har  

 bistået eleven i det daglige arbejde eller en af skolens/kursus' faste  

 sekretærer.
 Sekretæren bør så vidt muligt ikke skrive direkte efter diktat, men efter  

 forlæg (punktskrift eller båndindtaling). Eleven skal have lejlighed til at  

 gennemse den renskrevne besvarelse eller høre sekretæren læse den op.
 Skriftlig censor underrettes ved fremsendelsen af eksamensopgaven om, at  

 indskrivningen er sket ved sekretær.
 e) Særskilt lokale.
Hensynet til de andre elever kræver ofte, at skriftlig eksamen for  

 handicappede elever foregår i et særskilt lokale.
Det gælder, når der er tale  

 om særlige praktiske foranstaltninger, når der er bisidder, eller når eleven  

 benytter støjende hjælpemidler som skrive., punkt eller båndmaskine.
 Prøven skal foregå med sædvanligt tilsyn.
 f) Tekstbehandlingsanlæg.
Egentlige tekstbehandlingsanlæg eller skrivemaskiner med hukommelse må  

 normalt ikke benyttes ved eksamen.
Hvis rektor/forstander skønner, at et  

 sådant udstyr er nødvendigt for at kompensere fx for et alvorligt  

 bevægelseshandicap, skal det sikres - eventuelt med bistand af en datalogisk  

 kyndig - at det pågældende anlæg kun er programmeret til simpel  

 tekstredigering.
 g) Aflevering i kladde.
Elever med store skrivevanskeligheder fx på grund af spasticitet eller  

 seneskedehindebetændelse kan få tilladelse til, at bedømmelsen sker på  

 grundlag af kladden.
Hvor en sådan tilladelse foreligger, skal de skriftlige censorer underrettes herom ved fremsendelsen af  

 opgavebesvarelsen.
 h) Forlænget prøvetid.
Mange handicappede og fremmedsprogede elever har behov for en forlængelse  

 af prøvetiden.
Forlængelsen bør ikke overstige 20 minutter pr. fastsat  

 prøvetime, og der kan maximalt gives 2 timers forlængelse.
I de fleste  

 tilfælde vil en times ekstra prøvetid imidlertid være tilstrækkelig.
For  

 handicappede elever, der hurtigt bliver trætte, kan der indlægges  

 hvilepauser, og i sådanne tilfælde kan der blive tale om ekstraordinært store  

 tidsforøgelser.
 Med undtagelse af de under punkt d) og g) nævnte tilfælde underrettes de  

 skriftlige censorer ikke om dispensationer, der er givet til skriftlig  

 eksamen.
IV.
MUNDTLIG EKSAMEN.
 a) Særligt udformede eksamensspørgsmål.
 Ligesom ved skriftlig eksamen kan det være nødvendigt for nogle  

 handicappede elever, at de mundtlige eksamensspørgsmål foreligger overført  

 til punktskrift, storskrift eller indtalt på lydbånd.
 Er dette påkrævet, følges følgende procedure:
 - I fag, hvor censor skal forelægge en ekstemporaltekst, skal censor  

 hurtigst muligt underrettes og fremsende ekstemporaltekster, således at de er  

 skolen i hænde senest 14 dage før prøvens afholdelse.
- I god tid før prøven i det enkelte fag trækker eleven i overværelse af  

 rektor/forstander et eksamensspørgsmål, som ikke meddeles eleven.
Det er  

 herefter rektors/forstanders ansvar, at spørgsmålet foreligger i den ønskede  

 udformning på eksamensdagen.
 - For blinde elever sker overførsel til punktskrift og andet  taktilt  

 materiale gennem Studiebogsbiblioteket ved Instituttet for blinde og  

 svagsynede, Rymarksvej 1, 2900 Hellerup.
 Instituttet behøver mindst 14 dage til processen.
- Overførsel til stortryk kan enten ske lokalt eller ved fremsendelse til  

 direktoratet for gymnasieskolerne og højere forberedelseseksamen.
I  

 sidstnævnte tilfælde må medsendes en skriftprøve i den ønskede forstørrelse.
 - Indtaling på lydbånd foretages normalt af elevens faglærer.
 Det understreges, at det ved eksamen i fremmedsprog normalt ikke kan  

 tillades, at den del af spørgsmålet, der kræves læst op under eksaminationen,  

 overføres til lydbånd.
I alle tilfælde, hvor der gives særligt udformede eksamensspørgsmål, skal eleven desuden have udleveret spørgsmålet i originaludgave.
 b) Erstatning af skriftlig med mundtlig eksamen.
 Se punkt III. b) side 4.
 C) Bisidder.
 Bisidderen udpeges af rektor/forstander og skal være en faglærer eller en  

 anden person med de fornødne faglige kvalifikationer (fx en simultantolk for  

 hørehæmmede elever).
 Ved eksamen for synshandicappede har bisidderen til opgave på elevens  

 anvisning i forberedelsestiden at foretage opslag i og oplæse ønskede afsnit  

 fra de tilladte hjælpemidler.
 For stærkt bevægelseshandicappede elever kan der være behov for en  

 praktisk hjælper, der skal være fortrolig med de tekniske hjælpemidler,  

 eleven skal bruge ved prøven.
 For hørehæmmede elever er bisidderens opgave at formidle kommunikationen  

 mellem elev og eksaminator/censor.
 Stammere kan have behov for talelærerens støtte under eksaminationen.
 I alle tilfælde gælder det, at bisidderen aldrig må tage selvstændigt  

 initiativ, men kun handle efter elevens direkte anvisninger.
 d) Forlængelse af forberedelses- og eksaminationstid.
 En dispensation vedrørende forlængelse af forberedelsestiden skal gives  

 specifikt for hvert eksamensfag.
 Der tages stilling til forlængelsens varighed på baggrund af en vurdering  

 af de vanskeligheder, handicappet medfører i faget.
 Der kan maximalt gives dobbelt forberedelsestid i et fag, men for et stort  

 antal af de elever, der har behov for denne kompensation - især elever med  

 mindre grad af sproglige vanskeligheder - vil forlængelse på 50 pct.. være  

 tilstrækkelig.- Dette gælder særlig i fag, der i forvejen har en lang  

 forberedelsestid.
 Tilladelse til forlængelse af eksaminationstiden kan fx gives til  

 stammere, der skal have tid til at meddele sig skriftligt, hvis de går i stå  

 under eksaminationen.
 Forlængelsen sker uden tidsfastsættelse efter behov i det enkelte  

 tilfælde, idet eksaminationstiden dog ikke bør overskride det dobbelte af en  

 almindelig eksamination.
 e) Dispensation fra eksamens indhold og pensum.
Ændringer i eksamens indhold, fx i form af udeladelse af dele af  

 eksaminationen, og fritagelse for eksamination i visse områder af pensum kan  

 tillades i særlige tilfælde.
Det er imidlertid en forudsætning, at  

 fravigelserne følger hovedprincippet om, at der ikke må ske en forringelse af  

 det faglige niveau ved prøven.
 Anmodning om dispensation fra indhold og pensum skal forelægges  

 direktoratet.
Undtagelser herfra er erstatning af skriftlig med mundtlig eksamen (jfr.  

 punkt IV. b) samt de tilfælde, hvor stærkt synshandicappede elever ønsker  

 fritagelse for eksamination i billedstof samt kort i fag som oldtidskundskab,  

 historie, biologi og geografi.
Her kan rektor/forstander meddele  

 dispensationen.
V.
DISPENSATION FRA 13-REGLEN.
 Anmodning om dispensation fra 13-reglen skal forelægges direktoratet, og  

 der henvises i øvrigt til bekendtgørelse af 15. maj 1964 om dispensation i  

 særlige tilfælde fra karakterkrav ved realeksamen og studentereksamen (RS  

 01-20).
 Denne bekendtgørelse gælder også for hf.
Mener skolen/kursus, at der er en risiko for, at en handicappet elev som  

 følge af sit handicap ikke består eksamen efter 13-reglen, tilrådes det, at  

 den krævede erklæring fra en sagkyndig (hyppigst en skolepsykolog) indhentes  

 i god tid før eksamen og opbevares hos rektor/forstander.
Fremsendelse til  

 direktoratet med henblik på dispensation sker imidlertid først efter eksamen,  

 hvis eleven ikke har bestået efter 13-reglen.
 For at der kan dispenseres fra 13-reglen, skal ifølge bekendtgørelsen  

 »mindst den ene af de to laveste karakterer være givet i et fag, i  

 hvilket handicappet medfører væsentlige vanskeligheder for  

 eksaminanden«.
 Dispensationsbekendtgørelsens formål er således at hjælpe elever med et  

 handicap, så de ikke på grund af dette handicaps indflydelse på bestemte  

 præstationer, sammenholdt med det særlige krav i 13-reglen, hindres i at  

 bestå en eksamen, som de har bestået på gennemsnittet.
 Hvis en handicappet elev har så lave karakterer i andre fag end dem, der  

 berøres af handicappet, at eleven ikke består efter 13-reglen, også når de  

 handicap-berørte fag holdes uden for beregningen, er der ingen hjemmel til at  

 dispensere fra 13-reglen.
 Det er derfor særlig vigtigt, at de sagkyndiges erklæringer tydeligt peger  

 på de fag og præstationer, der påvirkes af handicappet.
 Det understreges, at direktoratet foretager en realitetsbehandling og  

 vurdering af disse sager, og dispensation kan således ikke betragtes som på  

 forhånd sikker.
VI.
PÅTEGNING AF EKSAMENSPROTOKOL OG EKSAMENSBEVIS.
 Hensigten med påtegningen er, at modtagerne af eksamensbeviset  

 (uddannelsesinstitutioner og arbejdsgivere) så loyalt som muligt skal oplyses  

 om dispensationer, der kan have betydning for vurderingen af den konkrete  

 eksamen.
Påtegningen skal således indeholde oplysning både om handicappets art og  

 om dispensationens art og omfang.
Det bør imidlertid tilstræbes at holde  

 ordlyden i påtegningen på et generelt plan og at undgå formuleringer, der kan  

 virke diskriminerende.
 Påtegningen kan udformes efter følgende model:
På grund af (elevens navn)»s .. synshandicap .. hørehandicap .. talehandicap .. bevægelseshandicap .. specifikke sproglige vanskeligheder (= ordblindhed) .. sproglige vanskeligheder som følge af fremmedsproget baggrund .. sygdom .. eftervirkninger efter ulykke .. osv., osv..
er der dispenseret fra .. de almindelige eksamensbetingelser ved mundtlig/skriftlig eksamen (i  

 evt. fagbetegnelse).
 .. tidsrammerne ved mundtlig/skriftlig eksamen (i evt. fagbetegnelse).
 eller:
er der givet tilladelse til .. en forlængelse af forberedelsestiden ved - mundtlig eksamen/prøvetiden  

 ved skriftlig -) eksamen (i evt. fagbetegnelse).
 .. en forlængelse af eksaminationstiden ved mundtlig eksamen (i evt.  

 fagbetegnelse).
 .. osv.
 Følgende fravigelser fra de almindelige eksamensbestemmelser anses ikke  

 som dispensationer i egentlig forstand og kræver derfor ikke påtegning:
- særlige praktiske foranstaltninger (fx afholdelse af prøven i særskilt  

 lokale og tilstedeværelse af bisidder/sekretær), - brug af tekniske hjælpemidler (fx skrivemaskine og CCTV), - særligt  

 udformede eksamensopgaver (lydbånd, stortryk eller punktskrift), - brug af  

 særlige ordbøger, - tilladelse til at aflevere i kladde ved skriftlig eksamen.
Hvis en given dispensation ikke bruges, falder den dertil knyttede  

 påtegning bort.
Dette gælder både, hvis det pågældende fag ikke udtrækkes ved  

 studentereksamen samt, hvis eleven senest umiddelbart før prøvens begyndelse  

 meddeler, at dispensationen ikke ønskes benyttet.
