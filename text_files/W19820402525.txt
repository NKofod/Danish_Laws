Et ulovligt udført byggeri kan efterfølgende bringes i  

 overensstemmelse med byggelovgivningens bestemmelser ved at der meddeles de  

 fornødne dispensationer Byggestyrelsen har i dag skrevet følgende til advokat Henrik Hvidegaard,  

 Storegade 24, 6640 Lunderskov:
 »Byggelovsklage vedr. matr.nr. 4 ak, Hagbøl, beliggende Kirkevejen  

 37. I skrivelse af 26. januar 1982 meddelte byggestyrelsen, at Deres klage af  

 18. januar 1982 over Vejle amtsråds afgørelse blev sendt til amtsrådet til  

 udtalelse.
 Amtsrådet har i skrivelse af 10. februar 1982 udtalt, at der ikke med  

 klagen ses tilført nogen oplysninger, der kan begrunde en ændret afgørelse.
 ./.Til Deres orientering vedlægges en kopi af amtsrådets svar.
 I byggestyrelsens skrivelse af 26. januar 1982 tog man forbehold med  

 hensyn til, om Deres klage kunne tages op til behandling, idet amtsrådets  

 afgørelser efter byggelovens § 23 kun kan påklages til byggestyrelsen, hvis  

 afgørelse omfatter spørgsmål om forståelse af byggeloven eller af en  

 bestemmelse fastsat i medfør af denne lov.
I Deres klage af 25. august 1981 til Vejle amtsråd har De som grund for  

 klagen over, at Lunderskov kommune har meddelt dispensation fra  

 bygningsreglementets bestemmelser om højde og afstand i forhold til naboskel,  

 anført, at dispensationen er meddelt efterfølgende, idet nabohøring ikke er  

 foretaget forud for byggeriet.
De henviste herved til, at ved overholdelse af  

 de formelle regler ville Deres klient have modsat sig dispensationen.  

 Endvidere henviste De til, at en efterfølgende nabohøring ikke berettiger til  

 meddelelse af dispensation henset til, at byggelovens § 22, stk. 2,  

 fastsætter nabohøring forud for meddelelse af byggetilladelse.
Endelig fandt  

 De, at sagen har alm. interesse, idet nabohøring ikke har været afholdt  

 oprindeligt, samt videregående betydelige følger for Deres klient.
Vejle amtsråd har i sin afgørelse af 22. december 1981 afvist at  

 realitetsbehandle Deres klage, idet det anføres, at forudsætningerne for, at  

 klagen kan behandles efter § 23 i byggeloven ikke er opfyldt.
Amtsrådet fandt  

 herved, at sagen efter de foreliggende oplysninger ikke faldt ind under de  

 særlige tilfælde i byggelovens § 23, stk. 1, 2. pkt.
I Deres skrivelse af 18. januar 1982 har De yderligere overfor  

 byggestyrelsen anført, at spørgsmål om, hvorvidt dispensationen kan meddeles  

 efterfølgende, må anses som et spørgsmål om forståelse af byggeloven.
De  

 anfører herved, at kommunens skøn må anses for mindre frit, når  

 dispensationen meddeles på et tidspunkt, hvor bygningen er opført, end i  

 situationer, hvor der tages stilling til dispensationsmuligheden forud for  

 byggeriet.
Endvidere gør De gældende, at spørgsmålet har almindelig interesse  

 og videregående betydelige følger for Deres klient.
Endelig anfører De, at de  

 for dispensationen opstillede betingelser, herunder specielt sikringen af, at  

 nedskridende sne ikke falder ind på Deres klients ejendom, ikke er overholdt  

 og formentlig ikke kan overholdes.
I den anledning skal byggestyrelsen meddele, at spørgsmålet om, hvorvidt  

 en dispensation kan meddeles efterfølgende, er omfattet af klageadgangen  

 efter byggelovens § 23. Efter byggelovens § 22 kan kommunalbestyrelsen  

 meddele dispensation fra bestemmelser i byggeloven eller bygningsreglementet,  

 når det skønnes foreneligt med de hensyn, som ligger til grund for de  

 pågældende bestemmelser.
Et ulovligt udført byggeri kan efterfølgende bringes  

 i overensstemmelse med byggelovgivningens bestemmelser enten ved fysisk  

 ændring af byggeriet eller ved, at der meddeles de fornødne dispensationer i  

 overensstemmelse med § 22 til bibeholdelse af byggeriet.
Lunderskov kommune  

 har således haft hjemmel til efter forudgående naboorientering at meddele  

 dispensation efterfølgende.
Opmærksomheden henledes på, at det ikke er en  

 betingelse for at meddele en dispensation fra byggelovgivningens  

 bestemmelser, at naboen giver sit samtykke i forbindelse med  

 naboorienteringen.
Da afgørelsen af, om der kan meddeles dispensation, beror på  

 kommunalbestyrelsens skøn, har byggestyrelsen ikke fundet, at byggelovens  

 betingelser for at påklage afgørelsen i øvrigt er opfyldt, og man kan  

 herefter ikke foretage sig videre i sagen.
Det bemærkes, at amtsrådets  

 afgørelser af, om de i § 23, stk. 1, sidste punktum, nævnte klagebetingelser,  

 d.v.s. dersom afgørelsen efter klagemyndighedens vurdering har almindelig  

 interesse eller videregående betydelige følger for klageren, er opfyldt, kan  

 ikke indbringes for byggestyrelsen, jfr. § 23, stk. 2.
Vedrørende klagepunktet over, at de for dispensationen opstillede  

 betingelser, herunder specielt sikringen af, at nedskridende sne ikke falder  

 ind på klagerens ejendom, ikke er overholdt og formentlig ikke kan  

 overholdes, har byggestyrelsen samtidig hermed anmodet Lunderskov kommune om  

 at tage dette punkt op til behandling.« PDV EB Ulla Elm-Larsen fuldm.
