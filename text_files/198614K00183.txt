Nr BTL 183 Betænkning over Forslag til lov om ændring af lov om gymnasieskoler og  

 studenterkursus (Ændring af gymnasiets struktur)   

 Nr L 183 1986-87, 1. samling Blad nr 826 Afgivet af uddannelsesudvalget Afgivet: 19870505 Udvalget har behandlet lovforslaget i en række møder og har herunder stillet spørgsmål til undervisningsministeren, som denne har besvaret skriftligt.
Et af disse spørgsmål og ministerens svar herpå er optrykt som bilag til denne betænkning.
Udvalget har endvidere modtaget mundtlige og/ eller skriftlige henvendelser fra:
Akademiet for de skønne Kunster, Antikkens Venner, Dansk Uddannelsespolitisk Forening, Danmarks græsklærere, Danske Gymnasieelevers Sammenslutning, Datalærerforeningen for gymnasieskoler og HF, En gruppe gymnasielærere, Falkonergårdens Gymnasium og HF-kursus, Foreningen af filmlærere i gymnasiet og HF, Foreningen af lærere i samfundsfag i gymnasiet og HF, Fysiklærerforeningen, Gymnasieelevernes Landsorganisation, Gymnasieskolernes Engelsklærerforening, Gymnasieskolernes Idrætslærerforening, Gymnasieskolernes Lærerforening, Gymnasieskolernes Musiklærerforening, Gymnasieskolernes Rektorforening, Gymnasiets Lærere i Billedkunst, Klassikerforeningen, Lærerrådet ved Rødovre Gymnasium, Russisklærerforeningen, Sankt Annæ Gymnasium, Statens Musikråd, Udvalget for de kunstneriske fag i gymnasiet og Viborg Katedralskole.
Der er af undervisningsministeren stillet ændringsforslag, hvorom henvises til de ledsagende bemærkninger.
Herefter indstiller et »flertal§ (Det Konservative Folkepartis, Venstres, Det Radikale Venstres, Centrum-Demokraternes og Kristeligt Folkepartis medlemmer af udvalget) lovforslaget til »vedtagelse§ med det af undervisningsministeren stillede ændringsforslag.
Flertallet ønsker i øvrigt at udtale:
I forbindelse med lovforslaget er udarbejdet et udkast til bekendtgørelse om gymnasiet.
Udkastet har været til høring, og den har givet anledning til at foretage en række ændringer, hvoraf nogle skal nævnes:
- For at styrke det kreative element og give flere valgmuligheder i 2. g vil faget billedkunst nu kunne vælges i både 2. og 3. g.
Desuden er det præciseret, at faget musik fortsat er et af de fag, der kan vælges på højt niveau, hvortil kommer, at faget nu også kan vælges på mellemniveau.
For begge fags vedkommende indføres en mellemtællende årskarakter (vægt 50 pct.) på det obligatoriske niveau.
- Af hensyn til de skoler, som ønsker at tilbyde, hvad der svarer til klassikergrenen, vil direktoratet efter ansøgning kunne godkende, at oldtidskundskab for sproglige på disse skoler flyttes til 1. g samtidig med, at historie placeres med 3 timer i 2. g og 6 (inkl.
 samfundskundskab) i 3. g.
- For at sikre, at de kendte højeste niveauer fastholdes/ forbedres, er der indført en prøve for alle sproglige i engelsk i 2. g og en prøve for alle matematikere i matematik i 2. g (uanset valg til mellem- eller højt niveau). Det bevirker, at man på højt niveau i 3. g kan koncentrere sig om den faglige fordybelse.
For eleverne på højt niveau i disse fag vil den endelige karakter fremkomme som et vægtet gennemsnit af karaktererne fra 2. og 3. g.
- For at give den enkelte skole mulighed for at tegne sin egen profil er det muligt for skolen selv at fastsætte yderligere bindinger på elevernes valg og i et vist omfang at vælge, hvilke fag man vil tilbyde.
Reformen tilsigter, at alle kendte grene samt de mest udbredte forsøgsgrene fortsat tilbydes i mindst samme omfang som i dag.
Da en række regneeksempler baseret på de første holddannelsesregler viste sig at give et mindre udbud, har man ændret reglerne således, at både små og store skoler får et større fagudbud.
- For at sikre, at eleverne både opnår et højt niveau og en alsidighed i deres uddannelse uden at få en urimelig stor arbejdsbyrde, vil der løbende ske en koordinering af undervisningen i de enkelte fag af hensyn til elevernes arbejdsbyrde.
Et »mindretal§ (Socialdemokratiets og Socialistisk Folkepartis medlemmer af udvalget) indstiller lovforslaget til »forkastelse§ ved 3. behandling, idet mindretallet henviser til de bemærkninger, mindretallet fremsatte ved lovforslagets 1. behandling, idet forligspartierne ikke under udvalgsbehandlingen har vist nogen imødekommenhed over for mindretallets synspunkter.
De foreslåede bindinger mellem fagene, det forøgede timetal og det øgede fagpres gør overgangen fra folkeskolen til gymnasiet vanskeligere for elever fra ikke-boglige miljøer og mindre egnet til at hjælpe piger over i de naturvidenskabelige fag.
Dertil kommer, at lovforslaget ikke rummer reelle fremskridt i henseende til elev- og lærerindflydelse, ligesom den foreslåede indsats for efteruddannelse og omskoling af gymnasiets lærere ikke er tilstrækkelig.
Endelig svækker lovforslaget mulighederne for en tværgående undervisning, og det peger slet ikke i retning af en større sammenhæng i ungdomsuddannelserne.
Ændringsforslag Af »undervisningsministeren§, tiltrådt af »udvalget§:
Til § 1 1) I den under nr. 3 foreslåede affattelse af § 4, stk. 1, ændres »informatik« til: »datalogi«.
Bemærkninger Til nr. 1 Ændringsforslaget skyldes et ønske fra de faglige kredse, som finder den foreslåede betegnelse mere dækkende for fagets indhold.
Eva Møller (KF) fmd.
Kirkegaard (KF) Karen Højte Jensen (KF) Connie Hedegaard (KF) Povl Brøndsted (V) Helge Sander (V) Bente Juncker (CD) nfmd.
Steffensen (KrF) Jytte Andersen (S) J.
K.
Hansen (S) Søgaard (S) Lykketoft (S) Nørgaard-Sørensen (S) Erling Olsen (S) Rahbæk Møller (SF) Stillinger (SF) Ole Vig Jensen (RV) Partierne FP og VS havde ikke medlemmer i udvalget.
Bilag Et af udvalgets spørgsmål til undervisningsministeren og dennes svar herpå Spørgsmål 5:
Vil ministeren være indstillet på at følge et forslag fra Sankt Annæ Gymnasium om, at eleverne på dette gymnasium, uanset hvilke fag de har valgt på højt niveau, får mulighed for at vælge musik på mellemniveau? Svar:
For så vidt angår spørgsmål 5 mener jeg, at det vil være helt naturligt, at der dispenseres fra bindingerne på elevernes valg på en skole som Sankt Annæ Gymnasium, som jo overvejende søges af elever med en særlig musikinteresse.
Der er i bekendtgørelsesudkastet åbnet mulighed for, at direktoratet kan dispensere i sådanne særlige tilfælde.
