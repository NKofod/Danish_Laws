Fremsat den 25. marts 2009 af transportministeren (Lars Barfoed) Forslag til Lov om ændring af lov om taxikørsel m.v.
(Krav til miljøegenskaber og energieffektivitet for køretøjer omfattet af taxilovgivningen) § l I lov om taxikørsel m.v., jf. lovbekendtgørelse nr. 517 af 24. juni 1999, som ændret ved § 17 i lov nr. 473 af 9. juni 2004 og lov nr. 1591 af 20. december 2006, foretages følgende ændringer:
 1. I § 12, stk. 1, nr. 10, ændres »disciplinærbod, samt« til: »disciplinærbod,«.
 2. I § 12, stk. 1, nr. 11, ændres »tilladelse.« til: » tilladelse samt«.
 3. I § 12, stk. 1, indsættes som nr. 12:
»12) krav til miljøegenskaber og energieffektivitet for de af loven omfattede køretøjer.« § 2 Loven træder i kraft den 1. juli 2009.
Bemærkninger til lovforslaget Almindelige bemærkninger 1. Lovforslagets formål og baggrund Lovforslaget indebærer, at der i taxiloven indsættes en bestemmelse om, at transportministeren bemyndiges til at fastsætte krav om miljøegenskaber og energieffektivitet til køretøjer omfattet af lovgivningen.
 Lovforslaget er en udmøntning af aftalen om »En Grøn Transportpolitik« af 29. januar 2009. Det fremgår af aftalen, at der skal stilles energikrav til taxier, som sikrer energiklasse C eller bedre.
 Der skal endvidere indføres krav om partikelfiltre, der efter en indfasningsperiode gøres obligatorisk i 2011. Det fremgår af aftalen, at regeringen skal fremsætte lovforslag i foråret 2009 med henblik på, at ændringerne kan få virkning fra 1. september 2009.
Det indgår i regeringens skatteaftale med Dansk Folkeparti, at registreringsafgiften for hyrevogne omlægges, så tilskyndelsen til at anskaffe miljørigtige vogne øges.
Registreringsafgiften for hyrevogne forhøjes fra 20 pct. til 70 pct., men samtidig forhøjes bundgrænsen for registreringsafgiften fra 12.100 kr. til 230.000. Omlægningen træder i kraft 1. januar 2010.
 Dette lovforslag supplerer således skatteaftalens initiativ om omlægning af registreringsafgiften.
2. Gældende ret Der er i dag ikke regler i taxilovgivningen, der indeholder hjemmel til at stille krav til køretøjers miljøegenskaber og energieffektivitet.
Generelt stilles der en række krav om indretning og udstyr til køretøjer, f.eks. krav til bremser, lygter og miljøegenskaber.
Disse krav bygger i al væsentlighed på fælles EU-regler.
Der er ikke fastsat krav om energieffektivitet for det enkelte køretøj, men EU stiller krav til fabrikanterne om, at den enkelte fabrikant i gennemsnit for alle modeller løbende skal fremstille mere energieffektive køretøjer.
I henhold til taxilovgivningen er der yderligere fastsat en række krav til taxiers indretning, f.eks. krav om at bilen mindst skal være indrettet til 5 personer, føreren medregnet, om antal døre til ind- og udstigning samt at passagerrummet skal være forsynet med belysning.
Desuden stilles en række tekniske krav til taxametre, kontrolapparater, taglygte og friskilt m.v.
3. Lovforslagets indhold Som en opfølgning på transportaftalens mål om at sikre en mere miljøvenlig og energieffektiv vognpark foreslås det, at taxiloven ændres således, at ministeren bemyndiges til at stille krav til miljøegenskaber og energieffektivitet hos køretøjer omfattet af taxilovgivningen ved udskiftning af disse.
 Det vurderes at være hensigtsmæssigt, at kravene til miljøegenskaber og energieffektivitet for køretøjer omfattet af lovgivningen fastsættes ved ændring af bekendtgørelse nr. 399 af 4. maj 2006 om særlige krav til taxier m.v., med senere ændring.
For så vidt angår energieffektivitet, vil der i bekendtgørelsen blive fastsat krav om, at køretøjer omfattet af taxilovgivningen skal være i energiklasse C eller bedre, hvilket for dieselbiler betyder mindst 16,1 km/l og for benzinbiler mindst 14,3 km/l.
Kravene skal opfyldes i forbindelse med udskiftning af køretøjer erhvervet efter bekendtgørelsens ikrafttræden.
 Med hensyn til miljøegenskaber vil der i bekendtgørelsen blive fastsat krav om, at køretøjer omfattet af lovgivningen skal være én Euronorm (fælles EU-regler om luftforurening for køretøjer) bedre, end det er krævet for andre køretøjer, således at køretøjerne udover at være mere energieffektive får bedre miljøegenskaber.
 Det vil betyde, at køretøjer som registreres inden den 1. januar 2011, skal opfylde Euro 5 i stedet for Euro 4. Køretøjer, der registreres mellem den 1. januar 2011 og den 1. september 2015, skal opfylde Euro 6 i stedet for Euro 5. Det betyder i praksis for dieselbiler erhvervet efter bekendtgørelsens ikrafttræden, at de skal være forsynet med partikelfilter inden 1. januar 2011, og fra 1. januar 2011 at dieselbiler vil være omfattet af skærpede krav til udslip af kvælstofozider (NOx). For benzinbiler er der kun mindre skærpelser for Euro 5 og 6 i forhold til gældende krav til Euro 4.
 Der vil endvidere blive fastsat krav om eftermontering af partikelfilter på taxier, der ikke er udskiftet 5 år efter lovens ikrafttræden.
Der skal yderligere i bekendtgørelsen fastsættes lempeligere krav til visse limousiner, »storvogne« og handicapindrettede vogne m.v.
De detaljerede krav skal fastsættes nærmere i forbindelse med udarbejdelse af bekendtgørelsen.
 Der skal løbende i bekendtgørelsen kunne justeres i kravene til miljøegenskaber og energieffektivitet for køretøjer omfattet af lovgivningen i takt med den teknologiske udvikling.
 Der vil i bekendtgørelsen blive taget hensyn til bindende aftaler, indgået inden lovens ikrafttræden, om leverancer af taxier med henblik på levering inden udgangen af 2009.
4. Administrative og økonomiske konsekvenser for stat, regioner og kommuner Lovforslaget skønnes ikke at have administrative eller økonomiske konsekvenser for stat, regioner eller kommuner.
5. Administrative konsekvenser for erhvervslivet Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger til, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
6. Økonomiske konsekvenser for erhvervslivet En ændring af taxilovgivningen med henblik på at fremme mere energieffektive køretøjer kan have afledte konsekvenser for erhverv reguleret af taxilovgivningen, herunder eventuelt økonomiske konsekvenser.
Det er vanskeligt præcist at fastsætte de økonomiske konsekvenser, idet dette vil være afhængigt af den enkelte taxivognmands valg af køretøj.
Ved køb af mere energieffektive køretøjer opnås en betydelig besparelse på brændstofudgiften, og det energieffektive køretøj vil typisk være billigere end samme model med større motor.
Ifølge de nugældende regler i registreringsafgiftsloven betaler en taxi en reduceret registreringsafgift (20 pct. mod 105-180 pct. for almindelige personbiler) og kan, efter at have kørt 250.000 kilometer (heraf mindst 97.000 besatte kilometer) og mindst to år, eller efter at have kørt 210.000 kilometer (heraf mindst 115.000 besatte kilometer) og mindst tre år, frit sælges og registreres til almindelig privat personkørsel uden at betale yderligere registreringsafgift.
Som nævnt ovenfor under punkt 1 er der med regeringens skatteaftale med Dansk Folkeparti lagt op til en ændring af disse regler.
 Biler med tilladelse til limousinekørsel efter lov om taxikørsel kan sælges uden afgift, når de har kørt mindst 3 år og mindst 125.000 km (heraf mindst 112.000 besatte kilometer) eller mindst 2 år og mindst 150.000 km (heraf mindst 135.000 besatte kilometer).
Denne ordning betegnes frikørselsordningen og indebærer typisk med den gældende lovgivning, at det kan være fordelagtigt for taxivognmænd at købe store biler, idet de nedskrives mindre i værdi end ved køb af en mindre bil.
Imidlertid bindes der et større beløb i en stor bil.
Der kan opstilles en række beregningseksempler, der viser såvel overskud som underskud ved salg af en frikørt taxi.
Denne fordel, der i visse tilfælde leder til, at det kan betale sig at investere i store biler, reduceres med skatteaftalens omlægning.
 Et krav om, at køretøjer omfattet af taxilovgivningen skal være i energiklasse C, vurderes ikke at ville begrænse valget af bilmærker markant.
Baggrunden herfor er, at der i dag findes bilmodeller i energiklasse C inden for stort set alle bilmærker, der markedsføres i Danmark.
Undtagelsen herfra er meget luksusprægede køretøjer.
Der findes således i dag mere end 350 modelvarianter med dieselmotor, der er i energiklasse C.
 Der er enkelte eksempler på køretøjer, der allerede i dag kører som taxier, og som er i en bedre energiklasse end energiklasse C.
Der ventes nye modeller i foråret 2009 med nye energieffektive dieselmotorer, som vil være i energiklasse C og formentlig også enkelte i energiklasse B.
Disse modeller vil også leveres med automatgear, som bl.a. ud fra en arbejdsmiljømæssig synsvinkel er et krav for de fleste taxivognmænd og taxichauffører.
7. Miljømæssige konsekvenser Krav om, at nye køretøjer skal være i energiklasse C eller bedre, skønnes på taxiområdet at give en årlig CO2-reduktion på 18.000 tons i 2013, svarende til en reduktion på ca. 17 pct. i forhold til nuværende taxier.
 En mere energieffektiv taxibestand forventes også på længere sigt at give en afsmitning på bilparken i øvrigt, idet taxier efter at være frikørt typisk sælges til private købere.
 Endelig forventes, at krav om mere miljøvenlige køretøjer vil have en positiv effekt på luftkvaliteten i byområder som følge af et lavere udslip af partikler og kvælstofoxider (NOx).
8. Administrative konsekvenser for borgerne Lovforslaget skønnes ikke at have administrative konsekvenser for borgerne.
9. Forholdet til EU-retten Der er opnået politisk enighed om et EU-direktivforslag om fremme af mere rene og energieffektive vejtransportkøretøjer (KOM(2007)0817). Dette lovforslag vurderes at være i overensstemmelse med direktivets mulighed for at fastsætte tekniske specifikationer for energi- og miljøpræstationer for køretøjer, som udfører offentlig personbefordring.
 Det vurderes, at ændringer i bekendtgørelse om særlige krav til taxier m.v. som udkast skal notificeres i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF. Ændringerne vil således først kunne træde i kraft, når EU-proceduren er gennemført.
10. Høring Lovforslaget er sendt til høring hos følgende myndigheder, organisationer m.v.:
 Centralforeningen af Taxiforeninger i Danmark (C.A.T.), Danmarks Automobilforhandler Forening, Danmarks Naturfredningsforening, Dansk Erhverv, Dansk Metal, Dansk Taxi Råd, Danske Advokater, Danske Bilimportører, Danske Busvognmænd, Danske Regioner, Danske Taxivognmænds Arbejdsgiverforening, De Samvirkende Invalideorganisationer (DSI), Den Danske Bilbranche, Det Centrale Handicapråd, Det Økologiske Råd, DI, Fagligt Fælles Forbund (3F), Forbrugerrådet, Forbrugerstyrelsen, Forenede Danske Motorejere, Kommunernes Landsforening, Konkurrencestyrelsen, Landsorganisationen i Danmark, NOAH-Trafik, Rigspolitiet, Rådet for Større Færdselssikkerhed, Storkøbenhavns Taxi-Fører Forening og Storkøbenhavns Taxinævn.
 Der er på baggrund af de indkomne høringssvar udarbejdet et høringsnotat, der er fremsendt til Trafikudvalget.
11. Samlet vurdering af lovforslagets konsekvenser Bemærkningerne til lovforslagets enkelte bestemmelser Til § 1 Til nr. 1 og 2 De foreslåede ændringer er en konsekvens af ændringen i nr. 3.
Til nr. 3 Efter den nugældende § 12 i taxiloven er der ikke hjemmel til, at ministeren kan fastsætte krav til køretøjers miljøegenskaber og energieffektivitet.
 Den foreslåede ændring af § 12 indebærer, at der skabes en sådan hjemmel.
 Bemyndigelsen vil blive udmøntet ved administrativt at stille krav om, at der i forbindelse med udskiftning af køretøjer erhvervet efter bekendtgørelsens ikrafttræden skal ske udskiftning til køretøjer i minimum energiklasse C.
Der skal i bekendtgørelsen åbnes for lempeligere krav til visse limousiner, »storvogne« og handicapindrettede biler.
De nærmere lempeligere krav fastsættes i forbindelse med udarbejdelse af bekendtgørelsen.
 Herudover skal der fastsættes krav om, at køretøjerne skal være én Euronorm bedre, end der er krævet i fælles EU-regler om luftforurening for biler.
 Det vil medføre, at køretøjer som registreres inden den 1. januar 2011 skal opfylde Euro 5 i stedet for Euro 4. Køretøjer, der registreres mellem den 1. januar 2011 og den 1. september 2015, skal opfylde Euro 6 i stedet for Euro 5. Det betyder i praksis for dieselbiler erhvervet efter bekendtgørelsens ikrafttræden, at de skal være forsynet med partikelfilter inden 1. januar 2011, og fra 1. januar 2011 at dieselbiler vil være omfattet af skærpede krav til udslip af kvælstofozider (NOx). For benzinbiler er der kun mindre skærpelser for Euro 5 og 6 i forhold til gældende krav til Euro 4.
Der sker en løbende udvikling af teknologien.
Det kan derfor forventes, at der inden for en kort årrække f.eks. vil være flere køretøjer i andre energiklasser, der imødekommer branchens behov.
Der skal derfor løbende i bekendtgørelsesform kunne justeres i krav til miljøegenskaber og energieffektivitet for de af loven omfattede køretøjer i takt med den teknologiske udvikling.
 Der vil i bekendtgørelsen blive taget hensyn til bindende aftaler, indgået inden lovens ikrafttræden, om leverancer af taxier med henblik på levering inden udgangen af 2009.
Til § 2 Loven foreslås at træde i kraft den 1. juli 2009.
