Nr LSF 138 Forslag til lov om ændring af lov om afgift af arv og gave (Lempelse af  

 arveafgiften for samlevende søskende og samlevende personer af samme køn) Fremsat af Aase Olesen (RV) Bernhard Baunsgaard (RV) Anne Grete Holmsgård  

 (VS) Lenger (VS) den 28. januar 1986 § 1 I lov om afgift af arv og gave, jfr. lovbekendtgørelse nr. 310 af 23.
 juni 1983, foretages følgende ændringer:
 1. I § 2, stk. 1, litra A, indsættes efter litra a som nyt litra:
»b) samlever af samme køn, der ikke er slægtsarving, når denne havde fælles bopæl med arveladeren ved dødsfaldet, eller når den fælles bopæl er ophørt alene på grund af institutionsanbringelse, forudsat at både arvelader og arving ved dødsfaldet var ugifte (herunder fraseparerede, fraskilte, enker eller enkemænd),».
 Litra b-f bliver herefter litra c-g.
2. I § 2, stk. 1, litra A, 1. pkt., affattes litra e, der bliver litra f, således:
»f) søskende, der har haft fælles bopæl med arveladeren i de sidste 2 år før dødsfaldet, eller hvor en mindst 2-årig fælles bopæl er ophørt alene på grund af institutionsanbringelse, men med bevarelse af økonomisk fællesskab af ikke uvæsentligt omfang mellem arvelader og arving, forudsat at både arveladeren og arvingen ved dødsfaldet var ugifte (herunder fraseparerede, fraskilte, enker og enkemænd),».
 3. I § 2, stk. 1, litra A, ændres i 3. pkt. »ægtefælle« til:
 »arvinger efter litra a eller b«.
 4. I § 2, stk. 1, litra A, ændres i 4. pkt. »ægtefællens« til:
 »arvingens«.
§ 2 Loven har virkning for afgiftspligt, der indtræder efter lovens ikrafttræden.
Oprindeligt fremsat lovforslag Blad nr 431 § 1 I lov om afgift af arv og gave, jfr. lovbekendtgørelse nr. 310 af 23.
 juni 1983, foretages følgende ændringer:
 1. I § 2, stk. 1, litra A, indsættes som nyt litra:
»b) samlever af samme køn, der ved dødsfaldet havde fælles husstand og økonomisk fællesskab af ikke uvæsentligt omfang med arvelader, forudsat at både arveladeren og arvingen ved dødsfaldet var ugifte (herunder frasepareret, fraskilte, enker eller enkemænd),».
 Litra b-f bliver herefter litra c-g.
2. I § 2, stk. 1, litra A, ændres i 1. pkt., litra e, der bliver litra f, »10 år« til: »2 år«.
 3. I § 2, stk. 1, litra A, ændres i 3. pkt. »ægtefælle« til:
 »arvinger efter litra a eller b«.
 4. I § 2, stk. 1, litra A, ændres i 4. pkt. »ægtefællens« til:
 »arvingens«.
§ 2 Loven træder i kraft ugedagen efter bekendtgørelsen i Lovtidende.
BEMÆRKNINGER TIL LOVFORSLAGET Generelle bemærkninger Lovforslaget tilsigter at nedsætte arveafgiften for den samlevende af samme køn samt at lempe adgangen for søskende, der har haft fælles bopæl, til at opnå den i forvejen eksisterende lavere arveafgift end den, der i øvrigt gælder mellem søskende.
Formålet med den særlig lave arveafgift for ægtefæller, som er gældende efter den nuværende lovgivning, er at lette situationen for den efterladte, så den pågældende ikke risikerer at miste deres fælles hjem eller at se dets indbo væsentligt reduceret i en situation, der i forvejen er stærkt følelsesmæssigt belastende.
Derfor foreslås det, at samlevende af samme køn får en tilsvarende mulighed, samt at samlevende søskende får en lettere adgang til den for disses vedkommende allerede eksisterende ordning.
Den efterladte efter et økonomisk fællesskab med en person af samme køn eller en søster eller broder kan befinde sig i de samme personlige eller økonomiske vanskeligheder som den efterladte i et ægteskab.
Men disse har imidlertid ikke mulighed for at sikre hinanden arvemæssigt gennem indgåelse af ægteskab.
Forslaget adskiller sig fra lovforslag nr.
L 235 af 10. maj 1985, som var til behandling den 21. maj 1985 (se Folketingstidende 1984-85, forhandlingerne sp. 9930 og 10203 samt tillæg A sp. 5913) ved, at samlevende søskende er medtaget, og at den konkrete udformning er ændret, så der ikke specifikt stilles krav om testamente mellem samlevende af samme køn, og det præciseres, at der skal foreligge et økonomisk fællesskab af ikke uvæsentlig betydning samt være tale om fælles bopæl.
Kravet om testamente er ikke medtaget, fordi betingelsen for overhovedet at diskutere arveafgiftens størrelse er, at der foreligger en arv, og der foreligger kun arv mellem ubeslægtede, hvis der er udformet et testamente.
Dette er derfor en forudsætning, uanset at det ikke er medtaget i den foreslåede lovtekst.
Bemærkninger til de enkelte bestemmelser Til § 1, nr. 1, 3 og 4 Betingelsen for, at samlevende af samme køn efter lovforslaget kan få adgang til samme lave arveafgift, som gælder mellem ægtefæller, er, at der ved dødsfaldet består en fælles husstand, hvilket i givet fald vil kunne kontrolleres på folkeregisteret, samt at der består et økonomisk fællesskab af ikke uvæsentligt omfang.
Dette sidste forudsættes godtgjort ved de pågældendes egen erklæring gennem et testamente, der indsætter den samlevende som arving.
Der vil ikke kunne opnås et stærkere udtryk for et økonomisk fællesskab, så længe der ikke er taget endelig stilling til, hvorledes partnerskab mellem to personer af samme køn kan institutionaliseres.
Herudover skal både arvelader og arving på dødstidspunktet være ugifte, herunder fraseparerede, fraskilte, enker eller enkemænd.
Der stilles ikke »stabilitetskrav«, idet sådanne ville stride  

 mod selve intentionen i lovforslaget om ligestilling mellem ægtepar og samlevende af samme køn.
Allerede efter gældende regler er der mulighed for, at to personer af samme køn efter dispensationsansøgning kan opnå en lempeligere arveafgift, og at der kan opnås en »bindende« forhåndsbesked,  

 der gives under forudsætning af uændret lovgivning.
Det må imidlertid anses for utilstrækkeligt, at en ligestilling mellem ægtepar og samlevende personer af samme køn skal bero på dispensationsreglerne, og der foreslås derfor en egentlig lovgivning herom.
Ifølge Radio Rosa (udsendelsen den 17. marts 1985, kl. 21.30) modtager ministeriet for skatter og afgifter ca.
 360 ansøgninger pr. år, hvoraf ca. 30 angår personer af samme køn.
Forslagsstillerne finder på denne baggrund at kunne konstatere, at kun en beskeden del af de potentielle ansøgere anvender dispensationsmuligheden.
Såfremt nærværende lovforslag vedtages, vil det ikke være nødvendigt for samlevende af samme køn at søge dispensation, idet arveafgiftens størrelse for deres vedkommende vil være reguleret i selve loven.
Forslagsstillerne mener dog, at dispensationsmuligheden, der - trods vedtagelsen af nærværende forslag - fortsat vil bestå, bør bringes i anvendelse, hvor samlevende efter at have haft fælles husstand og økonomi som beskrevet adskilles f.eks. på grund af den enes indflytning på plejehjem.
Forslagsstillerne har ikke fundet det nødvendigt at afvente betænkninger/delbetænkninger fra den kommission, som folketinget har opfordret regeringen til at nedsætte for at belyse bøssers og lesbiskes situation i samfundet.
Det må imidlertid forudses, at langsigtede forbedringer vil tage udgangspunkt i de principper om registreret partnerskab, som er fremlagt af Landsforeningen for bøsser og lesbiske.
Men uanset om dette måtte blive tilfældet, eller om der måtte blive tale om en egentlig ægteskabslignende institution, som f.eks. det radikale venstre går ind for, vil nærværende forslag være foreneligt hermed, ligesom det også kan fungere uden stillingtagen til denne institutionalisering.
Dette vil jo være tilfældet indtil videre.
En eventuelt kommende institutionalisering af et fællesskab mellem to personer af samme køn vil uanset dens udformning indebære en generel gyldighed, mens nærværende forslag udelukkende indebærer, at et testamente får en specifik gyldighed i arvemæssig henseende.
Dertil kommer, at folketingets beslutning om, at der skulle nedsættes en kommission, hverken fra forslagsstillernes eller justitsministerens side indebar en udsættelse af enhver forandring under kommissionens funktionstid, hvortil kommer, at kommissionens kommissorium i øvrigt er bredere end arveproblematikken.
Det ville være betænkeligt at udsætte en stillingtagen til lovforslagets problemstillinger med henvisning til netop denne kommission, ikke mindst fordi en sådan udsættelse allerede er sket en gang - dengang med henvisning til den kommission, som beskæftigede sig med arvelovgivningen.
Til § 1, nr. 2 I konsekvens af § 1, nr. 1, 3 og 4 har forslagsstillerne fundet det nødvendigt at lempe adgangen til at opnå lavere arveafgift for samlevende søskende.
Med gældende lovgivning er denne lempelse betinget af bl.a. fælles bopæl i 10 år.
Forslagsstillerne foreslår, at denne tidsbegrænsning nedsættes så meget, som det er muligt, uden at der opstår en misbrugsrisiko, og mener derfor, at 2 år vil være rimeligt.
BILAG I dette bilag er (markeret med --/ og /-- ) indsat den gældende formulering af de bestemmelser, der berøres af lovforslaget 1. I § 2, stk. 1, litra A, indsættes som nyt litra:
»b) samlever af samme køn, der ved dødsfaldet havde fælles husstand og økonomisk fællesskab af ikke uvæsentligt omfang med arvelader, forudsat at både arveladeren og arvingen ved dødsfaldet var ugifte (herunder fraseparerede, fraskilte, enker og enkemænd).« Litra b-f bliver herefter litra c-g.
2. I § 2, stk. 1, litra A, ændres i 1. pkt., litra e, der bliver litra f, »10 år« til: »2 år«.
 3. I § 2, stk. 1, litra A, ændres i 3. pkt. »ægtefælle« til:
 »arvinger efter litra a eller b«.
 4. I § 2, stk. 1, litra A, ændres i 4. pkt. »ægtefællens« til:
 »arvingens«.
§ 2. A.
Der svares arveafgift af arvelodden efter nedenstående skala, når arven tilfalder arveladerens a) ægtefælle (også den fraseparerede eller fraskilte), b) afkom, c) stedbørn og disses afkom, d) afdødt barns eller stedbarns ægtefælle (ikke den fraseparerede eller fraskilte), e) søskende, der har haft fælles bopæl med arveladeren i de sidste 10 år før dødsfaldet, forudsat at både arveladeren og arvingen ved dødsfaldet var ugifte (herunder fraseparerede, fraskilte, enker og enkemænd), f) forældre, såfremt arveladeren var ugift (herunder frasepareret, fraskilt, enke eller enkemand) og ikke var fyldt 21 år.
Hvis den arv, der tilfalder arveladerens ægtefælle, ikke overstiger 100.000 kr., er arven fritaget for afgift.
Er ægtefællens arv over 100.000 kr., men under 160.000 kr., svares afgiften med 90 kr. af 100.000 kr. og 13 pct. af resten.
Er arven 160.000 kr. eller derover, men under 250.000 kr., svares afgiften med 7.890 kr. af 160.000 kr. og 14 pct. af resten.
Er arven 250.000 kr. eller derover, men under 500.000 kr., svares afgiften med 20.490 kr. af 250.000 kr. og 19 pct. af resten.
Er arven 500.000 kr. eller derover, men under 1.000.000 kr., svares afgiften med 67.990 kr.
af 500.000 kr. og 25 pct. af resten.
Er arven 1.000.000 kr. eller derover, svares afgiften efter foranstående skala.
