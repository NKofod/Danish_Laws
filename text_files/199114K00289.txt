Nr BTL 289 Betænkning over Forslag til lov om dispensation fra forskellige love i  

 forbindelse med oprettelsen af erhvervszoner   

 Nr L 289 1991-92, 1. samling Afgivet af Arbejdsmarkedsudvalget Afgivet: 19920612 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
Nogle af udvalgets spørgsmål og arbejdsministerens svar herpå er tillige med nogle af de skriftlige henvendelser samt arbejdsministerens henholdsvis industriministerens kommentarer hertil optrykt som bilag til betænkningen.
 Endvidere har udvalget modtaget mundtlige og/eller skriftlige henvendelser  

 fra:
Centralorganisationen af Metalarbejdere, Dansk Industri, Landsorganisationen i Danmark og Restaurations- og Bryggeriarbejder Forbundet.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse uændret .
Et mindretal inden for flertallet (Fremskridtspartiets medlem af udvalget)  

 er overordentlig tilfreds med, at der nu bliver indført erhvervszoner i  

 Danmark.
Erhvervszonerne vil i Danmark betyde tusinder af nye arbejdspladser,  

 ligesom det har været tilfældet i alle andre lande med erhvervszoner.  

 Fremskridtspartiet fremsatte den 19. november 1991 beslutningsforslag nr.
B  

 24, forslag til folketingsbeslutning om oprettelse af erhvervszoner.
Med  

 gennemførelsen af bl.a. nærværende lovforslag bliver Fremskridtspartiets ide  

 en realitet.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse ved 3.  

 behandling.
Et flertal inden for mindretallet (Socialdemokratiets medlemmer af  

 udvalget) finder, at lovforslagene om at oprette 10 erhvervszoner fordelt på  

 3 amtskommuner i hele deres tankegang er forkert og skadelig.
Lovforslagene  

 er i realiteten udtryk for statsanerkendt og statsdirigeret  

 konkurrenceforvridning.
 Ud over de skattemæssige begunstigelser, som de berørte virksomheder  

 opnår, omfatter lovpakken også mulighed for at opnå dispensation på områder  

 som lukkelov, ferieforhold, arbejdstid, ansættelsesregler osv.
 På den baggrund har skatteministeren i sit svar på spørgsmål 5 til L 294  

 (forslag til lov om ændring af skattemæssige afskrivninger m.v. (Afskrivning  

 med dobbelte satser i erhvervszoner)) betegnet forslaget som »god  

 liberal politik«.
 Det er beskæmmende, at »god liberal politik« fortsat er  

 konkurrence på dårlige løn- og ansættelsesforhold.
 Derimod er det glædeligt, at arbejdsmarkedets organisationer på både  

 lønmodtager- og arbejdsgiverside klart og utvetydigt har taget afstand fra  

 regeringens lovpakke om erhvervszoner.
Socialdemokratiet forudser, at lovforslagene i forhold til deres udtalte  

 sigte om øget aktivitet vil være virkningsløse.
Der vil alene blive tale om,  

 at enkelte kommuner på nabokommuners bekostning kan oprette et antal  

 arbejdspladser, som vil medføre ringere arbejdsvilkår for de ansatte end dem,  

 der gælder for andre lønmodtagere.
 Socialdemokratiet vil stemme imod hele lovpakken om erhvervszoner.
 Et mindretal inden for mindretallet (Socialistisk Folkepartis medlem af  

 udvalget) kan ikke tilslutte sig lovforslaget, idet al erfaring viser, at  

 virksomheder, der alene oprettes, fordi der i et område er lavere krav til  

 skattebetaling, miljøregler, arbejdsregler osv., tenderer til at være mindre  

 seriøse virksomheder.
Der er derfor risiko for, at de svage områder, hvor erhvervszonerne tænkes  

 oprettet, får et endnu svagere erhvervsliv.
Mindretallet finder det i øvrigt  

 ejendommeligt, at partier, der normalt advarer mod konkurrenceforvridning,  

 kan støtte et lovforslag, der netop bygger på konkurrenceforvridning.
Mindretallet ønsker også at gøre en særlig indsats i områder, hvor  

 arbejdsløsheden er særlig stor.
Men det kunne gøres langt bedre og mere  

 fremtidssikret ved at udnytte de muligheder, som udvidelsen af  

 kommunalfuldmagten i lovforslagene L 78 (forslag til lov om kommuners og  

 amtskommuners deltagelse i erhvervsudviklingsaktiviteter) og L 85 (forslag  

 til lov om kommuners og amtskommuners samarbejde med aktieselskaber m.v.)  

 indebærer.
Der burde afsættes statslige midler til en særlig indsats i disse  

 områder til etablering af erhvervsmæssig infrastruktur, støtte til lokale  

 iværksættere og oprettelse af blandet kommunalt-private  

 systemeksportselskaber.
Jytte Andersen (S) Bakholt (S) Ole Vagn Christensen (S) Poul Erik Dyrlund  

 (S) Hans Jørgen Jensen (S) fmd.
Lone Møller (S) Taanquist (S) Lilli  

 Gyldenkilde (SF) nfmd.
Duetoft (CD) Pia Christmas-Møller (KF) Kai Dige  

 Bach (KF) Charlotte Antonsen (V) Helge Sander (V) Jørgen Winther (V) Poul  

 Nødgaard (FP) Lone Dybkjær (RV) Kofod-Svendsen (KRF) Bilag Nogle af udvalgets spørgsmål til arbejdsministeren og dennes besvarelse  

 heraf samt en række henvendelser og arbejdsministerens kommentarer hertil:
 Spørgsmål nr. 1:
 Udvalget udbeder sig ministerens kommentarer til henvendelsen af 1. juni  

 1992 fra Landsorganisationen i Danmark, jf. bilag 1.
 Svar:
 Det fremgår af henvendelsen fra Landsorganisationen i Danmark (LO), at L  

 289 efter organisationens opfattelse vil medføre en uhensigtsmæssig  

 konkurrenceforvridning.
Hertil bemærkes, at L 289 skal bidrage til etableringen af en række  

 afgrænsede erhvervszoner i områder, der befinder sig i en erhvervsmæssigt  

 vanskelig situation, hvor der tilbydes virksomheder særlig gunstige vilkår.  

 Der er endvidere tale om et tidsbegrænset forsøg.
På den baggrund finder jeg  

 ikke, man kan tale om konkurrenceforvridning i sædvanlig forstand.
 Det anføres endvidere, at jeg efter lovforslaget kan godkende, at  

 lovsikrede minimumsregler for beskyttelse af lønmodtagere i ferieloven,  

 funktionærloven og arbejdsmiljølovens kapitel 9 og 10 fraviges.
Jeg vil gerne understrege, at ansøgninger om dispensation vil blive  

 vurderet nøje, netop fordi der er tale om at fravige regler, som ellers er  

 ufravigelige.
Som det også fremgår af bemærkningerne til forslaget, skal en  

 række betingelser være opfyldt, før dispensationen kan komme på tale:
 - Der skal indgås en aftale mellem de ansatte og den enkelte virksomhed.  

 Virksomheden kan ikke ensidigt søge om dispensation.
 - Aftalen og ansøgningen om dispensation skal være begrundet i  

 etableringen af nye arbejdspladser.
 - Der kan kun dispenseres fra de nævnte love og kun i det omfang, det ikke  

 er i strid med Danmarks internationale forpligtelser.
Jeg er ikke enig i, at aftaler med de ansatte ikke kendes i dansk ret.
Det  

 danske decentrale forhandlingssystem bygger netop i høj grad på aftaler  

 mellem virksomheden og de ansatte på virksomheden.
Heri ligger også, at jeg  

 regner med, at der vil kunne indgås forskellige aftaler med forskellige  

 grupper af ansatte.
I det omfang de ansatte og virksomheden ønsker at fravige indgåede  

 overenskomster, er noget sådant ikke omfattet af ministerens bemyndigelse,  

 men kan alene ske med overenskomstparternes indforståelse.
Allerede af den  

 grund er der ikke tale om, at loven er i strid med ratificerede  

 ILO-konventioner.
 Jeg regner i øvrigt med at holde hovedorganisationerne tæt orienteret om  

 udviklingen, bl.a. for at kunne drøfte behovet for parallelle initiativer på  

 det lovmæssige og det overenskomstmæssige område.
Jeg vil gerne medgive LO, at der er tale om en utraditionel fremgangsmåde  

 i denne sag, men efter min opfattelse skal forsøgsordningen først og fremmest  

 ses som en mulig måde at få etableret flere arbejdspladser.
Som en  

 sidegevinst kan forsøgsordningen bidrage til at få afdækket om og på hvilke  

 områder de gældende regler eventuelt utilsigtet virker hæmmende på  

 virksomhedernes mulighed for vækst.
 Spørgsmål nr. 8:
 Udvalget udbeder sig ministerens kommentarer til henvendelsen af 9. juni  

 1992 fra Centralorganisationen af Metalarbejdere i Danmark, jf. bilag 9.
 Svar:
 Jeg vil gerne medgive CO-Metal, at der er tale om en utraditionel  

 fremgangsmåde i denne sag i forhold til den sædvanlige fremgangsmåde  

 vedrørende arbejdsmarkedspolitik i Danmark, men efter min opfattelse bør alle  

 forslag, som har til formål at etablere flere arbejdspladser, i den nuværende  

 situation fremmes uanset fremgangsmåde.
 Netop fordi der er tale om en utraditionel fremgangsmåde, regner jeg i  

 øvrigt med at holde hovedorganisationerne tæt orienteret om udviklingen,  

 bl.a. for at kunne drøfte behovet for parallelle initiativer på det  

 lovmæssige og det overenskomstmæssige område.
 Efter CO-Metals opfattelse vil L 289 gøre arbejdsmiljø og aftaleforhold  

 til et konkurrenceparameter mellem virksomheder i Danmark og medføre en  

 uhensigtsmæssig konkurrenceforvridning.
Hertil bemærkes, at L 289 skal bidrage til etableringen af en række  

 afgrænsede erhvervszoner i områder, der befinder sig i en erhvervsmæssigt  

 vanskelig situation, hvor der tilbydes virksomheder særlig gunstige vilkår.  

 Der er endvidere tale om et tidsbegrænset forsøg.
På den baggrund finder jeg  

 ikke, man kan tale om konkurrenceforvridning i sædvanlig forstand.
Jeg finder  

 derfor heller ikke, at der er behov for at sikre andre virksomheder mod  

 virkningerne af loven.
Jeg vil gerne understrege, at ansøgninger om dispensation vil blive  

 vurderet nøje, netop fordi der er tale om at fravige regler, som ellers er  

 ufravigelige.
Som det også fremgår af bemærkningerne til forslaget, skal en  

 række betingelser være opfyldt, før dispensation kan komme på tale:
 - Der skal indgås en aftale mellem de ansatte og den enkelte virksomhed.  

 Virksomheden kan ikke ensidigt søge om dispensation.
 - Aftalen og ansøgningen om dispensation skal være begrundet i  

 etableringen af nye arbejdspladser.
 - Der kan kun dispenseres fra de nævnte love og kun i det omfang, det ikke  

 er i strid med Danmarks internationale forpligtelser.
 I det omfang de ansatte og virksomheden ønsker at fravige indgåede  

 overenskomster, er noget sådant ikke omfattet af ministerens bemyndigelse,  

 men kan alene ske med overenskomstparternes indforståelse.
Med hensyn til de EF-retlige forhold omkring L 289 og de øvrige forslag (L  

 281, L 293, L 294, L 297 og L 299), som tilsammen skal muliggøre etableringen  

 af erhvervszoner, skal jeg henlede opmærksomheden på bemærkningerne til  

 forslagenes ikrafttrædelsesbestemmelser.
Lovforslagene vedrørende oprettelsen  

 af erhvervszoner vil blive notificeret over for EF-Kommissionen i  

 overensstemmelse med de gældende regler herom, og de 6 love vil ikke blive  

 sat i kraft, før EF-Kommissionens anerkendelse foreligger.
 Spørgsmål 11:
 Udvalget udbeder sig ministerens kommentarer til henvendelsen af 9. juni  

 1992 fra Centralorganisationen af Metalarbejdere i Danmark, jf. bilag 9.
 Enslydende spørgsmål er stillet arbejdsministeren.
 Svar:
 Jeg henviser til arbejdsministerens besvarelse af det enslydende  

 spørgsmål 8.
Det kan ikke bestrides, at en forsøgsordning som den foreslåede i sagens  

 natur vil kunne påvirke konkurrencevilkårene mellem virksomheder i og uden  

 for en erhvervszone.
Dette problem gjorde jeg opmærksom på ved  

 førstebehandlingen den 17. januar 1992 af beslutningsforslag nr.
B 24.
 Men der er efter forslaget tale om en forsøgsordning, der såvel  

 tidsmæssigt som geografisk er stærkt begrænset i forhold til  

 beslutningsforslag B 24.
Jeg finder det imidlertid naturligt, at det konkurrencemæssige aspekt  

 inddrages ved udpegningen af erhvervszonerne.
Disse må etableres, hvor der er  

 mest behov og de bedste forudsætninger for dels at udnytte den fleksibilitet,  

 som en erhvervszone giver, og dels for at minimere den konkurrenceforvridende  

 effekt.
 Spørgsmål nr. 12:
 Udvalget udbeder sig ministerens kommentarer til henvendelsen af 11. juni  

 1992 fra Dansk Industri, jf. bilag 16.
 Svar:
Det fremgår af henvendelsen, at Dansk Industri finder det urimeligt, at  

 der gives dispensation fra bestemmelser, som er indført med henblik på at  

 tilgodese medarbejdernes helbred og velfærd.
Endvidere giver Dansk Industri  

 udtryk for utilfredshed med, at der skabes særlig gunstige vilkår i små  

 områder.
Efter Dansk Industris opfattelse burde der i stedet udformes en  

 politik, som kunne komme virksomheder over hele landet til gode.
Jeg vil gerne understrege, at ansøgninger om dispensation vil blive  

 vurderet nøje, netop fordi der er tale om at fravige regler, som ellers er  

 ufravigelige.
Som det fremgår af bemærkningerne til forslaget, skal en række  

 betingelser være opfyldt, før dispensation kan komme på tale:
 - Der skal indgås en aftale mellem de ansatte og den enkelte virksomhed.  

 Virksomheden kan ikke ensidigt søge om dispensation.
 - Aftalen og ansøgningen om dispensation skal være begrundet i  

 etableringen af nye arbejdspladser.
 - Der kan kun dispenseres fra de nævnte love og kun i det omfang, det ikke  

 er i strid med Danmarks internationale forpligtelser.
Jeg er enig med Dansk Industri i, at målet selvfølgelig er en erhvervs- og  

 arbejdsmarkedspolitik, der generelt skaber gode vilkår for alle virksomheder  

 i landet med øget beskæftigelse til følge.
Jeg ser imidlertid forsøget med  

 erhvervszoner som en akut håndsrækning til områder, der befinder sig i en  

 erhvervsmæssigt vanskelig situation.
Der er derfor efter min opfattelse  

 heller ikke tale om konkurrenceforvridning i sædvanlig forstand.
 Som en sidegevinst kan forsøgsordningen bidrage til at få afdækket om og  

 på hvilke områder de gældende regler eventuelt virker hæmmende på  

 virksomhedernes mulighed for vækst.
Bilag Dansk Industri Til Folketingets Arbejdsmarkedsudvalg Vedrørende: Lovpakken om en forsøgsordning for erhvervszoner Dansk Industri kan tilslutte sig ideen om at reducere administrative  

 byrder og beskatningen for at forbedre virksomhedernes konkurrencevilkår.
Imidlertid bør sådanne lovforslag gøres generelle for hele landet, hvis de  

 i øvrigt er velbegrundede.
Derimod vil indførelsen af en række erhvervszoner  

 i praksis føre til betydelige forskelle i konkurrencevilkår mellem  

 virksomheder, der reelt leverer ydelser og varer til samme marked.
Det er  

 ganske enkelt konkurrenceforvridning.
 Det forekommer også temmelig urimeligt, at der gives dispensation med  

 hensyn til en række bestemmelser, som er indført med den begrundelse, at  

 medarbejdernes helbred og velfærd skal tilgodeses.
 Såfremt en dispensation ikke udsætter medarbejderne for en helbredsrisiko,  

 så bør man revidere lovgivningen generelt.
Løsningen på beskæftigelsesproblemerne skal derfor ikke søges i kunstigt  

 skabte konkurrencefordele for virksomheder beliggende inden for små,  

 arbitrært fastsatte erhvervszoner.
De skal søges i udformningen af en  

 politik, der generelt øger fleksibiliteten, mobiliteten og incitamenter til  

 jobsøgning for arbejdsstyrken.
Og som sikrer konkurrencedygtige vilkår,  

 herunder skattevilkår, og en effektiv offentlig forvaltning for alle  

 virksomheder i hele Danmark.
Bilag Centralorganisationen af Metalarbejdere i Danmark Folketingets Arbejdsmarkedsudvalg I forbindelse med Folketingets Arbejdsmarkedspolitiske Udvalgs behandling  

 af L 289, »Lov om dispensation fra forskellige love i forbindelse med  

 oprettelsen af erhvervszoner«, skal CO-industri, der repræsenterer  

 310.000 ansatte lønmodtagere i industrien, bede udvalget om at tage følgende  

 synspunkter med i deres behandling af lovforslaget.
Lovforslag L 289 lægger op til et afgørende brud med de sidste årtiers  

 arbejdsmarkedspolitik.
I Danmark har vi oparbejdet en tradition for, at  

 aftaleforhold på arbejdsmarkedet sker gennem forhandlinger mellem  

 arbejdsmarkedets parter.
Denne aftaletradition har været medvirkende til, at det danske  

 arbejdsmarked kun sjældent er ramt af arbejdsnedlæggelser og andre  

 konflikter.
Baggrunden for dette er ikke mindst den gensidige respekt, der er  

 mellem arbejdsmarkedets parter om, at aftaler overholdes.
 Det er dybt beklageligt, at man fra et flertal i Folketinget nu ønsker at  

 undergrave denne respekt for aftaler på arbejdsmarkedet.
CO-industri beklager, at et flertal i Folketinget lægger op til at gøre  

 arbejdsmiljø og aftaleforhold til et konkurrenceparameter mellem virksomheder  

 i Danmark.
En gennemførelse af lovforslaget vil betyde, at virksomheder  

 beliggende i de særlige erhvervszoner vil få konkurrencefordele på en række  

 områder, som bryder med de principper, Danmark hidtil har forfægtet i  

 EF-sammenhæng.
CO-industri er af den oppfattelse, at lovforslaget vil være i strid med en  

 række af de principper, der ligger til grund for EF's konkurrencepolitik.
Vi  

 skal derfor opfordre Folketingets Arbejdsmarkedspolitiske Udvalg til at få de  

 EF-retlige forhold omkring L 289 grundigt belyst.
Vi er i Danmark allerede nu  

 rigeligt belastet med beklagelige eksempler på, at dansk lovgivning har været  

 i strid med EF-retten, og vi kan ikke se noget formål med at udvide denne  

 række af sager.
Hensigten med lovforslag L 289 er at skabe flere arbejdspladser, et  

 formål, som CO-industri til enhver tid vil bakke op omkring og finder  

 tiltrængt.
CO-industri står dog uforstående over for, at man i regeringen  

 tror på, at L 289 vil medvirke til at øge beskæftigelsen.
 Erfaringerne med erhvervszoner i England og Irland viser, at erhvervszoner  

 snarere flytter rundt på beskæftigelsen inden for landets grænser end skaber  

 nye arbejdspladser.
Andre initiativer end erhvervszoner vil kunne skabe reelle arbejdspladser  

 uden konkurrenceforvridning.
Såfremt partierne bag L 289 reelt ønsker at øge  

 beskæftigelsen, står CO-industri gerne til rådighed med forslag, der sikrer  

 arbejdspladser uden social dumping.
Et lignende forslag som det, der er samlet flertal omkring i forbindelse  

 med aktiveringsaftalen af 8. maj, er behandlet i Folketinget den 17. januar i  

 år.
Under 1. behandling af dette forslag, der var fremsat af  

 Fremskridtspartiet, tog alle Folketingets partier, med undtagelse af  

 forslagsstillerne, afstand fra ideen om erhvervszoner i Danmark.
 Efter CO-industris opfattelse er der ikke sket afgørende ændringer af  

 danske forhold på de tre måneder, der er mellem Folketingets 1. behandling af  

 Fremskridtspartiets lovforslag om erhvervszoner i januar og den 8. maj.
 CO-industri kan fuldt ud støtte industriminister Anne Birgitte Lundholts  

 udtalelse under folketingsdebatten den 17. januar om, at:
 »Det kan jo ikke overraske, at en næsten fuldstændig afskaffelse af  

 byrder og restriktioner vil virke tillokkende, men et sådant tag-selvbord,  

 der vil kalde en skov af forskelligt rettede virksomheder frem, vil vise sig  

 at skabe flere problemer, end det vil løse«.
 I samme folketingsforhandling sagde den konservative ordfører Flemming  

 Hansen:
 Forslaget om erhvervszoner er en skøn tanke, men naturligvis er den  

 fuldstændig konkurrenceforvridende og urealistisk'.
 I CO-industri har vi svært ved at se det »skønne« i tanken, men  

 er enige i, at ideen er urealistisk.
 Venstres ordfører i folketingsdebatten, Pia Larsen, sagde:
 »Men vi mener ikke, at det er vejen frem til en forbedring af  

 erhvervslivets vilkår og hermed beskæftigelsessituationen«.
 Udtalelser som alle blev fremført fra Folketingets talerstol i januar og  

 som CO-industri fortsat helt kan tilslutte sig.
 Det Radikale Venstres ordfører i folketingsdebatten var Lone Dybkjær, der  

 sagde:
 »Jeg synes sådan set, det er et fint forslag, og når jeg gerne vil  

 gratulere Fremskridtspartiet, er det, fordi det virkelig er lykkedes  

 Fremskridtspartiet at samle hele Folketinget imod sig«.
 CO-industri skal derfor opfordre det flertal i Folketinget, der tidligere  

 har samlet sig mod indførelse af konkurrenceforvridende erhvervszoner, til at  

 fastholde deres synspunkt.
 CO-industri håber, at Folketinget ved behandlingen af L 289 vil besinde  

 sig og beslutte en reel indsats over for ledigheden.
Bilag LO Landsorganisationen i Danmark Folketinget, Arbejdsmarkedsudvalget Vedrørende: Lovforslag nr.
L 289 om dispensation fra forskellige love  

 i forbindelse med oprettelsen af erhvervszoner Den 12. maj 1992 fremsatte arbejdsministeren med det formål at styrke  

 erhvervsudviklingen og beskæftigelsen inden for økonomisk udsatte områder  

 lovforslag nr.
L 289.
 For at opnå dette mål foreslås, at der inden for afgrænsede erhvervszoner  

 i udsatte amter efter godkendelse af Arbejdsministeriet kan arbejdes, uden at  

 virksomheder opfylder de lovsikrede minimumsregler for besklyttelse af  

 lønmodtagere i feieloven, funktionærloven og arbejdsmiljøloven kapitel 9 og  

 10 m.v.
 Efter Landsorganisationens opfattelse vil forslaget kunne medføre  

 uhensigtsmæssig konkurrenceforvridning ikke alene mellem de forskellige  

 amter, men også lokalt mellem virksomheder inden for og uden for de  

 pågældende erhvervszoner.
 Når dertil kommer, at de forskellige konkurrencevilkår opstår ved, at  

 virksomheder i erhvervszoner kan fritages for økonomiske forpligtelser over  

 for de ansatte, som ellers er generelt gældende på det danske arbejdsmarked  

 (social dumping), er lovforslaget efter LO's opfattelse yderst skadeligt.
Der skal herunder erindres om, at en hjørnesten i dansk politik med hensyn  

 til den sociale dimension i EF netop er at begrænse den ulige konkurrence,  

 der følger af social dumping.
Hvis vi selv indfører muligheder for at  

 konkurrere på dårlige ansættelsesvilkår, vil det undergrave landets  

 troværdighed og dermed bestræbelserne for at opnå forbedringer i EF.
Det skal endvidere fremhæves, at de i lovforslagets § 1, stk. 2, nævnte  

 love ofte er optaget som en integreret del af kollektive overenskomster.
Det  

 betyder, at en fravigelse af lovene inden for specielle erhvervszoner ud over  

 forringelser af lønmodtagernes lovsikrede retsgarantier også vil være brud på  

 kollektive overenskomster (eller indgreb i bestående kollektive  

 overenskomst).
 Til illustration af problemer med det foreliggende lovforslag kan i øvrigt  

 nævnes spørgsmål om, hvad der forstås ved »de ansatte« i lovens §  

 1, stk. 1, pkt. 1. Konstruktionen med denne gruppe som aftalepart er ikke  

 kendt i dansk ret, og det forekommer umiddelbart vanskeligt såvel at afgrænse  

 som at indpasse denne gruppes aftaler i det almindelige fagretlige system.
 Dertil kommer, at det er helt i strid med traditionen på det danske  

 arbejdsmarked, hvis kompetencen til at fravige generelle regler henlægges til  

 andre end arbejdsmarkedets parter.
 Såfremt lovforslaget realiseres, bør der udover arbejdsministerens  

 godkendelse af de forringede ansættelsesvilkår i det mindste indføres en  

 tilsvarende godkendelse fra de relevante parter på arbejdsmarkedet.
 Afslutningsvis skal det oplyses, at lovforslaget i den foreliggende form  

 efter Landsorganisationen i Danmarks opfattelse er i strid med internationale  

 forpligtelser, Danmark har påtaget sig i henhold til ratificerede  

 ILO-konventioner.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til arbejdsministeren, som denne har besvaret skriftligt.
Udvalget har endvidere modtaget en skriftlig henvendelse fra Bygge-,  

 Anlægs- og Trækartellet.
Denne henvendelse, arbejdsministerens kommentar  

 hertil samt arbejdsministerens svar på spørgsmål 2, vedlagt  

 Landsorganisationen i Danmarks og Dansk Arbejdsgiverforenings kommentarer til  

 lovforslaget er optrykt som bilag til tillægsbetænkningen.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse uændret .
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse .
 Et flertal inden for mindretallet (Socialdemokratiets medlemmer af  

 udvalget) oplyser, at Socialdemokratiet foranledigede sagen tilbage i  

 udvalget, da det kunne konstateres, at gruppen ansat under Bygge-, Anlægs- og  

 Trækartellet og gruppen af bygningshåndværkere med skiftende arbejdssteder  

 ikke var medtaget under hidtidige besvarelser af udvalgets spørgsmål.
Bygningshåndværkerne er også en gruppe, som er særlig hårdt ramt af  

 arbejdsulykker, og her øges risikoen betydeligt med svækkelsen af  

 hviletidsbestemmelserne.
Hviletid og fridøgn er også vigtige for  

 bygningsarbejderne af hensyn til sociale og familiære fritidsperioder frem  

 for f.eks. udliggerarbejde med indkvartering og længere fravær fra  

 hjemadressen.
 Ud over øget risiko for den enkelte er det også samfundsøkonomisk dyrt at  

 åbne op for muligheden for arbejdsulykker i stedet for at begrænse dem.
Socialdemokratiet er helt enig i denne betragtning, hvorfor vi finder det  

 rimeligt, at Bygge-, Anlægs- og Trækartellets argumenter, der er fremlagt i  

 den til tillægsbetænkningen som bilag optrykte skrivelse af 9. juni 1992, får  

 ministerens svar.
Det er på denne baggrund, at Socialdemokratiet har fremsat  

 krav om fornyet udvalgsbehandling mellem 2. og 3. behandling.
 Socialdemokratiet finder, at det er et forkert signal at udsende i EF's  

 miljøår, at der nu kan laves social dumping på vitale områder som:
- hviletid/fridøgn, - arbejdsforhold for unge, - lønmodtagerrettigheder i henhold til medhjælperloven, - rettigheder i retsforholdet mellem arbejdsgivere og funktionærer og - rettigheder for værnepligtige.
 Socialdemokratiet konstaterer med tilfredshed, at arbejdsministeren i sit  

 svar på spørgsmål 10 har oplyst: »Der er ikke med den nævnte formulering  

 i bemærkningerne hjemmel til dispensation fra andre arbejdsretlige  

 love.« Det vil således alene være parterne på arbejdsmarkedet og det  

 arbejdsretlige system, der er gældende for overenskomster og aftaler.
 Socialdemokratiet konstaterer også med tilfredshed arbejdsministerens  

 kommentar til Bygge-, Anlægs- og Trækartellets henvendelse, som er optrykt  

 som bilag til tillægsbetænkningen, hvori ministeren oplyser, at han ikke  

 agter i strid med parternes rammeaftale af 30. december 1991 (offentliggjort  

 den 20. januar 1992) at dispensere fra arbejdsmiljøloven kapitel 9 og 10 med  

 tilhørende bekendtgørelser og cirkulærer.
 Socialdemokratiet vil arbejde for, at denne lovs dispensationsbestemmelser  

 ophæves, da det er et forkert signal, der med denne lov udsendes.  

 Dispensationsbestemmelser kan kun føre til utilsigtede konflikter, som vil  

 være negative over for såvel arbejdstagere som arbejdsgivere og samfund.
 Socialdemokratiet ønsker en anden udvikling, nemlig at nå et sikkert og  

 sundt arbejdsmiljø, der til enhver tid er i overensstemmelse med såvel den  

 tekniske som den sociale udvikling i samfundet.
 Socialdemokratiet indstiller på den baggrund lovforslaget til forkastelse.
 Et mindretal inden for mindretallet (Socialistisk Folkepartis medlem af  

 udvalget) kan ikke tilslutte sig lovforslaget, idet al erfaring viser, at  

 virksomheder, der alene oprettes, fordi der i et område er lavere krav til  

 skattebetaling, miljøregler, arbejdsregler osv., tenderer til at være mindre  

 seriøse virksomheder.
Der er derfor risiko for, at de svage områder, hvor erhvervszonerne tænkes  

 oprettet, får et endnu svagere erhvervsliv.
Mindretallet finder det i øvrigt  

 ejendommeligt, at partier, der normalt advarer mod konkurrenceforvridning,  

 kan støtte et lovforslag, der netop bygger på konkurrenceforvridning.
Mindretallet ønsker også at gøre en særlig indsats i områder, hvor  

 arbejdsløsheden er særlig stor.
Men det kunne gøres langt bedre og mere  

 fremtidssikret ved at udnytte de muligheder, som udvidelsen af  

 kommunalfuldmagten i lovforslagene L 78 (forslag til lov om kommuners og  

 amtskommuners deltagelse i erhvervsudviklingsaktiviteter) og L 85 (forslag  

 til lov om kommuners og amtskommuners samarbejde med aktieselskaber m.v.)  

 indebærer.
Der burde afsættes statslige midler til en særlig indsats i disse  

 områder til etablering af erhvervsmæssig infrastruktur, støtte til lokale  

 iværksættere og oprettelse af blandet kommunalt-private  

 systemeksportselskaber.
Jytte Andersen (S) Bakholt (S) Ole Vagn Christensen (S) Poul Erik Dyrlund  

 (S) Hans Jørgen Jensen (S) fmd.
Lone Møller (S) Poul Andersen (S) Lilli  

 Gyldenkilde (SF) nfmd.
Duetoft (CD) Pia Christmas-Møller (KF) Kai Dige  

 Bach (KF) Charlotte Antonsen (V) Helge Sander (V) Jørgen Winther (V) Poul  

 Nødgaard (FP) Lone Dybkjær (RV) Glønborg (KRF) Bilag Bygge-, Anlægs- og TrækartelletKøbenhavn, den 9. juni 1992 Vedr.: Lovforslag om erhvervszoner (L 289) I henhold til Arbejdsmarkedsudvalgets behandling af lovforslaget om  

 dispensation fra forskellige love i forbindelse med oprettelsen af  

 erhvervszoner (L 289) henvender Bygge-, Anlægs- og Trækartellet (BAT) sig til  

 Dem som udvalgsmedlem af Folketingets Arbejdsmarkedsudvalg.
 Forslaget er et hidtil uset angreb på ellers ufravigelige rettigheder, der  

 er indført for at beskytte arbejdstagerne mod urimelig behandling fra  

 arbejdsgiversiden med hensyn til bl.a. hviletidsregler og regler for ferie.
 Et af de borgerliges argumenter for forslaget er, at der skal være tale om  

 en aftale mellem arbejdsgivere og arbejdstagere, men da erhvervszonerne netop  

 skal oprettes i de mest betrængte områder med hensyn til arbejdsløshed, må  

 man advare mod de følger, som forslaget indebærer.
 Som LO tidligere har påpeget over for Arbejdsmiljørådet, er muligheder for  

 »aftaler mellem de ansatte og en virksomhed« også et afgørende brud  

 på de hidtidige bestemmelser, som er formuleret som »vedkommende  

 arbejdsgiverpart og arbejdstagerorganisation«.
 Vi finder det også besynderligt, at regeringspartierne,  

 Centrum-Demokraterne, Det Radikale Venstre samt Kristeligt Folkeparti går med  

 på et forslag, som stort set ligner det forslag, som Fremskridtspartiet  

 fremsatte den 19. november 1991, B 24 forslag til folketingsbeslutning om  

 oprettelse af erhvervszoner.
Under 1. behandling af B 24 talte alle partier kraftigt imod med  

 hovedbegrundelsen, at forslaget ville virke konkurrenceforvridende.
Nu, hvor  

 forslaget kom frem igen i forbindelse med aktiveringsforliget, går de ind for  

 forslaget.
 Som citater fra industriministeren under 1. behandling af B 24 kan nævnes:
». . . et sådant tagselvbord, der vil kalde en skov af  

 forskelligartede virksomheder frem, vil vise sig at skabe flere problemer,  

 end det vil løse.
Forslaget er for det første ikke neutralt, det favoriserer  

 nogle tilfældigt udvalgte virksomheder i tilfældigt udvalgte egne og  

 diskriminerer dermed andre.« »I den engelske debat om erhvervszoner er det blevet fremhævet, at  

 zonerne tiltrækker virksomheder fra nabokommuner frem for internationale  

 investorer, og at de i øvrigt ikke vil kunne stå sig i konkurrencen fra  

 erhvervszoner i tredjeverdenslande med ekstremt billig arbejdskraft f.eks.  

 Hongkong og Singapore.« »For så vidt angår Eire kan jeg oplyse, at der har været nogle  

 forsøgsordninger, men de er alle blevet ophævet, idet de ikke har kunnet  

 godkendes af EF-Kommissionen.« Således kunne man blive ved at opremse regeringens og de andre  

 aftalepartiers modargumenter mod B 24.
 Forskellen mellem det tidligere fremsatte forslag og det, der nu  

 behandles, er, at moms- og skattefritagelser samt afskrivninger er taget af  

 bordet, mens de forhold, som vedrører arbejdstagerne, er bibeholdt.
 For at bruge deres egen argumentation er dispensation for bl.a. hviletid,  

 børnearbejde og ferie også i høj grad konkurrenceforvridende.
DA har udtalt (til bl.a.
Jyllands-Posten 2/6 92), at de finder, at  

 lovforslaget er en meget dårlig ide for arbejdsmiljøet.
DA siger:
»Det strider mod DA's politik at gøre et mindre godt arbejdsmiljø til  

 konkurrenceparameter mellem virksomhederne.
Man skal ikke konkurrere hverken  

 nationalt eller internationalt på forskelle i arbejdsmiljøstandarden.« Det er vigtigt at understrege, at reglerne om hviletidsbestemmelser  

 (arbejdsmiljøloven kap. 9) i høj grad er udarbejdet for at hindre  

 arbejdsulykker.
Man må derfor gå ud fra, at det modsatte vil øge omfanget af  

 arbejdsulykker.
Her er byggefagene særlig hårdt ramt.
Allerede i dag dør der i gennemsnit  

 en bygningsarbejder om måneden, og Arbejdstilsynets kampagne »Sort  

 plet« i november sidste år viste, at der er langt endnu, før de  

 eksisterende regler bliver overholdt.
 Reglerne om hviletid og fridøgn er også vigtige for bygningsarbejdere af  

 hensyn til sociale og familiære fritidsperioder frem for f.eks.  

 udliggerarbejde med indkvartering og længere fravær fra hjemadressen.
 Ud over de ulykkelige følger, et sådant forslag vil få for den enkelte  

 lønmodtager, må det også understreges, at det samfundsøkonomisk er dyrt at  

 åbne op for muligheden for flere arbejdsulykker i stedet for at begrænse dem.
 Herudover finder vi det mærkværdigt at åbne op for lempelser af  

 miljølovens kapitel 10 vedrørende regler for unge under 18 år.
 I dag må unge på byggepladserne f.eks. kun beskæftiges under et  

 læreforhold.
 Herudover var det netop en del ulovligt og farligt arbejde udført af unge  

 i træbranchen, allerede sidst i 1980'erne, som bragte det farlige børne- og  

 ungdomsarbejde i fokus.
Debatten både herhjemme og i EF som helhed går også i den modsatte  

 retning.
Dette gælder for så vidt hele lovforslaget, idet man, samtidig med  

 at man diskuterer, hvordan man vil undgå social dumping mellem EF-landene, er  

 ved at vedtage et forslag i det danske Folketing, som fremmer social dumping  

 inden for landets grænser.
 Forslaget om erhvervszoner frembringer en række spørgsmål:
- Forventer regeringen, at EF-Kommissionen vil godkende sådanne  

 erhvervszoner i Danmark? Begrundelse: Under 1. behandling af B 24 forventede industriministeren  

 ikke, at dette ville kunne lade sig gøre.
- Vil man i erhvervszonen kunne vedtage forhold, som ellers er bestemt i  

 EF-direktiver? Begrundelse: Man er netop i EF i gang med at forhandle direktiver om  

 bestemmelser, som vedrører de i forslaget nævnte forhold.
Som eksempler kan  

 nævnes arbejdstid samt børns og unges arbejde.
- Er en byggeplads i erhvervszonen omfattet af lovforslaget, selv om de  

 udførende byggefirmaer har hjemsted uden for zonen? - Er et byggefirma med hjemstedsadresse i zonen omfattet, selv om de  

 enkelte byggepladser (hvor de har entreprise) ligger uden for zonen? Begrundelse: Dispensationsprincippet om partsaftalen er uklart.
I  

 byggebranchen, hvor der ikke er sammenhæng mellem virksomhedens hjemsted og  

 selve byggepladserne, må vi specielt frygte, at en række byggevirksomheder  

 vil flytte deres adresse inden for zonen for at opnå mere gunstige forhold  

 set fra deres side.
- Vil det være muligt i erhvervszonerne at dispensere fra hvilket som  

 helst overenskomstforhold? - Kan man kræve, at en tilrejsende bygningsarbejder på en byggeplads inden  

 for en zone, skal fravige ellers overenskomstmæssige aftaler uden for zonen? - Vil det kunne give konsekvenser for modtagelse af dagpenge, hvis en  

 arbejdstager i en erhvervszone nægter at tage arbejde under de aftalte  

 dispenserede forhold? Begrundelse: Det fremgår af bemærkningerne til lovforslaget, at formålet  

 med lovforslaget er at tilvejebringe hjemmel til at give dispensation på det  

 arbejdsretlige område inden for rammerne af de indgåede aftaler om  

 erhvervszoner. »Det arbejdsretlige område« er ikke defineret, og  

 man kan være bange for, at det vil kunne gælde hvilket om helst  

 overenskomstmæssigt forhold.
- Inden en eventuel vedtagelse af lovforslaget, vil man så undersøge  

 erfaringerne fra bl.a. lignende erhvervszoner i Storbritannien nærmere? Begrundelse: Af f.eks. en artikel i Politiken 27. maj 1992 fremgår det, at  

 erhvervszonerne ikke tiltrækker særlig mange egentlige industrier eller  

 virksomheder.
Mange af jobbene er »gamle« job ankommet via firmaer,  

 der er flyttet ind i området.
Videre oplyses der i artiklen, at i  

 Storbritannien er de fleste erhvervszoner udløbet efter ti år, og der er ikke  

 planer om flere.
 Spørgsmål nr. 13:
 Udvalget anmoder om ministerens kommentarer til henvendelsen af 9. juni  

 1992 fra Bygge-, Anlægs- og Trækartellet, jf. bilag 21.
 Svar:
En stor del af de argumenter/kommentarer, som er fremført i henvendelsen  

 fra Bygge-, Anlægs- og Trækartellet (BAT) svarer til de  

 argumenter/kommentarer, som er fremført af andre organisationer.
Jeg henviser  

 derfor til mine kommentarer til disse henvendelser i spørgsmål 1, 6, 8 og 12  

 til L 289. I denne besvarelse har jeg derfor koncentreret mig om de forhold,  

 som ikke tidligere er kommenteret, eller som er specielt fremhævet i  

 henvendelsen fra BAT.
 Henvendelsen fra BAT indeholder endvidere en række konkrete spørgsmål, som  

 er besvaret til sidst i svaret.
 BAT anfører, at forskellen på B 24 og det nuværende forslag er, at moms-  

 og skattefritagelser samt afskrivninger ikke længere er medtaget, mens de  

 forhold, som vedrører arbejdstagerne, er bibeholdt.
Jeg skal gøre opmærksom på, at L 289 skal ses i sammenhæng med fem andre  

 lovforslag nemlig L 281, 293, 294, 297 og 299. Tilsammen muliggør de seks  

 forslag oprettelser af erhvervszoner som forsøgsordning.
Jeg er ikke enig med  

 BAT i, at det kun er bestemmelserne vedrørende arbejdstagerne, der er  

 bibeholdt, f.eks. indeholder L 294 regler om afskrivning med dobbelte satser  

 i erhvervszoner.
Efter L 289 gives dispensationen til den enkelte virksomhed og kun til  

 virksomheder inden for et begrænset geografisk område (erhvervszonen). Der er  

 endvidere tale om et tidsbegrænset forsøg.
Jeg finder derfor, at der ikke er  

 tale om konkurrenceforvridning i sædvanlig forstand, og der er derfor ikke  

 behov for at sikre andre virksomheder mod virkningerne af loven.
Netop fordi der er tale om at dispensere fra regler, som ellers er  

 ufravigelige, vil alle ansøgninger blive vurderet meget nøje.
Jeg vil gerne  

 understrege, at formålet med dispensationsbemyndigelsen ikke er at ophæve de  

 pågældende love i erhvervszonerne.
Formålet er at imødekomme ønsker fra de  

 ansatte og virksomheden om et mere fleksibelt og mindre bureaukratisk  

 regelsæt på de nævnte lovområder.
 BAT finder det især kritisabelt, at der kan gives dispensation fra  

 reglerne i arbejdsmiljølovens kapitel 9 og 10. Efter BAT's opfattelse er det  

 især betænkeligt at fravige disse regler inden for byggefagene.
 Vedrørende beskrivelsen af forholdene på byggepladserne er jeg enig i, at  

 Arbejdstilsynets »sorte plet«-indsats viste for mange grove  

 overtrædelser af arbejdsmiljøloven.
 Som følge af den utilfredsstillende situation, Arbejdstilsynets aktion  

 afdækkede, blev der som bekendt nedsat et hurtigtarbejdende udvalg bestående  

 af bygge- og anlægsbranchens arbejdsgivere og arbejdstagere.
Jeg har forstået, at parterne nu er indstillet på at gøre noget effektivt  

 for at forbedre arbejdsmiljøet på byggepladserne både med hensyn til  

 sikkerhedsorganisationen, brug af Branchesikkerhedsrådet og større  

 inddragelse af bedriftssundhedstjenesten.
Parterne indgik således en  

 rammeaftale af 30. december 1991, som blev offentliggjort mandag den 20.  

 januar 1992.
 Jeg forventer ikke, at en forsøgsordning vedrørende erhvervszoner vil få  

 indflydelse på denne rammeaftale, og da jeg finder det vigtigt, at parterne  

 finder sammen om at løse problemerne, vil jeg derfor se tiden an og først  

 gribe ind, såfremt jeg modtager meldinger om, at der stadig er alvorlige  

 arbejdsmiljøproblemer på byggepladserne.
 Jeg agter således ikke at dispensere fra arbejdsmiljøloven kapitel 9 og 10  

 med tilhørende bekendtgørelser og cirkulærer i strid med denne rammeaftale.
Med hensyn til forholdet til EF henviser jeg til min besvarelse af  

 spørgsmål 8 (L 289 - bilag 11). Jeg kan tilføje, at regeringen selvfølgelig  

 går ud fra, at forsøgsordningen med erhvervszoner kan anerkendes af  

 EF-Kommissionen.
Ellers ville vi ikke have indgået aftalen om oprettelse af  

 erhvervszoner.
Besvarelse af de konkrete spørgsmål, som fremgår af henvendelsen fra  

 BAT A.
Forventer regeringen, at EF-Kommissionen vil godkende sådanne  

 erhvervszoner i Danmark? Ja, det gør regeringen, bl.a. fordi der er tale om et forsøg, hvis  

 geografiske og tidsmæssige udstrækning er begrænset.
B.
Vil man i erhvervszonerne kunne vedtage forhold, som ellers er bestemt  

 i EF-direktiver? Efter lovforslaget kan der kun gives dispensation fra de nævnte love med  

 tilhørende bekendtgørelser, hvis det ikke strider mod Danmarks internationale  

 forpligtelser.
For så vidt angår kommende EF-direktiver henvises til min  

 besvarelse af spørgsmål 9 (L 289 - bilag 12).
C.
Er en byggeplads i erhvervszonen omfattet af lovforslaget, selv om de  

 udførende byggefirmaer har hjemsted uden for zonen? Nej.
De ansatte på byggepladsen har ikke et ansættelsesforhold med  

 virksomheden beliggende i erhvervszonen.
Endvidere kan en af betingelsrne for  

 at give dispensation ikke opfyldes: Der skabes ikke nye arbejdspladser af  

 mere varig karakter.
D.
Er et byggefirma med hjemstedsadresse i zonen omfattet, selv om de  

 enkelte byggepladser (hvor de har entreprise) ligger uden for zonen? Ja.
Det er ikke en betingelse, at arbejdet fysisk udføres i erhvervszonen.
E.
Vil det være muligt i erhvervszonerne at dispensere fra et hvilket som  

 helst overenskomstforhold? Dispensationsbemyndigelsen gælder kun for de love med tilhørende  

 bekendtgørelser, som er opregnet i L 289. En aftale mellem de ansatte og  

 virksomheden om dispensation fra overenskomster må aftaleparterne selv  

 afhandle med de respektive overenskomstparter.
Spørgsmålet, om en sådan  

 aftale er i strid med overenskomsterne, kan alene afgøres i det fagretlige  

 system.
F.
Kan man kræve, at en tilrejsende bygningsarbejder på en byggeplads  

 inden for en zone skal fravige ellers overenskomstmæssige aftaler uden for  

 zonen? L 289 omhandler ikke dispensation fra overenskomster, jf. svaret ovenfor  

 på spørgsmål F og mit svar på spørgsmål 4 (L 289 - bilag 4).
G.
Vil det kunne give konsekvenser for modtagelse af dagpenge, hvis en  

 arbejdstager i en erhvervszone nægter at tage arbejde under de aftalte  

 dispenserede forhold? Efter de gældende rådighedsregler skal et ledigt medlem af en a-kasse  

 kunne overtage et passende eller rimeligt arbejde på de løn- og  

 arbejdsvilkår, som er almindelige inden for arbejdsområdet.
Efter L 289 indgås en aftale mellem de ansatte og virksomheden.
Denne  

 aftale skal efterfølgende godkendes af arbejdsministeren.
Når en aftale er  

 godkendt, kan der efter min opfattelse ikke være tale om urimelige  

 arbejdsvilkår.
Det har den konsekvens, at et ledigt medlem af en a-kasse ikke  

 uden dagpengemæssige konsekvenser kan afvise at tage arbejde på en sådan  

 virksomhed.
 Det er endvidere min opfattelse, at en opsigelse fra en ansat under  

 henvisning til den indgåede aftale vil have de samme dagpengemæssige  

 konsekvenser som anden selvforskyldt ledighed.
 Spørgsmål nr. 2:
Vil ministeren tilstille udvalget LAN's kommentarer til lovforslaget? Svar:
 I fortsættelse af mit foreløbige svar af 9. juni 1992 kan jeg nu oplyse,  

 at det af tidsmæssige grunde ikke har været muligt at forelægge sagen i LAN.
 Arbejdsmarkedsstyrelsen har imidlertid skriftligt forelagt sagen for LAN's  

 forretningsudvalg, og jeg vedlægger i den anledning de to indkomne svar fra  

 henholdsvis LO og DA.
Bilag LO Landsorganisationen i Danmark Arbejdsmarkedsstyrelsen Hejrevej 43 2400 København NV.
Under henvisning til Arbejdsmarkedsstyrelsens telefax modtaget d.d. kl.  

 13.19 og den efterfølgende telefonsamtale med fuldmægtig Erik Hove fremsendes  

 via telefax LO's skrivelse af 1. juni d.å. til Folketingets  

 Arbejdsmarkedsudvalg vedrørende samme lovforslag - nr.
L 289 om dispensation  

 fra forskellige love i forbindelse med oprettelsen af erhvervszoner.
 Indholdet af brevet til Folketingets Arbejdsmarkedsudvalg er samtidig LO's  

 bemærkninger til LAN's høringssvar.
Bilag LO Landsorganisationen i Danmark FolketingetDen 1. juni 1992 Arbejdsmarkedsudvalget Christiansborg Slotsplads 1218 København K Vedr.: Lovforslag nr.
L 289 om dispensation fra forskellige love i  

 forbindelse med oprettelsen af erhvervszoner Den 12. maj 1992 fremsatte arbejdsministeren med det formål at styrke  

 erhvervsudviklingen og beskæftigelsen inden for økonomisk udsatte områder  

 lovforslag nr.
L 289.
 For at opnå dette mål foreslås, at der inden for afgrænsede erhvervszoner  

 i udsatte amter efter godkendelse af Arbejdsministeriet kan arbejdes, uden at  

 virksomheder opfylder de lovsikrede minimumsregler for beskyttelse af  

 lønmodtagere i ferieloven, funktionærloven og arbejdsmiljøloven kapitel 9 og  

 10 m.v.
 Efter Landsorganisationens opfattelse vil forslaget kunne medføre  

 uhensigtsmæssig konkurrenceforvridning ikke alene mellem de forskellige  

 amter, men også lokalt mellem virksomheder inden for og uden for de  

 pågældende erhvervszoner.
 Når dertil kommer, at de forskellige konkurrencevilkår opstår ved, at  

 virksomheder i erhvervszoner kan fritages for økonomiske forpligtelser over  

 for de ansatte, som ellers er generelt gældende på det danske arbejdsmarked  

 (social dumping), er lovforslaget efter LO's opfattelse yderst skadeligt.
Der skal herunder erindres om, at en hjørnesten i dansk politik med hensyn  

 til den sociale dimension i EF netop er at begrænse den ulige konkurrence,  

 der følger af social dumping.
Hvis vi selv indfører muligheder for at  

 konkurrere på dårlige ansættelsesvilkår, vil det undergrave landets  

 troværdighed og dermed bestræbelserne for at opnå forbedringer i EF.
Det skal endvidere fremhæves, at de i lovforslaget § 1, stk. 1, pkt. 2,  

 nævnte love ofte er optaget som en integreret del af kollektive  

 overenskomster.
Det betyder, at en fravigelse af lovene inden for specielle  

 erhvervszoner ud over forringelser af lønmodtagernes lovsikrede retsgarantier  

 også vil være brud på kollektive overenskomster (eller indgreb i bestående  

 kollektive overenskomster).
 Til illustration af problemerne med det foreliggende lovforslag kan i  

 øvrigt nævnes spørgsmålet om, hvad der forstås ved »de ansatte« i  

 lovens § 1, stk. 1, pkt. 1. Konstruktionen med denne gruppe som aftaleparter  

 er ikke kendt i dansk ret, og det forekommer umiddelbart vanskeligt såvel at  

 afgrænse som at indpasse denne gruppes aftaler i det almindelige fagretlige  

 system.
 Dertil kommer, at det er helt i strid med traditionen på det danske  

 arbejdsmarked, hvis kompetencen til at fravige generelle regler henlægges til  

 andre end arbejdsmarkedets parter.
 Såfremt lovforslaget realiseres, bør der ud over arbejdsministerens  

 godkendelse af de forringede ansættelsesvilkår i det mindste indføres en  

 tilsvarende godkendelse fra de relevante parter på arbejdsmarkedet.
 Afslutningsvis skal det oplyses, at lovforslaget i den foreliggende form  

 efter Landsorganisationen i Danmarks opfattelse er i strid med internationale  

 forpligtelser, Danmark har påtaget sig i henhold til ratificerede  

 ILO-konventioner.
Bilag Dansk Arbejdsgiverforening10. juni 1992 Landsarbejdsnævnet (LAN)Arbejdsmarkedsstyrelsen Hejrevej 43 2400 København NV Forslag til lov om dispensation fra forskellige love i forbindelse med  

 oprettelsen af erhvervszoner I brev af 9. juni 1992 er LAN's medlemmer blevet anmodet om at komme med  

 en udtalelse vedrørende ovennævnte lovforslag.
 Indledningsvis bemærkes, at DA i almindelighed hilser lovforslag og andre  

 initiativer velkomne, der har til formål at skabe de bedst mulige generelle  

 vilkår for virksomhederne.
 I den forbindelse er det imidlertid afgørende for DA, at sådanne  

 initiativer i deres indhold og konsekvenser ikke gør indgreb i den  

 eksisterende frie og lige konkurrence mellem virksomhederne.
 Det foreliggende forslag, der giver mulighed for, at virksomheder  

 beliggende i særlige geografiske områder under nærmere fastsatte betingelser  

 kan opnå fritagelse for en række bestemmelser i lovgivningen, vil uundgåeligt  

 medføre ulige konkurrencevilkår for virksomheder placeret henholdsvis inden  

 for og uden for de såkaldte erhvervszoner.
DA er meget betænkelig ved etablering af erhvervszoner, idet sådanne zoner  

 vil virke konkurrenceforvridende og antagelig kun have den effekt, at der  

 flyttes arbejdspladser mellem forskellige regioner.
Efter DA's vurdering vil  

 forslaget således samlet set ikke medvirke til varigt at øge beskæftigelsen.
Hertil kommer, at lovforslaget indebærer, at de særlige begunstigelser for  

 virksomheder beliggende i en erhvervszone bl.a. vil kunne bestå i en  

 fravigelse af den i øvrigt i landet gældende arbejdsmiljøstandard, lov om  

 ferie m.v.
Lovforslaget vil herved principielt åbne mulighed for en  

 konkurrence mellem virksomhederne på arbejdslovgivningen og bryder derved med  

 de principper, der både af DA og andre forfægtes såvel herhjemme som i EF.
 På denne baggrund skal DA meddele, at vi på det foreliggende grundlag ikke  

 finder at kunne støtte det fremsatte lovforslag.
