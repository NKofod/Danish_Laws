Ankestyrelsens principafgørelse O-80-86 om kontanthjælp - medicinudgifter - tilbagebetaling/modregning i ægtefælles efterbetaling af pension Resume:
 Der var ikke hjemmel til at foretage modregning eller kræve tilbagebetaling i hustruens pensionsefterbetaling for den medicinhjælp, som var ydet til ægtefællen  efter § 46 a.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 26, stk. 1, nr. 4 og § 46, stk. 1 Sagsfremstilling:
En gift efterlønsmodtager havde i perioden 1. januar 1984 - 1. august 1984 modtaget supplerende hjælp efter bistandslovens § 43 med ialt 7.907 kr.
Endvidere havde han fået hjælp til medicinudgifter efter bistandslovens § 46, stk. 1, med ialt 2.132 kr.
I august 1984 fik ansøgerens hustru tilkendt førtidspension med virkning fra 1. januar 1984. I forbindelse med efterbetalingen af pension til hustruen for perioden 1. januar - 1. august 1984 foretog socialudvalget modregning for den i samme periode udbetalte kontanthjælp.
Ankenævnet tiltrådte socialudvalgets afgørelse.
Nævnet fandt det korrekt, at socialudvalget ved opgørelsen over hustruens tilgodehavende pension for perioden 1. januar 1984 - 1. august 1984 havde foretaget fradrag for den i samme periode udbetalte kontanthjælp, jf. bistandslovens § 26, stk. 1, nr. 4, da pensionsudbetalingen dækkede samme tidsrum og samme formål som den udbetalte hjælp.
 Hustruen klagede alene over, at der var foretaget modregning for den medicinhjælp, som var ydet til manden.
 Lovgrundlag: Lov om social bistand, § 26, stk. 1, nr. 4, og § 46, stk. 1.
 Afgørelse:
 Ankestyrelsen finder ikke, at der i bistandslovens § 26, stk. 1, nr. 4, er hjemmel til at foretage modregning eller kræve tilbagebetaling i hustruens pensionsefterbetaling for den medicinhjælp, som er ydet til pågældendes mand efter bistandslovens § 46, stk. 1.
 Ankestyrelsen ændrer således ankenævnets afgørelse.
