Konkurrenceankenævnet har stadfæstet Konkurrencerådets afgørelse (* 2)  

 om at offentliggøre oplysninger om rabat- og bonusforhold i hårde  

 hvidevarebranchen.
Husqvarna Husholdningsapparater A/S havde - som lille  

 leverandør på det danske marked - klaget til ankenævnet under henvisning til,  

 at offentliggørelse ville betyde et pres fra aftagerne for at opnå højeste  

 rabatsats, og til, at udenlandske leverandører ville få lettere ved at trænge  

 ind på det danske marked.
Konkurrencerådet havde fundet, at branchen anvendte  

 et uigennemsigtigt rabatsystem, og at der skulle skabes gennemsigtighed for  

 at fremme konkurrencen og dermed styrke effektiviteten på markedet. 2 andre  

 (* 3) og(* 4) ud af 12 selskaber i branchen klagede ligeledes til ankenævnet,  

 som også stadfæstede Konkurrencerådets afgørelse i disse tilfælde.
År 1991, den 27. november, afsagde Konkurrenceankenævnet i sagen j.nr.  

 91-29.358 Husqvarna Husholdningsapparater A/S ctr.
KonkurrenceRådet sålydende KENDELSE:
 1. Ved skrivelse af 21. maj 1991 har Husqvarna Husholdningsapparater A/S  

 klaget over en af KonkurrenceRådet den 22. april 1991 truffet afgørelse,  

 hvorved Rådet besluttede i medfør af konkurrencelovens § 9 at offentliggøre  

 indsamlede oplysninger om rabatter og bonusser, der ydes af hårde  

 hvidevarebranchens leverandørled, herunder af selskabet.
 Klageren har påstået, at selskabets oplysninger i medfør af  

 konkurrencelovens § 10, stk. 2, skal hemmeligholdes.
 KonkurrenceRådet har påstået afgørelsen om offentliggørelse stadfæstet.
 2. Rådets skrivelse af 22. april 1991, der ligelydende er sendt til 12  

 selskaber i branchen, er sålydende:
»Ved skrivelse af 21. marts 1990 anmodede KonkurrenceRådet selskabet  

 om at indsende en række oplysninger til belysning af rabat- og  

 bonusforholdene i hårde hvidevarebranchens leverandørled.
Det drejer sig om,  

 hvilke typer rabatter mv., selskabet opererer med (kontantrabat,  

 kvantumsrabat, årsbonus, afslutningsrabat, markedsføringstilskud osv.), samt  

 størrelsen af disse.
KonkurrenceRådet drøftede på sit møde den 12. december 1990 resultaterne  

 af de indhentede oplysninger.
Datamaterialet er herefter ajourført i  

 samarbejde med selskabet.
På sit møde den 17. april 1991 har Rådet på ny behandlet rabat- og  

 bonusforholdene i hårde hvidevarebranchens leverandørled.
KonkurrenceRådet  

 besluttede i medfør af konkurrencelovens § 9 at offentliggøre de indsamlede  

 oplysninger .....
 Ifølge konkurrencelovens § 9 kan KonkurrenceRådet -hvor dette skønnes  

 egnet til at fremme konkurrencen og effektiviteten - offentliggøre  

 oplysninger om priser, rabatter og bonus mv.
Efter Rådets opfattelse er det generelle indtryk af hårde  

 hvidevarebranchens anvendelse af rabat- og bonusydelser en udpræget mangel på  

 gennemsigtighed.
Leverandørerne benytter en så forskelligartet opdeling og  

 terminologi for deres rabat- og bonusydelser, at det ofte er umuligt for  

 forhandlerne at sammenligne de ydede rabatter.
Mange af rabatydelserne synes  

 ikke at være udformet efter objektive (omkostningsbestemte) kriterier og  

 heller ikke konsekvent gennemført over for alle forhandlere ....« 3. Sagens baggrund.
 En række tidligere sager behandlet af Monopoltilsynet indicerede, at  

 konkurrencen på hårde hvidevareområdet var begrænset på forskellig måde.  

 Bl.a. var der tegn på, at adgangen til markedet ikke var fri, ligesom  

 rabatter mv. forekom ydet på et tilfældigt grundlag.
 KonkurrenceRådet anmodede derfor i foråret 1990 en række selskaber og  

 købersammenslutninger inden for branchen om at indsende oplysninger om deres  

 rabat-og bonusforhold.
 Alle de involverede leverandørselskaber er medlemmer af  

 brancheorganisationen, FEHA, (Foreningen af Fabrikanter og importører af  

 Elektriske Husholdningsapparater), og der findes ikke leverandører af  

 betydning på markedet ud over de 16, som undersøgelsen omfatter.
Også i forhandlerleddet er der tale om en betydelig koncentration.
De  

 forhandlerselskaber, der er medtaget i undersøgelsen - Elbodan, Elkøb,  

 Elsalg, Eriksson, FDB, Hvidevareringen og Skousen/hvidevaregrossisten - står  

 således efter det oplyste alt overvejende for salget på markedet.
 4. Klagerens argumentation.
Klageren har til støtte for sin påstand anført, at som lille leverandør på  

 det danske marked vil en offentliggørelse af selskabets rabatsatser betyde et  

 voldsomt pres fra forhandlerne for at opnå højeste rabatsats, selv om der  

 ikke er objektive kriterier opfyldt som begrundelse herfor.
Da de få kunder  

 har stor magt, vil dette pres i sin yderste konsekvens kunne fjerne  

 eksistensgrundlaget for virksomheden.
Eventuelle kommende leverandører vil få stillet et meget dækkende  

 beslutningsgrundlag til rådighed.
Dette beslutningsgrundlag, som ellers vil  

 være så godt som umuligt at danne, og som det i bedste fald ville tage år at  

 opbygge, vil kunne blive anvendt til hurtigt at gå ind på markedet med en  

 rigtig pris/avancestrategi.
Dette vil give disse leverandører en klar fordel  

 i forhold til den nuværende leverandørkreds.
Den europæiske hvidevareindustri har en overkapacitet.
Udenlandske  

 virksomheders vej til det danske marked vil være en god del kortere, hvis der  

 sker offentliggørelse af oplysningerne.
Når disse virksomheders produkter  

 begynder at finde vej til det danske marked, vil hver enhed, de sælger, gå  

 fra en af de etablerede leverandører.
 Herudover vil en offentliggørelse af selskabets rabatter give de større  

 konkurrenter en betydelig indsigt.
Klageren mener således at have påvist, at der foreligger de i § 10, stk.  

 2, i konkurrenceloven nødvendige særlige omstændigheder, som kan begrunde  

 undladelse af offentliggørelse af selskabets rabatter.
En offentliggørelse  

 vil i sin yderste konsekvens kunne betyde fjernelse af selskabets  

 eksistensgrundlag.
 Såfremt der sker offentliggørelse, må det kræves, at alle leverandører  

 behandles ens.
 5. KonkurrenceRådets argumentation.
Rådet har fundet, at hårde hvidevarebranchen anvender et uigennemsigtigt  

 rabatsystem, som gør det umuligt for forhandlerne at sammenligne priser.
Ved  

 at indhente oplysninger om rabatter og offentliggøre disse skabes der den  

 gennemsigtighed, som konkurrenceloven tilsigter, og dermed fremmes  

 konkurrencen.
Det er til fremme af dette formål hensigten, at de indhentede  

 oplysninger skal gengives i en tabel med grundrabatter og en tabel med  

 særrabatter.
Leverandørerne og forhandlerne vil blive navngivet i tabellerne,  

 og de rabatsatser, hver enkelt leverandør giver til hver enkelt forhandler,  

 vil blive angivet i tabellerne.
Ved denne detaljeringsgrad opnås fuld åbenhed  

 omkring rabatterne som konkurrencemiddel, således at den enkelte leverandør  

 og forhandler prismæssigt kan sammenholde sine egne forhold med de øvriges.
For at anvende § 10, stk. 2, i konkurrenceloven skal det påvises, at der  

 vil ske væsentlig økonomisk skade ved offentliggørelse, samt at der  

 foreligger særlige omstændigheder.
Set i relation til konkurrencelovens  

 formål, der i henhold til § 1 er at fremme konkurrencen og dermed styrke  

 effektiviteten i produktion og omsætning af varer, må der således påvises  

 ganske særlige momenter for at hindre offentliggørelse.
På et marked som det foreliggende vil offentliggørelse af oplysninger om  

 rabatter være en forudsætning for at skabe gennemsigtighed og derigennem  

 skaffe aktørerne på markedet relevante informationer om  

 konkurrenceforholdene.
Husqvarna Husholdningsapparater A/S har ikke påvist  

 eller sandsynliggjort, at der vil ske væsentlig økonomisk skade ved en  

 offentliggørelse, samt at der foreligger sådanne særlige forhold, der kan  

 begrunde en hemmeligholdelse af oplysningerne.
 KonkurrenceRådet antager, at gennemsigtighed omkring rabatforholdene vil  

 medvirke til, at rabatterne i højere grad, end det er tilfældet i dag, vil  

 blive ydet på et objektivt (omkostningsbestemt) grundlag og derved bedre  

 afspejle de effektivitetsforskelle mv., der måtte eksistere mellem de  

 forskellige aktører på markedet.
Offentliggørelse af oplysningerne vil vedrøre alle betydende leverandører  

 og forhandlere på markedet og oplysningerne om leverandørerne vil fremtræde  

 på samme måde for alle leverandørerne.
Heraf følger, at der sker en ligelig  

 behandling af alle involverede.
 6. Ankenævnets bemærkninger.
Af de grunde, der er anført af KonkurrenceRådet, tiltræder ankenævnet, at  

 der ikke foreligger sådanne særlige omstændigheder, der i henhold til  

 konkurrencelovens § 10, stk. 2, kan begrunde, at de indhentede oplysninger om  

 klagerens rabatforhold ikke gøres offentligt tilgængelige.
Ankenævnet  

 stadfæster derfor Rådets afgørelse om offentliggørelse.
 Herefter bestemmes:
 KonkurrenceRådets afgørelse af 22. april 1991 stadfæstes.
