Kendelse fra Pressenævnet i sag nr.  

 101/2000 [K] har ved advokat  Jytte  Lindgård klaget til  

 Pressenævnet over en artikel bragt i Ekstra Bladet den 20. august 2000  

 samt over det forhold, at bladet samme dag på forsiden og på  

 bladets "spiseseddel" bragte et billede af klageren, idet han mener, at god  

 presseskik herved er tilsidesat.
 På forsiden af Ekstra Bladet den 20. august 2000  

 bragte bladet et billede af klageren umiddelbart over overskriften  

"Dødens Købmænd" ligesom klagerens billedes var  

 gengivet på avisens "spiseseddel".
 Af en artikel i Ekstra Bladet samme dag side 14 under  

 overskriften "ECSTASY-MEKKA" fremgår bl.a. at:
"København er selvfølgelig det  

 største mekka for ecstasy i Danmark.
Salget og forbruget er  

 koncentreret til tre diskoteker: Diskotek IN i Vestergade, Diskotek Q og  

 Diskotek The Tube på Axeltorv samt ved store technokoncerter i Amager  

 Bio.
KIKSET RAZZIA En meget energisk gut kommer ud fra toilettet med svedig  

 T-shirt og store pupiller.
 Hva' så? spørger han venligt.
Hej, hva' så? Du ser munter ud? Ja, mand , jeg er helt oppe at køre, griner  

 han.
Øhm, kender du nogen der sælger noget E? Ja, det kan jeg godt skaffe.
Hvor mange vil i have? Vi bestiller tre.
Han får 300 kroner og går  

 ind i selve diskoteket, og sætter sig ved et bord, hvor en anden fyr  

 med trendy morgenhår og store bukser hele natten har siddet og haft  

 endog overordentlig mange venner, der lige kigger forbi og snakker et par  

 minutter, inden de går videre.
Den første fyr får tre  

 piller og kommer tilbage.
Er det bare jer to, der skal have dem? Okay, jeg har to  

 Mitsubishier og så en helt ny pille, der lige er kommet frem, som i kan  

 dele.
Det er en af dem, jeg har taget.
Den er helt vild, siger han og giver  

 os pillerne.
Der er to med det kendte Mitsubishi-mærke og en  

 lille flad pille med et logo, der minder om en Michelinmand." I forbindelse med artiklen bragte bladet et billede af  

 klageren med følgende undertekst:
"Pusher fra København.
Holder til på Diskotek  

 IN, hvor han solgte os to Mitsubishier og en ny slags ecstasy-pille med et  

 Michelinmand-logo." Klageren har anført, at det er bladet, der har  

 formået ham til at skaffe tre Ecstasy-piller, idet det var bladets  

 journalister, som spurgte ham, om han havde noget Ecstasy, hvortil han  

 svarede nej.
Herefter spurgte journalisterne, om han kunne skaffe noget,  

 hvorefter klageren skaffede tre Ecstasy-piller for kr. 300. Det er derfor i  

 strid med god presseskik, når han i artiklen omtales som "pusher fra  

 København" i forbindelse med et let genkendeligt billede, idet det,  

 der egentlig er sket, er, at bladet har optrådt som privat agent  

 provokatør, samt at bladet har medvirket til, at klageren har  

 foretaget en ikke lovlig handling.
Klageren har endvidere anført, at bladet i et brev  

 af 24. august 2000 har "sigtet" klageren for at være mellemhandler,  

 hvorfor det må kunne lægges til grund, at bladet havde en  

 forventning om, at klagerens adfærd ville medføre et retsligt  

 efterspil.
Også af denne grund anser klageren god presseskik for  

 tilsidesat.
 Klageren har endelig anført, at selv om bladets  

 kampagne kan have et fornuftigt sigte, er det ikke rimeligt på denne  

 måde at skabe en god historie ved selv at anstifte til det, som man  

 ønsker at belyse, som kriminelle forhold.
Bladet har anført, at det eneste man har skildret i  

 bladet er, hvordan klageren har optrådt som mellemhandler af Ecstasy,  

 hvilket præcist er det, man har sigtet ham for at være.
Det er  

 klageren, der har foretaget nogle ulovlige handlinger og dermed udsat sig  

 selv for at få disse handlinger skildret.
Hvis omtalen er  

 krænkende for klageren, er det en krænkelse, han selv har  

 fremkaldt ved at handle, som han har gjort.
Hertil kommer, at klagerens  

 opvartning af journalisterne bar præg af megen rutine.
Det er derfor  

 vanskeligt at forestille sig, at journalisternes forespørgsel har  

 lokket klageren ud i hans livs første overtrædelse af  

 narkotikalovgivningen.
 Bladet har endvidere anført, at artiklen indgik i  

 bladets kampagne sidste sommer imod den omsiggribende Ecstasy-handel, som  

 hidtil har resulteret i omkring en halv snes unge menneskers død.  

 Kampagnens sigte var at påvise, hvor udbredt handelen med Ecstasy er.  

 For at dokumentere dette besøgte flere af bladets medarbejdere  

 diskoteker landet over og skildrede i tekst og billeder, at denne handel er  

 blevet et dagligdagsfænomen.
Bladet har endelig anført, at denne form for  

 journalistik i høj grad er af samfundsmæssig interesse, og at  

 bladets kampagne har medført, at andre medier har taget sagen op.
Da  

 det ikke er forbudt at skildre virkeligheden, er god presseskik ikke  

 tilsidesat.
 I sagens behandling har følgende  

 nævnsmedlemmer deltaget: Per Sørensen, Tage Clausen, Finn Rowold  

 og Kirsten Dyregaard.
 Pressenævnet udtaler:
 Pressenævnet finder, at det som udgangspunkt er  

 betænkeligt, at medarbejdere fra et medie først opfordrer en  

 person til at begå noget, der er ulovligt, hvorefter mediet i billeder  

 og tekst og uden samtykke fra den pågældende, omtaler forholdet.  

 En sådan fremgangsmåde kan kun være berettiget efter en  

 nøje afvejning i hvert enkelt tilfælde af den  

 samfundsmæssige interesse set i forhold til den enkeltes krav på  

 beskyttelse.
 Offentlig omtale af handel med Ecstasy er efter  

 Pressenævnets opfattelse af klar samfundsmæssig interesse, og da  

 der ikke er grundlag for at bestride, at klageren har udført de  

 handlinger, som er beskrevet i artiklen, finder Pressenævnet herefter  

 ikke, at god presseskik er tilsidesat.
 Afsagt den 22. november 2000.
