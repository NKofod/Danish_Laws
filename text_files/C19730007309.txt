 Efter at den hidtidige praksis for ansættelse af grundværdien for  

 ejerlejligheder, der er oprettet i henhold til lov nr. 199 af 8. juni 1966 om  

 ejerlejligheder, ved højesterets domme af 12. januar 1973 er blevet  

 underkendt, meddeles herved følgende anvisninger, der er godkendt af  

 ligningsrådet, til afløsning af punkt 3 b i ligningsdirektoratets cirkulære  

 nr. 4 af 9. januar 1967 om vurdering m.v. af ejerlejligheder:
3 b.
Grundværdien for den enkelte ejerlejlighed ansættes således:
 For den ejendom, der er opdelt i ejerlejligheder -  

 "ejerlejlighedsmoderejendommen" - fastsættes på grundlag af  

 ejendommens grundareal ifølge matriklen en grundværdi efter samme regler som  

 for andre ejendomme i det pågældende kvarter, jfr. vurderingslovens §§ 13 og  

 16. Denne grundværdi anføres i bemærkningsrubrikken i henholdsvis  

 vurderingsskema og vurderingsfortegnelse for ejerlejlighedsmoderejendommen,  

 der er markeret med benyttelseskode 20.
 Den således fastsatte grundværdi fordeles derefter på ejerlejlighederne i  

 ejendommen.
Vurderingsrådet vil i almindelighed kunne fordele den for moderejendommen  

 fastsatte grundværdi forholdsmæssigt på alle ejerlejlighederne i ejendommen  

 efter fordelingstallene i henhold til ejerlejlighedslovens § 2, stk. 1, 1.  

 pkt.
Der skal i så fald ved fordelingen ikke tages hensyn til andre forhold  

 end fordelingstallet, således ejheller til benyttelsen af ejerlejligheden.
For ejerlejligheder, for hvilke fordelingstal ikke er fastsat, anses  

 ejerlejlighederne i henhold til ejerlejlighedslovens § 2, stk. 1, 2. pkt.,  

 for ligestillede.
Grundværdien fordeles i så fald ligeligt på samtlige  

 ejerlejligheder.
Hvor disse regler undtagelsesvis må anses for uanvendelige som grundlag  

 for fordeling af den for hele ejendommen fastsatte grundværdi, fordi en sådan  

 fordeling vil føre til åbenbart urimelige resultater, må vurderingsrådet  

 foretage fordeling af den fastsatte grundværdi med støtte i andre forhold.  

 Heraf må særligt nævnes størrelsen af ejerlejlighedens areal, beliggenhed i  

 ejendommen og benyttelse.
Hvor der ved grundværdiens fordeling er taget  

 vejledning i andre forhold end fordelingstallet, anføres dette i  

 bemærkningsrubrikken på vurderingsskemaets bagside.
 Statens ligningsdirektorat, den 28.  

 februar 1973.
 Thorkild Hove.
/A.
Bernth Pedersen.
