 I medfør af lov nr. 156 af 14. april 1920 om smitsomme sygdomme hos  

 husdyrene, lov nr. 188 af 1. maj 1923 og lov nr. 175 af 5. juni 1959 om  

 tillæg til nævnte lov samt lov nr. 131 af 13. april 1954 om udførsel og  

 indførsel af levende dyr m.v. fastsættes herved følgende bestemmelser.
 § 1.  Klovbærende handyr, der anvendes til bedækning  

 af anden mands dyr, skal til identifikation af de enkelte dyr være forsynet  

 med tatoveringsnumre, øreklip eller nummererede øremærker, jfr.  

 bekendtgørelse nr. 300 af 1. juli 1951 om øremærkning af dyr.
Stk. 2.  Ejere af dyr som de i stk. 1 nævnte skal drage  

 omsorg for, at der føres en særlige bedækningsprotokol, hvori der for hver  

 enkelt bedækning (bedækningsforsøg) skal angives datoen for den foretagne  

 bedækning (bedækningsforsøg), navnet på ejeren af det hundyr, som handyret  

 har været i kontakt med, og den pågældendes adresse samt nummeret på det  

 handyr, der er anvendt.
På tyrestationer skal en sådan bedækningsprotokol dog  

 kun føres, såfremt dette kræves af veterinærdirektoratet.
 Stk. 3.  Den i stk. 2 nævnte protokol skal på  

 forlangende forevises for politiet eller repræsentanter for  

 veterinærdirektoratet.
 § 2.  Slagtere, handelsmænd og andre personer, der  

 handler med klovbærende dyr, skal i en lommebog eller anden bog indføre  

 navnet på enhver person, til hvem de sælger klovbærende dyr, eller af hvem de  

 køber sådanne dyr, og den pågældendes adresse samt datoen for købet eller  

 salget, således at de, når som helst politiet ønsker det, kan gøre rede for  

 ethvert køb og salg af klovbærende dyr.
 § 3.  Kvæg, geder og får, der indbringes på  

 eksportsvineslagterier, kreatureksportslagterier og offentlige slagehuse, må  

 ikke fjernes derfra i levende live.
 § 4.  Vogne, automobiler samt kasser og lignende, der  

 benyttes til transport af de i § 1, stk. 1, omhandlede dyr, skal altid holdes  

 rene ved grundig afskrubning og afskylning samt mindst 1 gang om ugen  

 desinficeres ved omhyggelig overbrusning med en formalinopløsning, der  

 indeholder 2 1/2 pct. formalin (2 spiseskefulde af handelsvaren formalin til  

 1 liter vand). Når mund- og klovesyge optræder her i landet, skal sådan  

 desinfektion foretages mindst 1 gang daglig.
 Stk. 2.  Vogne og automobiler, der har været benyttet  

 til transport af klovbærende dyr til slagterier, slagtehuse, markeder,  

 samlestalde og andre samlingssteder for klovbærende dyr, skal efter hver  

 aflæsning på samlingsstedet rengøres ved grundig afskrubning og afskylning.  

 Når mund- og klovesyge optræder her i landet, skal køretøjerne efter  

 rengøringen desinficeres som angivet i stk. 1, såfremt veterinærmyndighederne  

 stiller krav herom.
 § 5.  Overtrædelse af bestemmelserne i denne  

 bekendtgørelse straffes med bøde.
§ 6.  Denne bekendtgørelse træder i kraft dagen efter  

 bekendtgørelsen i Lovtidende.
Samtidig ophæves bekendtgørelse nr. 167 af 13.  

 maj 1952 om foranstaltninger mod mund- og klovesyge.
 Landbrugsministeriet, den 6. april 1966.
 P.M.V.
Vald.
Hornslet.
