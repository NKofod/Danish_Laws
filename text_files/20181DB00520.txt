Betænkning afgivet af Retsudvalget den 13. december 2018 Betænkning over Forslag til folketingsbeslutning om en ny definition af voldtægt i straffeloven baseret på samtykke [af Rosa Lund (EL) m.fl.]:
1. Indstillinger Et flertal i udvalget (DF, V, LA og KF) indstiller beslutningsforslaget til forkastelse.
 Et mindretal i udvalget (S, EL, RV, ALT, SF og IA) indstiller beslutningsforslaget til vedtagelse uændret.
 Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Enhedslisten, Radikale Venstre, Alternativet og Socialistisk Folkeparti Socialdemokratiets, Enhedslistens, Radikale Venstres, Alternativets og Socialistisk Folkepartis medlemmer af udvalget støtter beslutningsforslaget.
Partierne mener, at den danske voldtægtslovgivning skal beskytte ofre for overgreb og sikre den personlige frihed.
Partierne mener, at den danske lovgivning derfor skal være samtykkebaseret, så sex uden samtykke anses som voldtægt.
Det er vigtigt for partierne at understrege, at der ikke skal være tale om omvendt bevisbyrde, som der desværre har været misforståelser om.
Derimod er der tale om at ændre gerningsindholdet, så voldtægt forstås som sex ved manglende samtykke, men at det selvfølgelig er anklagemyndigheden, der skal bevise det manglende samtykke og ikke omvendt.
Partierne ønsker også at understrege, at samtykke selvfølgelig skal kunne forstås indirekte, usagt og implicit i handlinger, ligesom i andre dele af straffeloven, hvor samtykke anvendes.
Det er partiernes ønske både at sikre, at overgrebspersoner bliver dømt, men også samtidig at anspore til en kulturændring, hvor andre menneskers ret til egen krop respekteres, hvor passivitet aldrig kan betragtes som en ret til at befamle eller begå overgreb, og hvor ofre for overgreb aldrig føler skyld og skam, men føler tryghed ved at anmelde og tryghed i, at politi og system støtter og hjælper.
Partierne vil, såfremt flertallet skifter efter førstkommende folketingsvalg, vedtage en samtykkebaseret voldtægtslovgivning.
3. Udvalgsarbejdet Beslutningsforslaget blev fremsat den 4. oktober 2018 og var til 1. behandling den 13. november 2018. Beslutningsforslaget blev efter 1. behandling henvist til behandling i Retsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Peter Skaarup (DF) fmd.
Peter Kofod (DF) Susanne Eilersen (DF) Hans Kristian Skibby (DF) Dennis Flydtkjær (DF) Lise Bech (DF) Preben Bang Henriksen (V) Jan E.
Jørgensen (V) Britt Bager (V) Mads Fuglede (V) Marcus Knuth (V) Michael Aastrup Jensen (V) Henrik Dahl (LA) Christina Egelund (LA) Naser Khader (KF) Simon Kollerup (S) Lars Aslan Rasmussen (S) Jesper Petersen (S) Mogens Jensen (S) nfmd.
Trine Bramsen (S) Rasmus Prehn (S) Morten Bødskov (S) Rosa Lund (EL) Rasmus Vestergaard Madsen (EL) René Gade (ALT) Sofie Carsten Nielsen (RV) Lotte Rod (RV) Karsten Hønge (SF) Aaja Chemnitz Larsen (IA) Nunatta Qitornai, Tjóðveldi og Javnaðarflokkurin havde ikke medlemmer i udvalget.
