Offererstatningsloven § 1  nævnets stillingtagen til, om skaden skyldes en straffelovsovertrædelse, nævnets j.nr. 10-520-18068 Ansøger anmeldte til politiet, at hun 21 dage tidligere var blevet voldtaget af en mand, hun kendte.
Politiet indstillede efterforskningen i sagen med den begrundelse, at der ikke var rimelig formodning for, at et strafbart forhold var blevet begået.
Ansøger søgte om godtgørelse og erstatning.
Nævnet besluttede at afslå ansøgningen, da det var nævnets opfattelse, at der ikke var sket en overtrædelse af straffeloven.
Nævnet lagde ved sin afgørelse navnlig vægt på, at ansøger 2 dage efter episoden havde henvendt sig til sygehuset med komplikationer i underlivet.
Ansøger oplyste, at komplikationerne var opstået som følge af analt samleje, der kom lidt pludseligt og uforberedt.
Ansøger oplyste ikke, at hun var blevet voldtaget.
Det var videre nævnets opfattelse, at den sene anmeldelse til politiet syntes at tale for, at ansøger i første omgang ikke havde anset hændelsen for et direkte overgreb.
Endelig lagde nævnet vægt på politiets afgørelse om indstilling af efterforskningen i sagen.
