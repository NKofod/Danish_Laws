Tilføjelse til betænkning afgivet af Transportudvalget den 6. december 2012 Tilføjelse til betænkning over Forslag til lov om ændring af lov om den selvstændige offentlige virksomhed DSB og om DSB S-tog A/S samt fusionsskatteloven (Fremgangsmåde ved anskaffelse af rullende materiel, generel garantistillelse, bestyrelsessammensætning, mulighed for DSB og Naviair til at fusionere skattefrit med helejede datterselskaber, konsekvensændringer som følge af selskabsloven m.v.) [af transportministeren (Henrik Dam Kristensen)]:
1. Ændringsforslag Der er i betænkningen stillet 6 ændringsforslag til lovforslaget.
Transportministeren har stillet ændringsforslag nr. 1, 2 og 4-6. Dansk Folkepartis medlemmer af udvalget har stillet ændringsforslag nr. 3. Der er uden for betænkningen af Martin Geertsen (V) stillet ændringsforslag nr. 7-11.
 Transportministeren har i tilføjelsen til betænkning stillet ændringsforslag nr. 12, og Dansk Folkepartis medlemmer af udvalget har taget ændringsforslag nr. 3 tilbage.
2. Udvalgsarbejdet Lovforslaget blev fremsat den 3. oktober 2012 og var til 1. behandling den 23. oktober 2012. Lovforslaget blev efter 1. behandling henvist til behandling i Transportudvalget.
Udvalget afgav betænkning den 22. november 2012. Udvalget har efter afgivelse af betænkning genoptaget behandlingen af lovforslaget.
Møder Udvalget har, efter at have genoptaget behandlingen, behandlet lovforslaget i 1 møde.
3. Indstillinger og politiske bemærkninger Et flertal i udvalget (S, DF, RV, SF, EL og KF) indstiller lovforslaget til vedtagelse med de af transportministeren stillede ændringsforslag.
Dansk Folkepartis medlemmer af udvalget finder det vigtigt, at DSB udvikler sig til en mere forretningsdrevet og økonomisk sund virksomhed, der er konkurrencedygtig i forhold til andre jernbaneoperatører.
DSBs samlede gæld på over 18 mia. kr. er uholdbar, og endnu større gældsforpligtelser bør så vidt muligt undgås.
Samtidig kan der i DSB hentes store effektivitets- og produktivitetsgevinster, som bør betyde, at statens tilskud til den kollektive trafik kan bruges mere optimalt til at støtte udviklingen af en sundere og stærkere jernbane, gavne flere passagerer samt skabe vækst og mere sammenhæng i den kollektive trafik.
Dansk Folkeparti finder det endvidere vigtigt, at DSB ikke slækker på regnskabsinformationerne, men at der arbejdes hen imod mere gennemsigtighed og kontinuitet i regnskabsaflæggelsen samt flere deltaljerede regnskabsinformationer, så der skabes større tillid og troværdighed til DSBs regnskabsaflæggelse.
Et mindretal i udvalget (V) vil redegøre for sin indstilling til lovforslaget ved 2. behandling.
Mindretallet vil stemme for de af Venstre stillede ændringsforslag og de af transportministeren stillede ændringsforslag nr. 1, 2, 5 og 6. Hvis de af Venstre stillede ændringsforslag ikke vedtages, vil mindretallet stemme for transportministerens ændringsforslag nr. 4 og 12.
 Et andet mindretal i udvalget (LA) indstiller lovforslaget til vedtagelse med de af Venstre stillede ændringsforslag og de af transportministeren stillede ændringsforslag nr. 1, 2, 5 og 6. Hvis de af Venstre stillede ændringsforslag ikke vedtages, vil mindretallet indstille lovforslaget til forkastelse ved 3. behandling.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for afgivelse af tilføjelse til betænkning ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tilføjelsen til betænkning.
 En oversigt over Folketingets sammensætning er optrykt i tilføjelsen til betænkning.
4. Ændringsforslag med bemærkninger Ændringsforslag Til § 1 Af transportministeren, tiltrådt af et flertal (S, DF, RV, SF, EL og KF):
 12) I den under nr. 18 foreslåede § 15 b indsættes som stk. 3:
»Stk. 3. Hvis DSB S-tog A/S opløses, jf. stk. 1, skal DSB afgive segmentoplysninger for S-tog i henhold til årsregnskabsloven.
Desuden skal DSB i sin årsrapport angive gæld, som hidrører fra indkøb af rullende S-togsmateriel.« [Segmentoplysninger og udvikling i gæld fra indkøb af rullende S-togsmateriel] Bemærkninger Til nr. 12 Det foreslås med ændringsforslaget, at hvis DSB S-tog A/S opløses, jf. § 15 b, stk. 1, vil DSB skulle afgive segmentoplysninger for S-tog i henhold til årsregnskabsloven.
 Såfremt der sker en overdragelse, jf. § 15 b, stk. 1, vil gældende regler i årsregnskabsloven om segmentoplysninger skulle overholdes.
 Dette indebærer, at DSB bl.a. vil skulle give oplysninger om følgende poster vedrørende S-tog:
 Passagerindtægter.
 Trafikkontraktindtægter.
 Salg af kioskvarer m.v.
 Salg af reparation og vedligeholdelse af togmateriel m.v.
 Udlejning af togmateriel.
 Andre driftsindtægter og arbejde udført for egen regning.
 Indtægter i alt.
 Resultat før af- og nedskrivninger.
 Resultat af primær drift.
 Finansielle poster i alt.
Det foreslås desuden med ændringsforslaget, at DSB i sin årsrapport angiver gæld, som hidrører fra indkøb af rullende S-togsmateriel.
Herved sikres fortsat åbenhed om denne gæld og dens nedbringelse, også i en situation, hvor DSB S-tog A/S er blevet opløst, jf. § 15 b, stk. 1.
 Formålet er, at der opnås et helhedsbillede af DSB S-togs økonomi.
Benny Engelbrecht (S) fmd.
Karin Gaardsted (S) Magnus Heunicke (S) Mette Reissmann (S) Orla Hav (S) Rasmus Prehn (S) Torben Hansen (S) Andreas Steenberg (RV) Rasmus Helveg Petersen (RV) Lone Loklindt (RV) Jesper Petersen (SF) Jonas Dahl (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Mike Legarth (KF) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 8 omdelt efter afgivelse af betænkning Bilagsnr.
