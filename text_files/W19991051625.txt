Nyt fra Ankestyrelsen - hjemmehjælp - af  

 fuldmægtig Søren Kristensen Ankestyrelsen har i perioden fra 30. marts til 31. juli  

 1999 modtaget i alt 225 afgørelser fra de sociale nævn.
Det helt  

 overvejende antal af sager har drejet sig om praktisk hjælp.  

 Afgørelserne viser, at nævnene er meget opmærksomme  

 på, at der skal ske en konkret og individuel vurdering i hver enkelt  

 sag.
Nævnene har ligeledes været opmærksomme på om  

 kommunerne har anvendt ulovlige kriterier ved deres afgørelser om  

 tildeling af hjemmehjælp.
Endelig har nævnene i en stor del af  

 afgørelserne påpeget, at kommunerne ikke har begrundet deres  

 afgørelser, ligesom der i visse tilfælde har været tale om  

 kommunale afgørelser, der var meddelt mundtligt over for borgeren - og  

 ikke skriftligt som påkrævet.
 Afgørelserne er indsendt til Ankestyrelsen i  

 henhold til § 11, stk. 3, i bekendtgørelse om retssikkerhed og  

 administration på det sociale område.
Forhistorie I brev af 30. marts 1999 anmodede Ankestyrelsen, i henhold  

 til § 11, stk. 3, i bekendtgørelsen om retssikkerhed og  

 administration på det sociale område (orientering  til  

 Ankestyrelsen om nævnsafgørelser af principiel eller generel  

 betydning), samtlige nævn og Den Sociale Sikringsstyrelse om at  

 indsende (alle) afgørelser på ovennævnte område.
 Baggrunden for anmodningen var Ankestyrelsens ønske  

 om at få belyst praksis i nævnene før Ankestyrelsens  

 behandling af eventuelle sager af principiel eller generel betydning.
Ankestyrelsen har herefter i perioden fra 30. marts til  

 31. juli 1999 modtaget i alt 225 afgørelser.
Afgørelserne er -  

 med undtagelse af Bornholms Amt og Vejle Amt der i ovennævnte tidsrum  

 ikke har truffet afgørelser på området - indsendt fra  

 samtlige nævn.
 De første 120 af disse afgørelser ligger til  

 grund for Ankestyrelsens pressemeddelelse af 1. juli 1999 samt Social  

 Meddelelse C-7-99, der blev udsendt den 15. juli 1999.
Ankestyrelsen har nu gennemgået de sidste 105  

 afgørelser.
Som opfølgning og supplement til SM C-7-99 gengives  

 her kort resultaterne af den samlede gennemgang af alle 225  

 afgørelser.
Resultater I ca. 42% af afgørelserne har nævnene  

hjemvist sagerne til ny kommunal behandling og afgørelse.  

 Hjemvisning er typisk sket i sager, hvor der ikke har været  

tilstrækkelige  oplysninger om borgerens  

 helbredstilstand eller om borgerens evne til selv at klare nødvendige  

 praktiske opgaver i hjemmet.
Ligeledes er der sket hjemvisning af de kommunale  

 afgørelser, hvor der ikke er foretaget en konkret og individuel  

 vurdering, jf. servicelovens § 75, herunder en konkret stillingtagen  

 til, hvorvidt en borger selv er i stand til at klare de nødvendige  

 praktiske opgaver i hjemmet.
Endelig er der sket hjemvisning i sager, hvor  

kravet om skriftlighed ved afgørelserne ikke var opfyldt, jf.  

 servicelovens § 110.
I ca. 25% af afgørelserne har nævnene  

pålagt kommunerne at yde hjemmehjælp, fordi borgeren eller  

 eventuelt andre i husstanden ikke har været i stand til at  

 udføre de nødvendige praktiske opgaver i hjemmet.
I visse  

 tilfælde er dette forhold fremgået af kommunernes  

 visitationsskemaer.
Kommunerne har imidlertid givet afslag, typisk under  

 henvisning til ulovlige kriterier, som at borgeren ikke samtidig havde behov  

 for personlig pleje eller at borgeren var psykisk velbevaret med stor  

 egenomsorgsevne, og således selv kunne finde andre  

 løsningsmodeller, fx ved at træffe aftale med et  

 hjemmeservicefirma, se SM C-7-99, sag nr. 3, 4, 5 og 6.
Nævnene har tiltrådt ca. 33% af de  

 kommunale afgørelser.
Dette er typisk sket i tilfælde, hvor  

 kommunerne ved afslag på praktisk hjælp har foretaget en konkret  

 og individuel vurdering af borgerens helbredsmæssige forhold, herunder  

 hvorvidt borgeren selv eller en anden person i husstanden (typisk en rask  

 ægtefælle) er i stand til at klare de nødvendige praktiske  

 opgaver i hjemmet, se SM C-7-99, sag nr. 7 og 8.
For så vidt angår de  

forvaltningsmæssige aspekter i afgørelserne har  

 nævnene i en stor del af afgørelserne kritiseret kommunerne for,  

 at principperne i forvaltningslovens § 24 om begrundelse, herunder  

 angivelse af de hovedhensyn, der har ligget bag skønsudøvelsen  

 i kommunen, ikke har været opfyldt.
Dette gælder uanset om  

 nævnene har truffet afgørelse om hjemvisning, pålagt  

 kommunerne at yde hjemmehjælp eller har tiltrådt de kommunale  

 afgørelser.
 Ligeledes er der - som ovenfor anført - sket  

 hjemvisning i en række afgørelser, idet kravet om skriftlighed,  

 jf. servicelovens § 110, ikke har været opfyldt.
 Ses der isoleret på de sidste 105 afgørelser,  

 som Ankestyrelsen har gennemgået, kan det fastslås, at de  

 tendenser og retningslinier, der kan uddrages af SM C-7-99 af 15. juli 1999  

 (og  Ankestyrelsens pressemeddelelse af 1. juli 1999) fortsat er typiske.
Konklusion Samlet set må det således konkluderes, at  

 nævnene har været meget opmærksomme på om kommunerne  

 har foretaget en konkret og individuel vurdering i den enkelte sag.  

 Nævnene har ligeledes været meget opmærksomme på om  

 kommunerne har anvendt ulovlige kriterier i deres afgørelser.
Er der  

 ikke foretaget en konkret og individuel vurdering, har sagen ikke været  

 tilstrækkeligt oplyst, eller er der anvendt ulovlige kriterier er de  

 kommunale afgørelser enten blevet hjemvist eller ændret,  

 således at kommunerne er blevet pålagt at yde hjemmehjælp.  

 Krav om begrundelse og skriftlighed har også været  

 fremhævet.
Endvidere må det konkluderes, at der er god  

 overensstemmelse mellem de sociale nævns afgørelser.
Der er lagt  

 vægt på de samme kriterier og den praksis, der kan udledes af  

 afgørelserne, er meget ensartet.
Afslutningsvis kan det oplyses, at Ankestyrelsen ved  

 redaktionens slutning har modtaget 11 klager med anmodning om principiel  

 behandling.
Heraf har Ankestyrelsen antaget 3 sager med henblik på  

 behandling af spørgsmålet om praktisk hjælp sammenholdt  

 med kommunens kvalitetsstandard og 1 sag er antaget til behandling af et  

 principielt forvaltningsretligt spørgsmål om  

 fuldmagtsforhold.
