Denne At-meddelelse oplyser om krav til indretningen af de enkelte  

 arbejdspladser inden for arbejdsstedet.
Der oplyses herunder om krav til det  

 inventar, som er placeret på arbejdspladsen, og der gives vejledende  

 retningslinier om, hvorledes kravene kan opfyldes.
Almindelige krav Arbejdsmiljølovgivningen fastsætter, at arbejdspladsen skal være  

 hensigtsmæssigt indrettet, således at alle funktioner, der er forbundet med  

 arbejdet, kan udføres sikkert og med forsvarlige arbejdsstillinger og  

 -bevægelser.
Hvor arbejdet uden ulemper kan foregå siddende, skal arbejdspladsen være  

 indrettet dertil.
Hvor arbejdet foregår stående eller gående, skal der så  

 vidt muligt findes gode siddepladser, som kan anvendes ved afbrydelser i  

 arbejde.
 Arbejdspladsen skal være forsynet med passende inventar, så arbejdet kan  

 udføres forsvarligt.
 Der skal være plads til at komme til og fra arbejdspladsen, og der skal  

 være forsvarlig flugtmulighed herfra.
Arbejdspladsen skal være forsvarligt indrettet og placeret i forhold til  

 andre arbejdspladser og arbejdsprocesser - herunder færdsels- og gangarealer  

 - så den ikke unødigt udsættes for påvirkninger fx fra stoffer og materialer,  

 ekstreme temperaturer, ildelugt, støj eller vibrationer.
Placeringen i  

 arbejdsrum skal være forsvarlig i forhold til dagslys, kuldenedfald,  

 varmestråling eller anden emission i lokalet, gangarealer, træk m.m. jf.  

 At-meddelelse nr. 1.01.12 om arbejdsrum på faste arbejdssteder.
Medfører arbejdet risiko for at blive forurenet med materialer, som det er  

 vigtigt at få fjernet hurtigt fra huden eller hindre spredning af, skal der  

 være hjælpemidler hertil.
Det kan fx være øjenskylleflaske, nødbruser og  

 særlige rensemidler.
Hjælpemidlerne skal være passende og tilstrækkelige og  

 findes i nærheden af arbejdspladsen.
Ergonomiske forhold Arbejdspladsen skal opfattes som en helhed.
De enkelte dele i helheden må  

 hverken hver for sig eller samlet medføre, at arbejdet udsætter den ansatte  

 på arbejdspladsen for unødige belastninger eller for ulykkesrisici.
 For at arbejdet kan foregå med forsvarlige arbejdsbevægelser og i  

 forsvarlige arbejdsstillinger, skal navnlig følgende være opfyldt:
- Arbejdspladsen skal være rummelig.
Det vil sige, at der skal være plads  

 til, at nødvendigt inventar, hjælpemidler og materialer kan anbringes  

 indbyrdes forsvarligt, at alle arbejdsfunktioner, betjening, vedligeholdelse,  

 reparation, rengøring m.m. kan foregå med hensigtsmæssige arbejdsstillinger  

 og -bevægelser.
 - Det anvendte inventar skal sikre, at siddende, stående og gående arbejde  

 kan foregå i hensigtsmæssige arbejdsafstande/-områder og arbejdshøjder med  

 tilstrækkelig plads til hoved, krop, ben og fødder i enhver arbejdsposition.
 - Gulvet skal være ryddet, være plant, vandret og uden huller, være  

 stabilt og have en passende hårdhed og ikke være glat.
 - Der skal være frit udsyn i arbejdsområdet, og synsafstanden skal være  

 passende under hensyn til personer og det arbejde, der skal udføres.
 - Belysningen skal være tilpasset arbejdets art og den ansattes synskrav.
 Desuden er det af betydning for at undgå unødige fysiske belastninger, at  

 der under arbejdet er mulighed for at skifte mellem hensigtsmæssige siddende,  

 stående og gående arbejdsstillinger og -bevægelser og variere mellem disse og  

 opgaver.
 Ved vurderingen af arbejdspladsens dimensioner skal der tages hensyn til  

 de store variationer, der er i menneskers højde og øvrige kropsdimensioner,  

 jf. figur 3 og 4.
 Almindeligvis kan man gå ud fra, at flest muliges behov er tilgodeset, når  

 der ved valg af inventar m.m. vedrørende arbejdsafstande og -områder for arme  

 og hænder fremefter, til siden og opefter i højden, tages udgangspunkt i  

 hensynet til de små personers kropsmål og de belastninger, der er forbundet  

 med at arbejde med fremstrakte, udadførte arme og løftede hænder i eller over  

 skulderhøjde.
 Modsat tages der ved valg af inventar m.m. - vedrørende pladsbehov i  

 dybde, bredde og højde til at bevæge hoved, krop, ben og fødder frit -  

 udgangspunkt i hensynet til de store personers kropsmål og de belastninger,  

 der er forbundet med at arbejde i fastlåste arbejdsstillinger.
 Ved valg af inventar m.m. tages der ligeledes, for at imødegå de  

 belastninger, der er forbundet med arbejde med hænderne under hoftehøjde og i  

 mere eller mindre foroverbøjet, sidebøjet og/eller hugsiddende  

 arbejdsstilling, udgangspunkt i de store personers kropsmål.
Arbejdsafstande og arbejdsområder For at undgå sundhedsskadelige belastninger af ryg, nakke, skuldre og arme  

 er det vigtigt, at arbejdet kan ske tæt ved kroppen inden for hensigtsmæssig  

 arbejdsafstand og arbejdsområde.
 Normal og maksimal arbejdsafstand og arbejdsområder for hænderne fremgår  

 af følgende tegning:
+++ FIGUR 1 +++ Normal og maksimal arbejdsafstand og arbejdsområder For arbejde ved invenvar (bord, bånd, maskine, hylde m.m.) strækker den  

 normale arbejdsafstand sig i albuehøjde ca. 20-25 cm ind i arbejdsområdet fra  

 forkant omkring kroppens midtlinie.
Den maksimale arbejdsafstand strækker sig  

 tilsvarende 32-37 cm ind i arbejdsområdet fra forkant.
Arbejdsområderne  

 afgrænses af en vinkel på 60 grader.
 Ved stående arbejde kan det maksimale arbejdsområde udvides til 40-45 cm,  

 dog maks. 50 cm, forudsat at arbejdshøjden er tilpasset personer og opgaver.
 Arbejdet bør fortrinsvis foregå i det normale arbejdsområde og kun  

 lejlighedsvist foregå i det maksimale arbejdsområde, (jf. tegning).
Benplads Der skal være fri plads til benene og fødderne under borde, båndlinier og  

 lignende både i stående og siddende stilling, således at man kan arbejde  

 bekvemt, skifte stilling og bibeholde normal rækkeafstand.
Det indebærer, at der i siddende stilling fra arbejdsfladens forkant skal  

 være mindst 50 cm til nærmeste genstand i knæhøjde og 70 cm i fodhøjde.
I  

 enhver arbejdsstilling og funktion skal den frie benplads være til stede i  

 dybden og i bredden til begge sider.
Derved kan hensigtsmæssige  

 arbejdsstillinger opretholdes ved udvidelse af eller skift mellem funktioner  

 i arbejdsområdet.
+++ FIGUR 2A +++ Målangivelser set fra gavlen +++ FIGUR 2B +++ Pladsforhold set ovenfra Arbejdshøjder Arbejdshøjden skal være passende.
Dette skal sikres ved, at inventar og tekniske hjælpemidler passer til de  

 personer, der skal benytte dem og til arbejdets art.
Dette krav opfyldes  

 bedst og nemmest ved, at der anvendes inventar, der er let at indstille i  

 højden.
 Nedenstående tegning (figur 3) viser, at der i oprejst stående stilling er  

 en forskel på ca. 25 cm mellem albuehøjde, ca. 95 cm, for små personer og  

 albuehøjde, ca. 120 cm for store personer.
 I siddende stilling (figur 4) ligger intervallet lavere, og forskellen på  

 ca. 15 cm svarer til albuehøjde, ca. 60 cm, for små personer op til  

 albuehøjde, ca. 75 cm, for store personer.
+++ FIGUR 3 +++ Hændernes arbejdshøjder, stående +++ FIGUR 4 +++ Hændernes arbejdshøjder, siddende I stående og siddende stilling ligger det normale arbejdsområde for  

 hændernes arbejde i albuehøjde og ca. 5 cm over og under dette niveau.
Ved arbejde der kræver præcision, ligger arbejdshøjden for hænderne i  

 området fra 5-10 cm over albuehøjde til under skulderhøjde.
God støtte af  

 underarme/albuer er påkrævet i øverste del af dette område.
Ved arbejde med frie armbevægelser og lettere håndtering ligger  

 arbejdshøjden for hænderne i området fra 5-(10) cm under albuehøjde.
Ved  

 siddende arbejde, der udføres på borde, bånd m.m., dog bedst i ca. albuehøjde  

 og max. 5 cm under af hensyn til den fri benplads under arbejdsfladen.
Ved  

 kraftbetonet (tungt) arbejde ligger arbejdshøjden ned til og omkring de 10 cm  

 under alubehøjde eller i ca. hoftehøjde.
Tungt, kraftbetonet arbejde udføres  

 altid fra stående stilling.
 Hvis samme inventar anvendes ved skiftende arbejdsopgaver eller af  

 skiftende personale, skal det være indstilleligt.
 Ved hyppige skift af arbejdsopgaver eller personale skal inventar og  

 tekniske hjælpemidler være lette og fleksible at indstille.
 I langt de fleste tilfælde består en arbejdsopgave af mange delfunktioner,  

 således at der normalt er behov for fleksibelt inventar.
 Hvis man ved udformning og valg af indstilleligt inventar derfor lægger  

 ovenstående til grund, således at inventaret kan indstilles efter de her  

 angivne mål, kan man regne med, at det vil kunne anvendes af ca. 90% af den  

 erhvervsaktive befolkning.
De resterende ca. 10% af alle voksne (de meget små og meget store  

 personer) vil imidlertid ikke være tilgodeset.
Her vil yderligere tilpasning  

 af arbejdspladsen til denne gruppe være nødvendig.
Det samme kan gælde for fx  

 funktionshæmmede, gravide m.m.
Inventar Stole, borde, hylder, reoler, ekspeditionsdiske og andet inventar på  

 arbejdspladsen skal være af et materiale, der ikke frembyder sundhedsfare.  

 Det skal være nemt at rengøre, være uden skarpe eller ru kanter og i  

 forsvarlig stand.
Overfladen må ikke give anledning til kulde- og  

 varmepåvirkninger eller reflekser.
Inventaret skal være indrettet og  

 udformet, så hensigtsmæssige arbejdsstillinger og -bevægelser kan opnås, jf.  

 ovenfor.
 Nedenfor er beskrevet, hvad der for arbejdsstole, arbejdsborde og reposer  

 m.m. navnlig er af betydning for at undgå unødige belastninger og  

 uhensigtsmæssige arbejdsstillinger og -bevægelser.
 For skærmterminalarbejdspladser er der givet særlige regler, jf.  

 At-anvisning nr. 4.0.1.1 om arbejde ved skærmterminaler.
Arbejdsstole Afhængig af arbejdets art, siddestilling m.m. vil der være behov for  

 regulering i forhold hertil.
Forudsætningen for at opnå hensigtsmæssige arbejdsstillinger/-bevægelser  

 afhænger af indretning og fleksibel tilpasning til personers kropsmål og de  

 arbejds- og synsopgaver, som arbejdet indebærer.
Figur 5 viser forskellige  

 siddestillinger.
+++ FIGUR 5 +++ Eksempler på siddestillinger Siddehøjden på plant sæde målt i sædets forkant eller stolens 0-punkt over  

 midtersøjlen svarer ca. til knæhasehøjde, der for små personer er ca. 38 cm  

 og for store ca. 50 cm.
 Når siddehøjden er 5-7 grader bagudhældet, vil forkanten af sædet være ca.  

 2,5-3,5 cm højere end knæhasehøjden.
 Ved op til 10 grader fremadhældning vil siddehøjden være ca. 7 cm over  

 knæhasehøjde målt i stolens 0-punkt over midtersøjlen eller for små personer  

 op til ca. 45 cm og for store personer op til ca. 57 cm.
 For at imødekomme ovenstående og for i øvrigt at tilpasse højde m.m. til  

 personer af forskellig størrelse ligger arbejdshøjden som udgangspunkt  

 svarende til albuehøjdeintervallet, jf. figur 4.
 For arbejdsstole er det desuden vigtigt:
- at stolen er stabil, dvs. hverken vælter, kører eller glider væk under  

 en, uanset hvordan man sidder eller bevæger sig på den - at sædet giver mulighed for varieret siddestilling, fx ved indstilling i  

 højde, dybde og sædehældning - at stoleryggen er udformet, så den passer til lændesvajet og uafhængigt  

 af sædet kan tilpasses i højde og hældning - at sædepolstringen har en passende tykkelse og er af et materiale, der  

 tillader huden at ånde, forhindrer fremadglidning og er afrundet ved  

 forkanten - at eventuelle armlæn er indstillelige og, hvis de er til gene, let kan  

 fjernes - at indstilling af stolen let kan foretages fra siddende stilling.
 I øvrigt henvises til At-meddelelse nr. 4.10.2 om siddende arbejde.
Arbejdsborde/-flade Der vil som nævnt være behov for regulering af højden til personer og  

 opgaver herunder fx for at imødekomme behovet for variation og skift mellem  

 siddende og stående arbejdsstillinger.
For den enkelte betyder dette fx et  

 reguleringsbehov på 35-45 cm og for dækning af mindst ca. 90% af den  

 erhvervsaktive befolkning et reguleringsbehov på op til ca. 60 cm, jf. figur  

 3 og 4.
 For arbejdsborde er det desuden vigtigt:
 - at bordpladen har en størrelse, der passer til arbejdsopgaverne, således  

 at der er plads til nødvendige materialer, plads til fralægning og plads til  

 at skifte og indtage hensigtsmæssige arbejdsstillinger i forhold til  

 funktioner på arbejdsfladen samt plads til frit at dreje på stolen, rejse sig  

 og sætte sig m.m.
 - at det er en fordel for synsorienteringen og nakke/skulderbelastningen,  

 at bordpladen kan skråtstilles.
- at kravet om fri benplads under inventar og arbejde med sænkede skuldre  

 ikke kan opfyldes, hvis bordpladen er for tyk, eller hvis bordet er forsynet  

 med skuffer, sarg eller afstivning ved forkant.
Af samme grund bør alle  

 afstivninger være placeret ved bordets bagkant eller på siden, og skuffer  

 være placeret uden for det fri benområde og/eller være løse, flytbare  

 moduler.
 Underlag/reposer m.m.
 Gulvet skal så vidt muligt være i plan med arbejdspladsen.
 For siddende, stående eller gående arbejde skal arbejdspladsen som  

 udgangspunkt indrettes, så der kan opnås fuld støtte for fødderne på gulvet.
 Ud fra en enkel og samlet arbejdsmiljømæssig betragtning finder  

 Arbejdstilsynet ikke, at reposer, fodstøtter/-skamler i sig selv kan opveje  

 manglende mulighed for tilpasning af arbejdspladsens inventar/elementer i  

 øvrigt.
 Hvis det er nødvendigt for at sikre hensigtsmæssige arbejdsstillinger og  

 -bevægelser, kan et andet egnet underlag, der passer til personer og opgaver,  

 dog stilles til rådighed.
 Anvendes reposer m.m., skal navnlig følgende af betydning nævnes:
 - Reposer m.m. skal have en størrelse, der dækker alle funktioner i hele  

 arbejdsområdet, og uden ulempe og risiko gøre det muligt at opholde sig på og  

 komme til og fra arbejdspladsen og kunne bevæge hovedet, kroppen, ben og  

 fødder frit.
Der skal være forsvarlig adgang til reposer m.m.
Ved niveauforskelle på  

 mere end ca. 18 cm bør der være trin eller rampe.
 - Underlaget skal være stabilt og af, eller beklædt med, et materiale af  

 passende hårdhed, der ikke er glat, og som forhindrer, at fødderne glider.
 - Reposer m.m. skal om fornødent kunne indstilles i højden.
 - Ved siddende arbejde anses den egentlige funktion af reposer,  

 fodstøtter/-skamler, der stilles til rådighed, at være forbundet med behovet  

 for, at der kan opnås en fod/underbensvinkel på ca. 90 grader, når benene  

 strækkes frem, når der indtages en bagudlænet arbejdsstilling eller for  

 sikring af fod/bensymmetri ved pedalbetjening, hvorfor disse skal have en  

 passende vinkel, der i fornødent omfang kan reguleres.
 For at tilgodese behovet for også at kunne indtage og skifte til en  

 fremadfældet siddestilling, hvor vægten i høj grad hviler lodret ned på  

 fødderne, skal vinklen være regulerbar.
 I denne stilling såvel som i fx ståstøttet siddestilling er det  

 imidlertid, for at undgå unødige belastninger og uhensigtsmæssige  

 arbejdsstillinger og -bevægelser, af speciel betydning, at der kan opnås fuld  

 støtte for fødderne på gulvet.
 Ved arbejdspladser som fx skranker (der under hensynet til øjenkontakten  

 med stående personer/kunder i dag er høje og derfor tager udgangspunkt i en  

 stående arbejdsstilling) kan muligheden for skift til siddende - og mellem  

 siddende og stående arbejdsstilling for eksempel opnås gennem et regulerbart  

 samspil mellem arbejdsfladen og en repos i form af et hæve-sænkbart gulvplan,  

 jf. figur 3 og 4 samt figur 2A og 2B.
Jens Andersen --------------------------------------------------------------------- Baggrund:
 - Arbejdsministeriets bekendtgørelse om faste arbejdssteders indretning.
 - Arbejdsministeriets bekendtgørelse om arbejdets udførelse.
--------------------------------------------------------------------- Nummer og dato på nævnte bekendtgørelser finder i At-meddelelse nr.  

 0.02.1, der indeholder en fuldstændig fortegnelse over gældende love,  

 bekendtgørelser og At-anvisninger om arbejdsmiljø.
