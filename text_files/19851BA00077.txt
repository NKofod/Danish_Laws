Nr BSF 77 Forslag til folketingsbeslutning om et traktatmæssigt forbud mod  

 tilstædeværelsen af u-både i Østersøen og tilgrænsende havområder Fremsat af Pelle Voigt (SF) Birthe Hansen (SF) Hanne Thanning Jacobsen  

 (SF) Gert Petersen (Sf) Ebba Strange (SF) Thoft (SF) Folketinget opfordrer regeringen til at indlede forhandlinger med de øvrige Østersøstater, Sverige, Finland, DDR, Polen og Sovjetunionen, med henblik på indgåelse af en international traktat, der forbyder tilstedeværelsen af u-både i Østersøen og tilgrænsende farvande.
BEMÆRKNINGER TIL FORSLAGET Den fortsatte tilstedeværelse af u-bådsstyrker i Østersøen og tilgrænsende havområder udgør i dag en stadig voksende trussel mod Nordens status som et relativt lavspændingsområde.
Særlig tydeligt er dette kommet til udtryk gennem de konstaterede krænkelser af svensk område med den sovjetiske u-båd U 137s indtrængen på militært svensk område ved Karlskrona i 1981 som et synligt højdepunkt.
I den svenske forsvarskommandos perspektivplan fra 1984 hedder det bl.a.: »de upprepade kraenkningene av svenskt territorium uttgoer ett klart tecken på att Norden og Sverige har fått oekad militaer betydelse.« I den svenske u-bådskommissions rapport om krænkelserne hedder det:
»Huvudindtrycket aer - aeven om ytterligare motiv inte kan uteslutes - att ubåtsverksamheten representerar forberedande skeden i en militaer planering.« Uanset årsagerne til de gentagne u-bådskrænkelser kan der ikke herske nogen tvivl om, at krænkelserne i sig selv medfører øget militær spænding og mindre tillid mellem staterne i Østersøområdet.
Fra Warszawapagtens side må naturligvis ligeledes u-bådsstyrkerne fra NATOs medlemsstater opfattes som en potentiel trussel på grund af u-bådenes rolle som stærkt fremskudte søstridskræfter tæt ved eller på sovjetisk, polsk eller østtysk territorium.
Fra 1976, hvor den første NATO-flådeøvelse med deltagelse af STANAVFORLANT fandt sted i Østersøen, har sovjetiske flådeøvelser tenderet mod at udspille sig stadig længere mod vest, således øvelsen »Vest 81«, der endte med U 137s gåen på grund i skærgården ved Karlskrona.
I 1982 trængte en u-båd af ukendt nationalitet ind på finsk territorialfarvand og måtte forjages med advarselsbomber.
I Danmark har u-bådskrænkelser i området medført nye regler for afvisning af u-både, og Danmark har oven i købet haft sin egen lille u-bådsaffære i Isefjorden, en affære, der dog aldrig nåede så vidt som til, at en u-båd blev konstateret, efter militære sagkyndiges mening sandsynligst, fordi der slet ikke var nogen.
Senest har det svenske forsvar udsendt en ny rapport om ca. 15 nye krænkelser.
U-bådenes operationer i Østersøen må altså klart ses som en spændingsskabende faktor, selv om det samlede antal u-både synes faldende, da ældre typer falder for aldersgrænsen og ikke synes at ville blive erstattet med omfattende nybygningsprogrammer.
Meget tyder desuden på, at u-bådens dage i Østersøen er ved at være talt på grund af de teknologiske fremskridt inden for u-bådssporing og -bekæmpelsesteknik.
Til u-bådenes rolle som spændingsskabende faktor kommer den kendsgerning, at Sovjetunionen siden 1976 har holdt omkring 6 atombevæbnede Golf-u-både hver udstyret med tre ballistiske missiler med en rækkevidde på ca. 650 km stationeret i Østersøen.
Disse ældre atombevæbnede u-bådes stationering udgør sammen med øvrige u-bådes og overfladeskibes formentlige atombevæbning en stadig spændingsfaktor.
Det svenske forsvars målinger af U 137s radioaktive udstråling gav således anledning til formodninger om, at selv denne bedagede skibstype var udstyret med atomvåben, sandsynligvis en 533 mm torpedo med et nukleart sprænghoved.
I de sidste år har ikke mindst Sverige begyndt en større opbygning af anti-u-bådsstyrker i form af kystkorvetter af Stockholmklassen, mine- og u-bådssporingsfartøjer af Landsortklassen og en udbygget ASW-helikopterstyrke.
Denne militære opbygning såvel som ethvert andet skridt til at mindske u-bådstruslen med oprustning bidrager uden tvivl utilsigtet til en øget militær opbygning i Østersøområdet, både i NATO, Warszawapagten og hos de neutrale lande.
En sådan kaprustning, ganske vist i begrænset omfang, truer ligeledes områdets lavspændingsstatus.
En løsning på de sikkerhedsproblemer, u-bådene og deres operationer udgør, kan imidlertid tilvejebringes på en anden og langt bedre måde, der både vil være billigere for Østersøstaterne og betyde nedrustning og mindre spænding frem for maritim oprustning med følgende øget international spænding.
Samtlige Østersøstater bør i en traktat forpligte sig til ikke at operere med u-både i Østersøen.
Samtidig må andre lande bringes til at ratificere traktaten og påtage sig en tilsvarende forpligtelse til at respektere Østersøens status som forbudt område for u-både.
Såfremt det lykkes Østersøstaterne at enes om en traktat og få denne ratificeret af andre lande, hvis flådestyrker opererer i Østersøen, og hvis søstridskræfter omfatter u-både, vil det være fuldt ud muligt at befæste traktaten gennem et effektivt verifikationssystem drevet af traktatens hovedunderskrivere i fællesskab.
Grænsen for u-bådenes operationsområde bør trækkes tværs over Øresund, Lille Bælt og Store Bælt, hvor verifikationen lettest vil kunne udøves.
Ordningen vil betyde, at samtlige sovjetiske og polske u-både i Østersøen må lægges op eller tilsluttes andre flåder end Østersøflåden.
Vesttyskland, Sverige og Danmark vil, i den udstrækning de måtte ønske at bibeholde et u-bådsvåben, være henvist til at operere i Kattegat, Skagerak, Vesterhavet eller andre fjernere havområder uden for Østersøen.
Traktaten vil ud over sine øvrige muligheder for at tjene som instrument for afspænding i væsentlig grad kunne lette de problemer, der rejser sig vedrørende Østersøens fremtidige status i forbindelse med en nordisk atomvåbenfri zone.
