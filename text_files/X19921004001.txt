 Ved salgs- og tilbagekøbsforretninger gælder: 1.  

 Repo/reverseforretninger (forretninger, hvor der sælges/købes værdipapirer  

 spot og samtidig sælges/købes værdipapirer på termin med samme modpart) er  

 omfattede af reglerne om ægte salgs- og tilbagekøbsforretninger.
 2. Vedr. § 8 afgøres, hvordan der regnskabsføres, hvis et institut er  

 hhv. overdrager/erhverver i en ægte salgs- og tilbagekøbsforretning.
 Vedrørende salgs- og tilbagekøbsforretninger skrev Finanstilsynet i  

 december 1992 følgende:
 1) Forretninger, hvor der sælges/købes værdipapirer spot og samtidig  

 købes/sælges værdipapirer på termin med samme modpart og i samme papir -  

 såkaldte »repo/reverseforretninger« - er omfattede af reglerne om  

 ægte salgs- og tilbagekøbsforretninger, jf. § 2, nr. 19-21 i  

 regnskabsbekendtgørelsen.
 2) Vedrørende § 8:
Hvis et realkreditinstitut er overdrager i en ægte salgs- og  

 tilbagekøbsforretning, bibeholdes de overdragne aktiver i instituttets  

 balance og kursreguleres som sædvanligt i instituttets regnskab, ligesom en  

 eventuel renteindtægt bogføres som sædvanligt.
Det modtagne beløb for  

 aktiverne bogføres som gæld.
Udgifter i forbindelse med forretningen, bortset  

 fra transaktionsomkostninger, føres som en sædvanlig renteudgift af salgs- og  

 tilbagekøbs-»lånet« i det overdragne instituts regnskab.
Er  

 erhververen i den pågældende forretning et kreditinstitut, føres udgiften som  

 rente til kreditinstitutter, ellers føres udgiften som øvrige renteudgifter.
Hvis et realkreditinstitut er erhverver i en ægte salgs- og  

 tilbagekøbsforretning, skal instituttet omvendt ikke medtage aktiverne i sin  

 balance, men i stedet bogføre det erlagte beløb for aktiverne som et  

 tilgodehavende hos kreditinstitutter, hvis modparten er et kreditinstitut, og  

 ellers som et udlån.
Erhververen skal heller ikke bogføre kursregulering og  

 eventuelle renteindtægter af de overdragne aktiver.
Derimod bogføres indtægten af forretningen som en renteindtægt af lån.
Er  

 overdrageren i salgs- og tilbagekøbsforretningen et kreditinstitut, bogføres  

 indtægten som rente af tilgodehavender hos kreditinstitutter m.v., ellers  

 bogføres indtægten som rente af udlån.
