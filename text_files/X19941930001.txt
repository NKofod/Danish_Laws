 Betaling af behandlingsudgifter for tandlidelser.
SAGEN A arbejdede som bagersvend i perioden 1958-1975, mens han i perioden  

 1976-1983 var selvstændig bagermester.
Fra 1984 var han igen ansat som bager.
 Han fik konstateret huller i tænderne, der skyldtes hans arbejde som  

 bager, idet han havde været udsat for mel- og sukkerstøv.
 Det betragtes som en erhvervssygdom, og lidelsen er optaget på  

 fortegnelsen over erhvervssygdomme.
 Da han i en længere periode havde været selvstændig bager, vurderede vi,  

 at en del af sygdommen var opstået i eller forværret i denne periode.  

 Arbejdsskadestyrelsen anerkendte, at der var tale om en erhvervssygdom, og  

 betaling af udgifter til tandbehandling blev udmålt under hensyn til, at han  

 i en periode havde været selvstændig erhvervsdrivende.
Bageren havde også en anden tandlidelse, som havde medført en syreskade på  

 tænderne.
Denne skade skyldtes imidlertid en mavelidelse, som gav »sure  

 opstød«, og lidelsen kunne derfor ikke anerkendes som arbejdsbetinget.  

 Den del af behandlingsudgiften, der skyldtes denne lidelse, kunne følgelig  

 ikke refunderes af forsikringen.
KOMMENTAR Tandlidelser kan anerkendes som arbejdsskader.
Der kan være tale om skader  

 efter ulykker, og der kan være tale om tandsygdomme, der skyldes  

 arbejdsforhold.
De tandlidelser, der kan anerkendes efter erhvervssygdomsfortegnelsen, er  

 navnlig sukker- og melcaries pådraget under arbejde med særlig risiko for  

 udsættelse for sukker- og melstøv.
Det gælder bagere, konditorer,  

 chokoladearbejdere, ansatte på kiks- og brødfabrikker m.fl.
 Også tandslid som følge af arbejde med udsættelse for slibestøv f.eks.  

 efter arbejde i granit og stenindustri, er nævnt i  

 erhvervssygdomsfortegnelsen.
 Hvis den ansatte har dårlige tænder af andre årsager, berettiger det  

 naturligvis ikke til erstatning.
Arbejdsgivere er ikke omfattet af arbejdsskadeforsikringsloven.
Hvis der  

 opstår en skade hos en person, der har været både selvstændig og  

 arbejdstager, må vi derfor vurdere, hvornår og hvordan skaden er opstået.
Det  

 fører ofte til, at vi fordeler erstatningen forholdsmæssigt i forhold til  

 arbejdsperioderne som selvstændig og arbejdstager.
Det gælder især, når der  

 er tale om arbejde i samme branche.
 Læger og tandlæger har pligt til at anmelde en skade, hvis de blot har  

 mistanke om, at der kan være tale om en erhvervsbetinget lidelse.
 Det fritager naturligvis ikke arbejdsgivere for at anmelde arbejdsskader,  

 og den, der bliver syg, kan selvfølgelig også selv anmelde en arbejdsskade.
 Yderligere oplysninger kan fås ved henvendelse til kontorchef Viggo  

 Bertram.
