Nr BSF 7 Forslag til folketingsbeslutning om regelforenkling gennem obligatorisk  

 brug af Erhvervsministeriets testpanel Fremsat af Svend Erik Hovmand (V) Hans Christian Schmidt (V) Niels Jørgen  

 Langkilde (KF) Pernille Sams (KF) den 9. oktober 1997 Med henblik på at forenkle den offentlige administration, nedbringe og  

 forenkle regelmængden samt lette de administrative byrder opfordrer  

 Folketinget regeringen til at effektivisere og systematisere brugen af  

 Erhvervsministeriets testpanel ved - at stille testpanelet til rådighed for Folketinget med henblik på at  

 vurdere de administrative konsekvenser af al erhvervsrelevant lovgivning, - at gøre brugen af testpanelet obligatorisk, så alle lovforslag, der har  

 betydning for erhvervslivet, konsekvensvurderes for administrative byrder,  

 inden de fremsættes i Folketinget, og - at forpligte det lovforberedende ministerium til at medtage testpanelets  

 vurderinger i bemærkningerne til lovforslagene og herunder give en vurdering  

 af de administrative byrder for erhvervslivet set i forhold til lovens  

 formål.
Bemærkninger til forslaget Venstre og Det Konservative Folkeparti har sat regelforenkling og  

 afbureaukratisering højt på dagsordenen.
I folketingsåret 1996-97 fremsatte  

 Venstre og Det Konservative Folkeparti et fælles beslutningsforslag  

 (beslutningsforslag nr.
B 127), hvor regeringen blev pålagt at nedbringe og  

 forenkle regelmængden samt lette de administrative byrder.
Nærværende forslag  

 er et led i en række af konkrete beslutningsforslag om regelforenkling og en  

 opfølgning på beslutningsforslaget fra sidste folketingsår.
Erhvervsministeriet har i 1996 nedsat et testpanel bestående af 200  

 virksomheder.
Testpanelet er tænkt som et værktøj til at indhente information  

 om de administrative byrder for virksomhederne af nye love og andre regler.  

 Virksomhederne i testpanelet besvarer spørgsmål om, hvilke konsekvenser de  

 selv vurderer at love og andre regler vil få for virksomhedens  

 forretningsgange og andre administrative forhold.
I folketingsåret 1996-97 har testpanelet vurderet 6 lovforslag, inden de  

 blev fremsat i Folketinget.
I folketingsåret 1996-97 blev der i alt fremsat  

 277 lovforslag.
Blandt samtlige 277 fremsatte lovforslag er det op mod hvert  

 femte, der på en eller anden måde har betydning for erhvervslivet.
Det kan  

 enten være i form af nye skatter og afgifter, nye administrative byrder eller  

 det forhold, at virksomhederne er nødt til at sætte sig ind i nogle nye  

 regler, fordi betingelserne for deres virke ændres.
 Testpanelet har desuden vurderet enkelte lovforslag, som først planlægges  

 fremsat i det kommende folketingsår, eller som det er besluttet alligevel  

 ikke at fremsætte.
Testpanelet har indtil videre vurderet nye lovforslag fra  

 Arbejdsministeriet, Erhvervsministeriet, Forskningsministeriet,  

 Skatteministeriet og Sundhedsministeriet.
Fra den 1. januar 1997 blev  

 panelets arbejdsfelt udvidet med Miljø- og Energiministeriet.
Indtil videre  

 har testpanelet ikke vurderet nogen konkrete forslag på det regeltunge miljø-  

 og energiområde, men er kun blevet bedt om en generel vurdering af  

 lovgivningen på området.
De deltagende ministerier er ikke forpligtede til at forelægge alle  

 lovforslag for testpanelet.
I et svar til Folketinget om brugen af  

 testpanelet formulerer erhvervsministeren det således: »I den  

 forbindelse kan jeg nævne, at de deltagende ministerier ikke har været  

 forpligtet til at forelægge alle lovforslag for Testpanelet, idet  

 ministerierne har kunnet undtage politisk følsomme lovforslag og  

 »hastelovgivning«.
Endvidere har ministerierne ikke være forpligtet  

 til at medtage testpanelets evalueringer i lovforslagets bemærkninger.
Meget få lovforslag har således været forelagt testpanelet, og det  

 lovforberedende ministerium kan tilsyneladende efter forgodtbefindende  

 afgøre, om et lovforslag skal forelægges for testpanelet, og om testpanelets  

 vurderinger skal med i lovforslaget.
Set i det lys må konklusionen være, at  

 testpanelet ikke kan leve op til målsætningen om at være et effektivt redskab  

 til at vurdere de administrative byrder, som ny lovgivning har for  

 virksomhederne.
Skal testpanelet fungere effektivt og i overensstemmelse med formålet,  

 forudsætter det, - at testpanelet vurderer virksomhedernes byrder for al  

  erhvervsrelevant lovgivning fra samtlige ministerier, - at resultatet af testpanelets analyser altid indarbejdes i  

 bemærkningerne til lovforslagene, og - at den minister, som er ansvarlig for lovforslaget, altid skal  

 give sin vurdering af de administrative byrder for erhvervslivet set i  

 forhold til lovens formål.
 Kun derved kan testpanelet blive et effektivt redskab til at begrænse de  

 administrative byrder for virksomhederne.
Skriftligt fremsættelse Svend Erik Hovmand (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om regelforenkling gennem  

 obligatorisk brug af testpanelet.
(Beslutningsforslag nr.
B 7).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
