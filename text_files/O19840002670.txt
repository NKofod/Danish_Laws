Direktoratet for arbejdsløshedsforsikringens iagttagelse af offentlighedslovens §§ 11 og 12 Henledt direktoratet for arbejdsløshedsforsikringens opmærksomhed på, at der muligt var behov for overfor direktoratets medarbejdere at indskærpe betydningen af at bestemmelserne i offentlighedslovens §§ 11 og 12 efterleves.
(J. nr. 1984-1120-020) I tre sager vedrørende klager over afgørelser fra direktoratet for arbejdsløshedsforsikringen måtte jeg konstatere, at direktoratet ikke forud for sin afgørelse havde iagttaget bestemmelserne i offentlighedslovens § 11 (om aktindsigt) og § 12 (om afgivelse af udtalelse fra parten). Anmodninger om aktindsigt og om lejlighed til at afgive udtalelse forud for afgørelsen var overset eller siddet overhørig af direktoratet.
Efter klagerne til mig blev sagerne taget op til fornyet behandling i direktoratet.
 De tre sager gav mig anledning til at henlede direktoratets opmærksomhed på, at der muligt var behov for ved en kontormeddelelse eller på anden måde at indskærpe betydningen af, at bestemmelserne i offentlighedslovens §§ 11 og 12 efterleves.
 Direktoratet for arbejdsløshedsforsikringen udsendte herefter en kontormeddelelse af 9. oktober 1984, hvori det blev indskærpet over for direktoratets medarbejdere, at bestemmelserne i offentlighedslovens §§ 11 og 12 efterleves.
 Jeg meddelte direktoratet for arbejdsløshedsforsikringen, at jeg tog det oplyste til efterretning.
