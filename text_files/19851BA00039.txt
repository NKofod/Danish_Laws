Nr BSF 39 Forslag til folketingsbeslutning om oprettelse af patientklagenævn og en  

 patientombudsmandsinstitution Fremsat af Tommy Dinesen (SF) Agerschou (SF) Birthe Hansen (SF) Ebba  

 Strange (S) den 7. november 1985 Folketinget opfordrer regeringen til inden den 1. januar 1987 at fremsætte lovforslag om ændrede klageregler på medicinalområdet, bl.a. omfattende ansatte inden for sygehusvæsenet, psykiatriske hospitaler, alment praktiserende læger, tandlæger, apotekere, ansatte, der behandler arbejdsskadeerstatninger, og ansatte på plejehjem, med følgende indhold:
1. Der nedsættes i hvert amt et patientklagenævn.
Klagenævnet nedsættes af amtsrådet og skal bestå af kredslægen, en jurist og 3 ikke-sagkyndige medlemmer uden for amtsrådets midte.
Klagenævnet skal behandle klager over medicinalpersoner m.v. vedrørende patientbehandling, optræden og service- og informationsniveau.
 2. Til klagenævnet knyttes et sekretariat.
 3. Folketinget udpeger en patientombudsmand.
4. Patientombudsmanden behandler klager over afgørelser truffet af patientklagenævn.
Patientombudsmanden behandler endvidere klager over medicinalpersoner m.v. vedrørende patientbehandling, optræden og service- og informationsniveau, når klagen vedrører et statsligt hospital eller anden statslig myndighed.
BEMÆRKNINGER TIL FORSLAGET Generelle bemærkninger Beslutningsforslaget er i hovedsagen en genfremsættelse af et senest i folketingsåret 1984-85 fremsat forslag, se Folketingstidende 1984-85 forhandlingerne sp. 5695 og 6479 samt tillæg A sp. 3397 og tillæg B sp. 2381.
Det eksisterende klagesystem på sundhedsområdet er blandt andet karakteristisk ved, at der er mange forskellige myndigheder og organer, der hver for sig er kompetente til at behandle dele af de problemer, der vil kunne opstå for en patient indlagt på et sygehus eller under behandling af læger og andre medicinalpersoner.
Systemet består af mange klagetyper, mange klageinstanser og mange forskellige klageveje.
Konsekvensen er, at det hele bliver uoverskueligt og indviklet efter alt at dømme ikke blot for patienterne, men også for de myndigheder, der fungerer i systemet.
Udgangspunktet for det nuværende system er lov om sundhedsvæsenets centralstyrelse fra 1932. Dengang var situationen en ganske anden, end den er i dag.
Der var meget få klager, der var relativt få medicinalpersoner, der var mange forskellige sygehusmyndigheder for blot at nævne enkelte af de vigtigste forskelle.
Situationen dengang gjorde det naturligt, at de meget få klagesager blev behandlet centralt i sundhedsstyrelsen.
Alene stigningen i antallet af klagesager, der f.eks. er forøget fra 499 i 1980 til ca. 850 i 1985, gør det nuværende system helt utidssvarende og sikrer på ingen måde den enkelte klager.
Efter forslagsstillernes opfattelse betyder antallet af klagesager også, at forestillingen om at behandle alle klager centalt eöt sted er meningsløs.
Et nyt klagesystem må efter forslagsstillernes opfattelse være overskueligt og tillidvækkende for den enkelte, have en hurtig sagsbehandlingstid, indeholde ankemulighed og kunne medvirke til at smidiggøre det ofte noget stive sundhedsvæsen.
Systemet skal indebære mulighed for, at der kan gribes ind i uhensigtsmæssige eller forkerte rutiner, der virker krænkende eller fremmedgørende på patienterne, uden at disse først skal igennem tunge bureaukratier.
Sundhedsvæsenet skal med andre ord have en lettere adgang til at erfare, hvad patienter generelt finder angribeligt på hospitaler m.v., ved den tilbagemelding, et godt fungerende klagesystem vil indebære.
Under 1. behandling den 21. februar 1985, se Folketingstidende 1984-85 forhandlingerne sp. 6479, af et tidligere beslutningsforslag fra SF om oprettelse af patientklagenævn og en patientombudsmandsinstitution tilkendegav indenrigsministeren, at det eksisterende klagesystem måtte ændres således, at det i befolkningen ville blive opfattet som mere tillidvækkende, korrekt og effektivt.
Ministeren var af den opfattelse, at det juridiske element i klagesagsbehandlingen måtte styrkes, og at lægfok skulle inddrages.
Ved denne lejlighed lovede indenrigsministeren at fremsætte et lovforslag til et ændret klagesystem i folketingssamlingen 1985-86. Det er nu sket, og dermed kan det konstateres, at ministeren har opfyldt sit løfte.
Hermed er stort set også alt sagt, for ministerens forslag tilgodeser ikke de formål, der må opstilles for et velfungerende klagesystem, og løser ikke de problemer, der eksisterer i det nuværende system.
Ifølge indenrigsministerens forslag skal klagerne behandles centralt, det er stadig sundhedsstyrelsen, der skal udføre den egentlige sagsbehandling, og der vil ikke være nogen ankemulighed for blot at nævne nogle af de centrale kritikpunkter, forslagsstillerne har over for ministerens forslag.
Af disse grunde fremsætter forslagsstillerne nok en gang SFs forslag om oprettelse af patientklagenævn og en patientombudsmandsinstitution, der efter vores opfattelse vil medføre et langt bedre klagesystem end det, indenrigsministeren lægger op til.
Bemærkninger til de enkelte punkter Til punkt 1 Med hensyn til den amtslige klageinstans er det vigtigt, at brugernes utilfredshed med sygdomsbehandlingen hurtigt og konkret kommer frem til de personer, der har været årsag til utilfredsheden, så de kan lære af den.
Skyldes utilfredsheden misforståelser, er det ikke mindre vigtigt, at disse opklares og hurtigt ryddes af vejen.
Det er derfor vigtigt, at en klageinstans er let at kontakte, arbejder hurtigt og er i direkte kontakt med klageren, da mange ikke er vant til at formulere sig skriftligt.
Socialistisk folkeparti mener ikke, at de nuværende klagemuligheder opfylder disse kriterier.
Dels kan det være vanskeligt for klageren at vide, hvem hun skal klage til, dels foregår klagebehandlingen skriftligt og tager lang tid.
Dertil kommer, at de personer, der behandler klagen, er ukendte for den, der klager, og hyppigt tilhører den samme faggruppe som den, der klages over.
Sidstnævnte forhold har ofte som konsekvens, at klageren - med rette eller urette - føler, at den, der træffer beslutning i sagen, er loyal over for den, der klages over.
Socialistisk folkeparti foreslår, at der oprettes et amtsligt klageorgan.
Dette klagenævn bør have pligt til at tage en direkte samtale med klageren og den indklagede, hvorved mange misforståelser kunne ryddes af vejen.
Klageren skal have ret til en bisidder.
Udgifterne hertil skal i et vist omfang dækkes af amtsrådet.
Ankenævnet skal behandle sagen inden for en fastsat frist.
Ankenævnets afgørelse oversendes til amtets sygehusudvalg, der har pligt til at foretage eventuelle nødvendige sanktioner.
Til punkt 3 Som det fremgår af betænkning nr. 866 af januar 1979, nedsatte indenrigsministeriet i 1974 et udvalg til at overveje og eventuelt udarbejde forslag til, hvorledes behandlingen af klager over lægers og andre medicinalpersoners patientbehandling bør tilrettelægges, og herunder overveje en forenkling af klageordningen og klargørelse af denne gennem mere præcise regler for funktionsdelingen mellem de organer, der kommer i betragtning, samt om sagsbehandlingsmåden.
Baggrunden herfor var, at folketingets ombudsmand fandt, at den offentlige debat havde givet udtryk for og formentlig også havde bidraget til en svækkelse af tilliden dels til lægebehandling, dels til, at klager over lægebehandling bliver behandlet på betryggende måde.
En sådan tillidssvækkelse fandt folketingets ombudsmand betænkelig, hvad enten den var begrundet eller ej.
Ombudsmanden fandt, at det gældende klagesystem med et stort antal klagemuligheder næppe kan virke som rationel administration for klagebehandling.
Samtidig gav ombudsmanden udtryk for, at det ville være ønskeligt, om klagebehandlingen vedrørende lægelige fejl skete i tættere samarbejde mellem lægelig og juridisk sagkundskab og således, at den sidstnævnte fik en mere fremtrædende placering.
Ombudsmandens skrivelse er optrykt som bilag til betænkningen, der blev afgivet af udvalget i januar 1979 (betænkning 866/1979).
Det nuværende klagesystem går kort fortalt ud på, at klager over patientbehandlingen indgives til sundhedsstyrelsen, der - eventuelt efter forelæggelse for retslægerådet - tager stilling til, om der er begået fejl, og konsekvenserne heraf, dvs.
 irettesættelse eller anmodning og tiltalerejsning.
Sundhedsstyrelsens afgørelse kan indbringes for indenrigsministeriet i overensstemmelse med de almindelige regler om administrativ rekurs.
Indenrigsministeriet tager kun stilling til, om sundhedsstyrelsens administrative behandling af sagen har været korrekt, og går ikke ind i en bedømmelse af det lægefaglige skøn.
Indenrigsministeriets afgørelse kan indbringes for folketingets ombudsmand, der dog heller ikke foretager vurderinger, der forudsætter lægefaglig sagkundskab.
Det af indenrigsministeren nedsatte udvalg har i betænkningen overvejet mulighederne for at ændre det bestående klagesystem og har i den forbindelse overvejet etablering af en patientombudsmandsinstitution, et enstrenget klagesystem i form af et centralt klagenævn samt et ankenævn, hvortil sundhedsstyrelsens afgørelser kan indbringes.
Herudover har udvalget overvejet, hvilke muligheder der vil være for at gennemføre forbedringer i det eksisterende klagesystem.
Med hensyn til ændring af det eksisterende klagesystem var der i udvalget enighed om, at det ikke vil være muligt at etablere et enstrenget klagesystem inden for området omfattende alle former for klager over sundhedsvæsenet og dets personale.
Et eventuelt centralt klageorgan vil ikke kunne tillægges nogen reel kompetence i klagesager, der går ud over den almindelige patientbehandling, uden at man vil komme i strid med det kommunale selvstyre eller berøre overenskomstparters forhandlingsret.
Det anføres også, at der er nær forbindelse mellem det forhold, at sundhedsstyrelsen har et almindeligt tilsyn med medicinalpersoners virksomhed, og det forhold, at sundhedsstyrelsen er den myndighed, der behandler klager over medicinalpersoners virksomhed.
Tre medlemmer af udvalget har foreslået, at der oprettes et ankenævn, hvortil sundhedsstyrelsens afgørelser og klager over patientbehandlingen kan indbringes.
Denne del af udvalget finder i lighed med udvalgets øvrige medlemmer, at vurderingen af en medicinalpersons faglige virksomhed utvivlsomt som udgangspunkt forudsætter en efter omstændighederne endog særdeles kvalificeret faglig indsigt inden for området, men dette er efter disse medlemmers opfattelse ikke ensbetydende med, at den afgørende indflydelse på fastlæggelsen af normer for patientbehandlingen bør forbeholdes personer, der selv besidder en sådan indsigt.
Disse medlemmer finder, at væsentlige grunde taler for oprettelse af et ankenævn, der omfatter såvel juridisk som medicinsk sagkundskab samt forbrugerrepræsentanter.
Et sådant ankenævn skal have til opgave på begæring af enten patienten eller den indklagede medicinalperson at foretage fuld efterprøvelse af sundhedsstyrelsens afgørelse i sager vedrørende patientbehandling.
I udtalelser i anledning af betænkningen finder lægeforeningen en patientombudsmandsinstitution svarende til folketingets ombudsmand ønskelig, medens Forbrugerrådet finder, at der bør etableres et centralt medicinalklagenævn med kompetence til at behandle en hvilken som helst klage over en hvilken som helst medicinalperson og således, at nævnet etableres med eget sekretariat løsrevet fra og uafhængigt af sundhedsstyrelsens virksomhed.
Det er Forbrugerrådets erfaring, at der i befolkningen er meget ringe tillid til sundhedsstyrelsens hidtidige klagebehandling.
Forslagsstillerne mener, at en patientombudsmand vil være en vigtig nyskabelse.
Forslagsstillerne forudsætter dog, at ombudsmandsinstitutionen kombineres med det under punkt 1 beskrevne amtslige klagenævn.
Således skal ombudsmandens opgave bl.a. være at sikre en vis ensartethed i afgørelser i forskellige dele af landet.
