(Til samtlige vejbestyrelser) Lov om vintervedligeholdelse og renholdelse af veje foreligger nu som  

 lovbekendtgørelse nr. 371. af 6. august 1985.
 I lovbekendtgørelsen indgår de ændringer i den tidligere lovbekendtgørelse  

 nr. 96 af 5. marts 1979, der blev gennemført ved § 4 i lov nr. 185 af 8. maj  

 1985 om ændringer i vejlove.
 Som led i regelsaneringsarbejdet har ministeriet fundet det  

 formålstjenligt at udsende et nyt cirkulære, der uddyber lov om  

 vintervedligeholdelse og renholdelse af veje i dens nuværende affattelse.  

 Samtidig ophæves ministeriets cirkulære af 20. oktober 1970 om loven.
 Den realitetsændring, der er sket ved ændringsloven af 1985, er omtalt  

 under pkt. 12.
 1. Lovens kapitel 1 indeholder definitioner.
 Definitionen af offentlige veje og stier svarer til de definitioner, som  

 indgår i lov om offentlige veje, § 1 og § 96.
 Under begrebet »offentlig vej« hører veje, gader (herunder  

 fortove, cykelstier og holdebaner), pladser (herunder torve,  

 parkeringspladser og rastepladser) og broer (herunder viadukter over  

 jernbaner). Til vejenes areal hører også eksempelvis rabatter, grøfter,  

 ramper, vejskråninger, arealer udlagt til beplantning og snevolde i det  

 omfang disse arealer er eller kan indlægges matrikulært under vejarealet.
 Private fællesveje og stier omfatter de veje og stier, der defineres som  

 private fællesveje og stier i lov om private fællesveje.
 Med hensyn til almene veje, dvs. veje, der ikke er optaget som offentlige  

 veje, men hvortil almenheden har en færdselsret, der ikke hviler på lov,  

 vedtægt eller deklaration, forudsættes det, at lovens regler om private  

 fællesveje (kapitel 3 og 4) med de fornødne lempelser bringes i anvendelse.
 2. Kapitel 2 omhandler offentlige veje og stier. §§  

 2-4 fastslår vejbestyrelsens forpligtelse til at sørge for snerydning, til at  

 træffe foranstaltninger mod glat føre og til at sørge for renholdelse af  

 offentlige veje og stier, alt for så vidt forpligtelserne ikke er pålagt  

 ejere af tilgrænsende ejendomme efter reglerne i lovens § 5.
 For alle tre forpligtelser gælder det, at vejbestyrelsen selv bestemmer de  

 forskellige foranstaltningers omfang og rækkefølge, ligesom vejbestyrelsen  

 efter forhandling med politiet kan fastsætte nærmere retningslinier for  

 foranstaltningernes gennemførelse.
3. Med hensyn til snerydning - lovens § 2 - kan  

 vejbestyrelsen således bestemme, at kun en del af vejens areal skal ryddes  

 for sne, ligesom vejbestyrelsen efter § 2, stk. 2, bestemmer, på hvilke  

 offentlige stier snerydning skal finde sted.
Ligeledes kan vejbestyrelsen  

 efter § 2, stk. 3, efter forhandling med politiet bestemme, at enkelte  

 vejstrækninger skal undtages fra snerydningsforpligtelsen.
Der er herved  

 tænkt på vejstrækninger, der er uden væsentlig betydning for den offentlige  

 trafik.
Efter § 2, stk. 4-6, kan vejbestyrelsen lade foretage foranstaltninger af  

 midlertidig karakter på de til vejen grænsende arealer til forebyggelse af  

 snedriver på vejarealet.
Såfremt foranstaltningerne påfører arealernes ejere  

 eller brugere tab eller ulemper, fastsættes erstatningen i mangel af mindelig  

 overenskomst af de taksationsmyndigheder, der er omtalt i lov om offentlige  

 veje.
 Ønsker vejbestyrelsen varig opsætning af faste sneskærme, anlæg af  

 snebælter, snevolde, beplantning o.lign. til forebyggelse af snedriver på  

 vejarealet, afgiver den almindelige ekspropriationsbestemmelse i lov om  

 offentlige veje, § 43, stk. 2, hjemmel til at foretage foranstaltninger af  

 denne art.
Efter vintervedligeholdelsesloven påhviler det næppe vejbestyrelsen at  

 fjerne de snevolde, der ved rydningen opstår ud for private overkørsler og  

 overgange.
De volde, der opstår ud for sideveje og sidevejsoverkørsler, må  

 fjernes af vejbestyrelsen.
4. Med hensyn til foranstaltninger mod glat føre  

 gælder efter § 3 som med hensyn til snerydning, at vejbestyrelsen selv  

 bestemmer foranstaltningernes omfang og rækkefølge, og ligeledes på hvilke  

 strækninger foranstaltningerne skal udføres.
Vejbestyrelsens forpligtelse  

 omfatter hele vej- og stiarealet og ikke blot offentlige vejes kørebaner.  

 Ligesom med hensyn til snerydning kan vejbestyrelsen efter forhandling med  

 politiet dog bestemme, at foranstaltningerne mod glat føre kun skal foretages  

 på en del af vejens areal.
 5. Med hensyn til vejbestyrelsens forpligtelse til at  

 sørge for renholdelse af offentlige veje og stier lovens § 4 - fastslås det i  

 § 4, stk. 3, at renholdelsespligten uden for byer og bymæssige bebyggelser  

 kun omfatter den for færdselssikkerheden nødvendige renholdelse, bortset fra  

 parkerings- og rastepladser, hvor vejbestyrelsens renholdelsespligt gælder  

 fuldt ud og således omfatter hygiejnisk og æstetisk renholdelse.
 I byer og bymæssige bebyggelser omfatter renholdelsespligten enhver form  

 for renholdelse, herunder også hygiejnisk og æstetisk renholdelse, kun med  

 den begrænsning, at vejbestyrelsen selv bestemmer renholdelsens omfang og  

 rækkefølge.
Forpligtelserne efter §§ 2-4 påhviler vedkommende vejbestyrelse.
Der vil  

 dog ikke være noget til hinder for, at der, hvis forholdene gør det mere  

 hensigtsmæssigt, træffes aftale mellem vejbestyrelser indbyrdes om, at en  

 vejbestyrelse påtager sig forpligtelser for en vejstrækning, der hører under  

 en anden vejbestyrelse.
6. I § 5 fastslås grundejernes forpligtelser til at  

 foretage foranstaltninger med hensyn til offentlig vej og sti.
Forudsætningen  

 for at pålægge grundejerne forpligtelser er, at der af vejbestyrelsen træffes  

 bestemmelse om, at grundejerne skal foretage de respektive foranstaltninger,  

 og at beslutningen herom kundgøres efter reglerne i § 5, stk. 4.  

 Grundejerforpligtelser kan dog kun pålægges i byer og bymæssige bebyggelser.  

 I det omfang, forpligtelserne ikke påhviler eller er pålagt grundejerne,  

 påhviler forpligtelserne vejbestyrelsen fuldt ud efter reglerne i §§ 2-4.
 Efter § 5, stk. 1, kan vejbestyrelsen i byer og bymæssige bebyggelser  

 efter forhandling med politiet bestemme, at ejerne af ejendomme, der grænser  

 til offentlig vej eller sti, skal foretage snerydning,  

 glatføreforanstaltninger og renholdelse af fortov og sti ud for deres  

 ejendom, dog højst 10 m af det nærmest ejendommen beliggende færdselsareal.  

 Det er uden betydning for bestemmelsens anvendelse, om der er etableret  

 adgang fra en tilgrænsende ejendom til den offentlige vej og sti, jfr. dog  

 nedenfor pkt. 7.
Med fortov og sti er i stk. 1 sidestillet færdselsareal, der er  

 overvejende bestemt for gående færdsel.
Der er hermed i første række tænkt på  

 gågader, men også pladser, torve og lignende arealer vil kunne falde ind  

 under denne kategori.
Forpligtelser kan derimod ikke pålægges grundejere med  

 hensyn til andre vejarealer, såsom vejrabatter, grøfter, rendestene,  

 vejskråninger og arealer udlagt til beplantning.
Det forhold, at der findes  

 sådanne offentlige vejarealer mellem ejendom og fortov og sti, fritager  

 imidlertid ikke grundejerne for forpligtelser vedrørende fortovs- og  

 stiarealet - eller andet færdselsareal sidestillet hermed - ud for  

 ejendommen.
 Det areal, hvorover den kørende trafik i en vejtilslutning, der er  

 udformet som en overkørsel, føres over den vigtigere vejs fortov, må  

 betragtes som et fortovsareal og skal vintervedligeholdes og renholdes af  

 ejerne af de tilgrænsende ejendomme.
 Ved stier forstås stier i eget trace, og ikke færdselsarealer som indgår i  

 en offentlig vejs tværprofil, selv om de er forbeholdt let trafik (cykel- og  

 knallertkørsel).
Med hensyn til gangtunneler og gangbroer fastslås det i § 5, stk. 2, at  

 disse ikke betragtes som fortovs- eller stiareal.
Forpligtelser vedrørende  

 disse kan følgelig ikke pålægges grundejerne, men påhviler vejbestyrelsen.
Vejbestyrelsen vil kunne bestemme såvel, at kun en enkelt eller to af de  

 omhandlede forpligtelser skal pålægges grundejerne, som det nærmere omfang af  

 hver enkelt af forpligtelserne.
En begrænsning af forpligtelserne vil  

 eksempelvis kunne være rimelig i tilfælde, hvor fortov er inddraget til  

 offentligt parkeringsareal.
 Såfremt et amtsråd er vejbestyrelse, kan det ifølge § 5, stk. 3, overlade  

 til vedkommende kommunalbestyrelse at træffe beslutningerne efter § 5, stk.  

 1. Formålet med bestemmelsen er at muliggøre, at grundejerforpligtelserne  

 inden for en kommunes grænser bliver de samme, hvad enten det er et amtsråd  

 eller en kommunalbestyrelse, der er vejbestyrelse.
 7. En begrænsning af de forpligtelser, der efter § 5  

 kan pålægges grundejerne, herunder såvel pligten til snerydning, til at  

 foretage foranstaltninger mod glat føre som til at foretage renholdelse, er  

 indeholdt i § 6, stk. 1.
 Efter § 6, stk. 1, kan der ikke pålægges grundejerne forpligtelser med  

 hensyn til vejstrækninger, hvortil grundejerne ikke har direkte adgang som  

 følge af en adgangsbegrænsning, der er etableret af færdselsmæssige grunde,  

 og som kan håndhæves af det offentlige.
Det er en forudsætning for fritagelsen for grundejerforpligtelserne, at  

 ingen form for adgang til vejen er tilladt.
Såfremt en ejendoms  

 adgangsforhold er begrænset, men adgang ikke er fuldstændig forbudt - gående  

 adgang f.eks. tilladt - kan forpligtelser efter § 5 pålægges.
Fritagelsen i § 6, stk. 1, har kun relation til offentlige veje ikke til  

 private fællesveje.
De forpligtelser, der påhviler ejere af ejendomme, der  

 grænser til en privat fællesvej, jfr. § 7, påhviler således grundejerne,  

 uanset om der er adgang til vejen eller ej.
 § 6,  stk. 2, indeholder den undtagelse fra  

 hovedreglen i § 6, stk. 1, at ejere af ejendomme, der ligger ved veje og  

 stier, anlagt som led i et samlet trafiksystem til udelukkende eller  

 overvejende betjening af et udstykningsområde, ikke er fritaget for  

 snerydning m.v.
 Denne regel bør dog ikke anvendes, såfremt en grundejers adgangsforhold er  

 af en sådan art, at det er meget ubekvemt for ham at opfylde sine  

 forpligtelser vedrørende det pågældende vejstykke.
8. En anden begrænsning af grundejerforpligtelserne er  

 indeholdt i § 6, stk. 3. Efter denne bestemmelse kan jernbaner og lufthavne,  

 dvs. trafikanlæg, hvis virksomhed mere eller mindre må sidestilles med  

 vejtransportsystemet, kun pålægges de i § 5 nævnte grundejerforpligtelser for  

 vejstrækninger, ved hvilke anlægget udnytter eller kan udnytte beliggenheden  

 ved vejen.
Når og i det omfang dele af det samlede anlæg udnytter eller kan  

 udnytte vejens tilstedeværelse som en fordel, vil grundejerforpligtelserne  

 kunne pålægges.
Dette vil typisk være tilfældet ud for stationsanlæg,  

 lufthavnsbygninger, rutebilholdepladser, arealer udlejet til private, og i  

 alle tilfælde, hvor der er overgange og overkørsler til anlægget, herunder  

 også overgange og overkørsler, der alene tjener anlæggets drift.
Omvendt vil  

 anlægget i almindelighed være afskåret fra at udnytte vejens tilstedeværelse  

 ud for selve driftsarealet (spor, startbaner m.v.).
Anlægget har dog ifølge bestemmelsen adgang til over for vejbestyrelsen at  

 give afkald på udnyttelse af beliggenheden ved vejen.
I så fald må  

 vejbestyrelsen respektere dette afkald og selv udføre snerydning m.v.
Et  

 sådant afkald er bindende for anlægget, men udelukker ikke, at der på et  

 senere tidspunkt optages forhandling med vejbestyrelsen om vejadgang og i  

 forbindelse hermed om en løsning af vintervedligeholdelses- og  

 renholdelsesforpligtelserne ud for anlægget.
 Såfremt der af anlægget er givet afkald på udnyttelse af beliggenheden ved  

 vejen, kan forpligtelser i relation til overgange og overkørsler, der alene  

 tjener anlæggets drift, kun pålægges for strækningen ud for overgangen med et  

 tillæg af 10 m til hver side.
Loven tager ikke stilling til eksisterende overenskomster eller på anden  

 måde fastsatte bestemmelser om snerydning m.v. for så vidt angår jernbaner og  

 lufthavne.
Spørgsmålet om sådanne overenskomsters og bestemmelsers eventuelle  

 opretholdelse må afgøres ved en fortolkning i det enkelte tilfælde.
I visse  

 tilfælde må sådanne overenskomster eller bestemmelser antages at bortfalde  

 efter lovens ikrafttræden ud fra et forudsætningssynspunkt.
9. Efter § 10 vil vejbestyrelsen kunne bestemme, at  

 forpligtelser pålagt grundejere efter § 5 skal udføres helt eller delvis ved  

 vejbestyrelsens foranstaltning for de forpligtedes regning, eventuelt mod et  

 fast årligt vederlag.
Fordelingen af udgifterne mellem de forpligtede  

 fastsættes af vejbestyrelsen.
Vejbestyrelsens overtagelse af forpligtelserne  

 vil kunne være foranlediget af et grundejerønske, men dette er ingen  

 betingelse.
Hvor forholdene gør det hensigtsmæssigt, vil overtagelse af  

 forpligtelserne mod betaling også kunne ske uden tilslutning fra grundejerne.  

 Såfremt vejbestyrelsen overtager grundejernes forpligtelser, må det antages,  

 at vejbestyrelsen herved også påtager sig ansvaret for eventuelle følger af  

 forsømmelser med hensyn til foranstaltningernes gennemførelse i samme omfang,  

 som grundejerne efter dansk rets almindelige erstatningsregler vil kunne  

 gøres ansvarlige.
Det kan næppe antages, at vejbestyrelsen vil kunne  

 fraskrive sig dette ansvar, men vejbestyrelsen vil ved tegning af  

 ansvarsforsikring kunne dække sig ind mod risikoen for erstatningsansvar.  

 Præmieudgiften vil i givet fald kunne medregnes i de udgifter, der kan  

 pålignes grundejerne.
 10. Lovens kapitel 3 omhandler private fællesveje og  

 stier i bymæssige bebyggelser.
§ 7  fastslår om disse veje, at forpligtelsen til  

 snerydning, glatføreforanstaltninger og renholdelse påhviler ejerne af de  

 tilgrænsende ejendomme.
De områder af byen og den bymæssige bebyggelse, inden  

 for hvilke forpligtelserne skal påhvile grundejerne, fastsættes af  

 kommunalbestyrelsen efter forhandling med politiet.
Grundejernes forpligtelser omfatter - i modsætning til forpligtelser  

 pålagt grundejerne efter § 5 - det samlede færdselsareal, såsom fortov,  

 cykelsti, parkeringsareal og kørebane, uden nogen begrænsning til vejens  

 midte eller afstandmæssig begrænsning i øvrigt.
En eventuel  

 adgangsbegrænsning som omhandlet i § 6, stk. 1, fritager ikke grundejerne for  

 forpligtelserne.
Ligeledes påhviler forpligtelserne jernbaner og lufthavne  

 fuldt ud med hensyn til private fællesveje og stier i disse områder.
Efter § 7, stk. 2, kan kommunalbestyrelsen efter forhandling med politiet  

 begrænse eller helt ophæve grundejernes forpligtelser, såfremt det skønnes  

 forsvarligt under hensyn til færdslens ringe omfang.
Denne adgang modsvarer  

 vejbestyrelsens adgang efter § 2, stk. 3, til at undtage visse offentlige  

 veje fra snerydning.
 Om kommunalbestyrelsens beslutning skal der ske offentlig kundgørelse  

 efter reglerne i § 7, stk. 3.
 11. Kapitel 4 omhandler private fællesveje og stier på  

 landet.
 Om disse veje og stier fastslår § 8, at kommunalbestyrelsen efter  

 forhandling med politiet kan bestemme, at de personer, der er  

 vedligeholdelsespligtige efter lovgivningen om private fællesveje, skal  

 foretage snerydning, glatføreforanstaltninger og renholdelse.
 En aftale om vedligeholdelse - tinglyst eller utinglyst - af en privat  

 fællesvej må antages normalt at omfatte også vintervedligeholdelse af den  

 private fællesvej.
 Hvis der derfor ikke er konkrete holdepunkter for, at aftalen ikke  

 omfatter snerydning m.v., må kommunalbestyrelsen ved en beslutning i henhold  

 til nævnte paragraf respektere særlige overenskomster om fordelingen af  

 udgifterne til vintervedligeholdelse af den private fællesvej, jfr.  

 privatvejslovens § 17.
 Må det derimod antages, at aftalen ikke omfatter vintervedligeholdelse,  

 har kommunen hjemmel i lov om vintervedligeholdelse m.v., § 8, stk. 1, til at  

 bestemme, at arbejdet fordeles efter brug af vejen om vinteren.
 Eventuelle tvistigheder mellem de berørte grundejere om en aftales  

 anvendelse bør dog altid henvises til privatretlig afgørelse, eventuelt ved  

 spørgsmålets indbringelse for domstolene.
Vejmyndighedens beføjelser bør i almindelighed kun bringes i anvendelse,  

 hvor der foreligger en væsentlig trafikal interesse i, at vejene kan  

 befærdes, eller hvor der opstår uoverensstemmelser mellem de  

 færdselsberettigede.
I sidstnævnte tilfælde følger det af privatvejslovens §  

 15, at vejmyndigheden også er forpligtet til at afholde syn på en privat  

 fællesvej efter opfordring fra en færdselsberettiget, der hævder, at vejen  

 ikke er vintervedligeholdt i fornødent omfang under hensyn til færdslens art  

 og størrelse.
 Kommunalbestyrelsens beslutning skal kundgøres efter reglerne i § 8, stk.  

 2.
 12. Kapitel 5 vedrører private veje.
 Med hensyn til skov- og klitveje, veje på havneområder og andre lignende  

 veje, som er åbne for offentlig færdsel og af væsentlig betydning for denne,  

 kan kommunalbestyrelsen ifølge § 9 efter forhandling med politiet bestemme,  

 at vedkommende vejejer skal foretage snerydning, glatføreforanstaltninger og  

 renholdelse.
Også denne bestemmelse forudsættes administreret lempeligt.
Med hensyn til  

 skov- og klitveje forudsættes beføjelsen således ikke bragt i anvendelse blot  

 for at tilgodese almenhedens rekreative interesse i, at disse veje kan  

 befærdes hele året uanset føret, men kun i tilfælde, hvor der er knyttet en  

 væsentlig færdselsmæssig interesse til benyttelsen af vejen.
 Ved ændringsloven af 1985 er det præciseret, at de private veje, der er  

 omtalt i privatvejslovens § 13, stk. 6, nemlig private veje, der uden at være  

 private fællesveje, indgår i det almindelige vejnet, er mindst 40 m lange, og  

 som tjener som færdselsarel for mere end 7 erhvervsvirksomheder, 7 parcel-  

 eller sommerhuse eller for mere end 12 beboelseslejligheder, også kan kræves  

 ryddet m.v.
 I § 9, stk. 3, fastslås det udtrykkeligt, at forpligtelser ikke kan  

 pålægges med hensyn til veje i private skove, der er åbne for almenheden for  

 færdsel og ophold alene i medfør af § 55, stk. 2, i lov nr. 314 af 18. juni  

 1969 om naturfredning (nu lovbekendtgørelse nr. 435 af 1. september 1978).
 Kommunalbestyrelsens beslutning skal ifølge § 9, stk. 2, meddeles  

 vedkommende vejejer.
 13. Kapitel 6 omhandler vejbestyrelsens  

 (kommunalbestyrelsens) afgørelse af grundejernes forpligtelser.
 Efter § 10 kan kommunalbestyrelsen bestemme, at de forpligtelser, der  

 påhviler grundejere efter § 7, eller som er pålagt vedligeholdelsespligtige  

 og vejejere efter §§ 8-9, helt eller delvis skal udføres ved  

 kommunalbestyrelsens foranstaltning for de forpligtedes regning, jfr. foran  

 under pkt. 9 for så vidt angår offentlige veje og stier.
 14. Kapitel 7 indeholder de nærmere regler om  

 grundejernes forpligtelser til at sørge for snerydning, til at træffe  

 foranstaltninger mod glat føre og til at sørge for renholdelse.
 Reglerne i kapitel 7 finder kun anvendelse i det omfang, forpligtelserne  

 enten er pålagt grundejerne i medfør af § 5 og § 6, stk. 2, eller påhviler  

 grundejerne i medfør af § 7, og forpligtelserne går ikke ud over, hvad der  

 følger af de nævnte bestemmelser.
 I relation til offentlige veje og stier omfatter udtrykket  

 »færdselsarealer« i §§ 11-13 således kun fortov og sti og andet  

 areal sidestillet hermed, jfr. foran pkt. 6. I relation til private  

 fællesveje og stier omfatter udtrykket det samlede færdselsareal, jfr. pkt.  

 10. Kommunalbestyrelsen kan efter forhandling med politiet give nærmere  

 forskrifter for foranstaltningernes udførelse.
 Reglerne i kapitel 7 finder efter kommunalbestyrelsens nærmere bestemmelse  

 også anvendelse på de vejkategorier, der er nævnt i §§ 8 og 9.
 Med hensyn til trapper til ejendomme fastslås det i §§ 11, stk. 2, 12,  

 stk. 2, og 13, stk. 2, udtrykkeligt, at disse omfattes af grundejernes pligt  

 til snerydning, grusning og renholdelse.
 Slåning af græsarealer er ikke omfattet af grundejernes renholdelsespligt,  

 men må opfattes som en del af vejens almindelige vedligeholdelse.
15. I medfør af lovens § 15 kan ministeren for  

 offentlige arbejder efter forhandling med justitsministeren og vejnævnet  

 udfærdige vejledende retningslinier for snerydning og foranstaltninger mod  

 glat føre.
Retningslinierne, der påregnes udarbejdet af ministeriet i  

 samarbejde med kommunale vejteknikere, belægningseksperter m.v., er ikke  

 tænkt at skulle angive bindende normer for foranstaltningernes udførelse, men  

 i første række at skulle indeholde vejledning af teknisk, organisatorisk art,  

 såsom anvendelse af kemiske midler, anvendelse af materiel og om organisation  

 af arbejdet.
Sådanne regler er dog ikke udarbejdet.
 16. Tilsynet med, at grundejerne overholder deres  

 forpligtelser, føres som hidtil af politiet, jfr. § 16. Politiet kan i  

 fornødent omfang lade foranstaltningerne udføre for den forsømmeliges  

 regning.
17. Bestemmelsen i § 17 er et supplement til  

 færdselslovens § 87, stk. 1, hvorefter genstande, der kan medføre fare eller  

 ulempe for færdslen, ikke må henkastes eller efterlades på vej.
Bestemmelsen  

 supplerer endvidere lov om offentlige veje, § 102, stk. 1, og  

 privatvejslovens § 49, stk. 1, hvorefter vejareal ikke må anvendes til  

 anbringelse af affald uden vejbestyrelsens eller vejmyndighedens samtykke.
 18. Efter § 19 kan vejmyndighedernes afgørelser  

 påklages efter reglerne i lov om offentlige veje og i lovgivningen om private  

 fællesveje.
 Ved ændringsloven af 1985 er der i lov om offentlige veje, § 4, stk. 2, og  

 i lov om private fællesveje § 7, stk. 2, indsat en bestemmelse om, at  

 ministeren kan fritage enkelte sagsområder fra den almindelige klageadgang.
 Ved bekendtgørelse nr. 488 af 18. november 1985 om begrænsning af  

 klagegang efter vejlovgivningen er det bestemt, at alle afgørelser efter lov  

 om vintervedligeholdelse og renholdelse af veje skal undtages fra  

 klageadgangen.
 Undtagelsen gælder dog ikke spørgsmålet, om en afgørelse har fornøden  

 hjemmel i loven eller spørgsmålet om fortolkning af loven i øvrigt, der  

 således fortsat kan indbringes for ministeriet.
 Ved klagevejledningen bør der således udtrykkeligt gøres opmærksom på, at  

 kun disse retlige spørgsmål kan forelægges ministeriet.
 Herudover kan afgørelser vedrørende hovedlandeveje også fortsat påklages  

 til ministeren for offentlige arbejder som øverste forvaltningsmyndighed.  

 Dette gælder uanset om beslutningen er truffet af vejdirektoratet eller af de  

 amtskommunale eller kommunale myndigheder i henhold til aftale i medfør af §  

 15 i lov om offentlige veje.
 19. Om en række af de foranstaltninger, der omhandles  

 i loven, er der som nævnt foreskrevet forudgående forhandling med politiet.  

 Såfremt vejbestyrelsen ikke kan nå til enighed med politiet, træffer  

 vejbestyrelsen afgørelsen.
 Begrundelsen for den foreskrevne forudgående forhandling med politiet er  

 det samarbejde, der er mellem politiet og vejmyndighederne om  

 færdselsregulering og vejafmærkning og foranstaltningernes betydning for  

 færdselsafviklingen og færdselssikkerheden.
