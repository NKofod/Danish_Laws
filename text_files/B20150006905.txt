Bekendtgørelse om ændring af bekendtgørelse om arbejdsgiverens pligt til at indgå skriftlig kontrakt med den søfarende om ansættelsesvilkårene § 1 I bekendtgørelse nr. 238 af 7. marts 2013 om arbejdsgiverens pligt til at indgå skriftlig kontrakt med den søfarende om ansættelsesvilkårene foretages følgende ændringer:
 1. Som fodnote til bekendtgørelsens titel indsættes:
»1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2013/54/EU af 20. november 2013 om visse af flagstatens ansvar for overholdelse og håndhævelse af konventionen om søfarendes arbejdsforhold af 2006, EU-tidende 2013, nr.
L 329, side 1.« 2. Indledningen affattes således:
»I medfør af § 3, stk. 1, og § 70, stk. 1, i lov om søfarendes ansættelsesforhold m.v., jf. lovbekendtgørelse nr. 73 af 17. januar 2014, fastsættes efter bemyndigelse:« 3. § 2, stk. 2, nr. 1, affattes således:
»1) Den ansattes fulde navn, fødselsdato, fødselsår eller alder samt fødested.« 4. Efter § 7 indsættes:
»§ 7 a.
Skibsføreren skal sørge for, at et eksemplar af aftalen, der er indgået mellem European Community Shipowners Association (ECSA) og European Transport Workers Federation (EFT) om konventionen om søfarendes ansættelsesforhold af 2006, findes om bord og er tilgængelig for mandskabet.
Aftalen kan gøres tilgængelig elektronisk.« § 2 Bekendtgørelsen træder i kraft den 1. marts 2015.
