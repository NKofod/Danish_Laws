Betænkning afgivet af Miljø- og  

 Planlægningsudvalget den 5. april 2000 Betænkning over Forslag til lov om  

 ændring af lov om beskyttelse af havmiljøet (Aflevering af affald fra skibe og anmeldelse  

 vedrørende strandsanering) Udvalget har behandlet lovforslaget i en række  

 møder og har herunder haft samråd med erhvervsministeren og  

 miljø- og energiministeren, hvoraf sidstnævnte tillige  

 skriftligt har besvaret spørgsmål fra udvalget.
 Nogle af udvalgets  

 spørgsmål til miljø- og energiministeren og dennes svar  

 herpå er optrykt som bilag til betænkningen.
 Miljø- og energiministeren har over for udvalget  

 oplyst følgende:
Den 29. oktober 1998 grundstødte fragtskibet »Pallas« ud for den tyske  

 Nordsøkyst med omfattende forurening til følge.
Som en  

 konsekvens heraf nedsatte Søfartsstyrelsen den 5. januar 1999 en  

 arbejdsgruppe med det formål at udarbejde en procedure for danske  

 myndigheders indsats over for drivende skibe, der vil kunne udgøre en  

 miljø- og/eller sejladssikkerhedsmæssig fare.
I arbejdsgruppen  

 deltager Farvandsvæsenet, Forsvarskommandoen, Søværnets  

 Operative Kommando, Søfartsstyrelsen, Trafikministeriet og  

 Miljøstyrelsen.
 Der er ikke udarbejdet en endelig rapport, idet  

 formandskabet for arbejdsgruppen, Søfartsstyrelsen, afventer en  

 endelig stillingtagen til mulighederne for at kunne gribe ind i de  

 tilfælde, hvor drivende ubemandede skibe og genstande ikke har forvoldt  

 en forurening, men udelukkende udgør en truende fare herfor,  

 førend arbejdsgruppens arbejde endeligt kan afsluttes.
 Som bekendt har Miljø- og Energiministeriet i  

 december 1999 indgået en aftale med Forsvarsministeriet, hvorefter  

 forsvaret fra den 1. januar 2000 har overtaget de statslige beføjelser  

 i forbindelse med den maritime miljøovervågning og  

 forureningsbekæmpelse.
Forsvarsministeriet, i praksis Søværnets  

 Operative Kommando, antages i havmiljøloven at have hjemmel til at  

 kunne foranstalte et skib tømt for sin last, når dette er  

 nødvendigt for at forhindre eller bekæmpe forurening, der kan  

 medføre alvorlige skader på havmiljøet.
Derudover har  

 Forsvarsministeriet hjemmel i en tekstanmærkning på finansloven  

 til at afholde udgifter i tilfælde af, at der er sket en omfattende  

 forurening.
 Tekstanmærkningen giver imidlertid ikke klar hjemmel  

 til at afholde udgifter i tilfælde, hvor der ikke er konstateret en  

 omfattende forurening, dvs. at der ikke er finansieringsmæssig hjemmel  

 til at afholde udgifter til forebyggende indgreb.
Forsvarsministeren og miljø- og energiministeren er  

 enige om, at problemet med tilpasningen af den finanslovsmæssige  

 tekstanmærkning vil blive løst i forbindelse med udarbejdelsen  

 af næste års finanslov.
På den baggrund vil arbejdsgruppen  

 under Erhvervsministeriet kunne afslutte sit arbejde.
 Der er således efter Miljø- og  

 Energiministeriets opfattelse ikke behov for at ændre  

 havmiljøloven i relation til det omtalte problem omkring drivende  

 skibe.
 Der er af miljø- og energiministeren stillet  

 ændringsforslag, hvorom henvises til de ledsagende bemærkninger.
 Herefter indstiller udvalget lovforslaget til  

vedtagelse med de stillede ændringsforslag.
Et mindretal (Venstres, Det Konservative Folkepartis,  

 Dansk Folkepartis og Centrum-Demokraternes medlemmer af udvalget) udtrykker  

 tilfredshed med lovforslaget samt lovforslag nr.
L 159 om ændring af  

 lov om beskyttelse af havmiljøet og lov om sikkerhed til søs.  

 (Administrative bøder for ulovlig udtømning af olie, manglende  

 eller mangelfuld førelse af olie-, last- og affaldsjournal,  

 administrativ tilbageholdelse og skærpede bøder). Der er behov  

 for at give havmiljøet bedre betingelser, hvilket blandt andet skal  

 ske gennem skrappere vilkår for miljøsyndere.
Det er derfor  

 glædeligt, at der endelig tages initiativer på området til  

 at skabe bedre betingelser for bekæmpelse af havforurening.
I forbindelse med dette lovforslag ser mindretallet meget  

 positivt på, at staten har fulgt mindretallets opfordring og pr. 1.  

 januar 1999 giver 100 pct. refusion mod tidligere 50 pct. af kommunens  

 udgifter i forbindelse med olieforurening af strande.
Dog er der grund til at  

 gøre ministeren opmærksom på, at statens mulighed for at  

 kontrollere oprydningsarbejdet ikke må blive en hindring for en hurtig  

 og effektiv indsats, lige så vel som en kommende kontrol af  

 anmeldelsesregler ikke må kunne forhindre, at kommunalbestyrelsen er  

 bemyndiget til inden for rimelige grænser at iværksætte  

 konkrete handlinger.
Mindretallet udtrykker bekymring for, at lovforslagene kan  

 hæmme de små havnes udvikling på grund af  

 likviditetsmæssige problemer for disse havne.
Derfor opfordrer  

 mindretallet ministeren til løbende at følge udviklingen og  

 sikre en eventuel støtte-/lånegaranti.
 Mindretallet vil i forlængelse heraf gerne  

 understrege vigtigheden af, at havnenes etableringsudgifter ikke væltes  

 over på andre brugere af havnene, men koncentreres omkring de faktiske  

 brugere af anlæggene.
Mindretallet finder  no special fee-ordningen  i dette  

 lovforslag fornuftig.
Ordningen bryder dog selvfølgelig med det  

 almindelige  forureneren betaler-princip , for den giver ikke ligefrem et  

 incitament for det enkelte skib eller rederi til at begrænse  

 affaldsmængden, men i denne situation finder mindretallet, at det er  

 det bedst opnåelige   selv om princippet fraviges.
Mindretallet understreger endvidere, at den administrative  

 kompetence til at fastsætte bøder efter samme model som  

 politiets bødeforlæg skal opfylde kravene til det  

 bevismæssige grundlag som anført ved tiltalerejsning efter  

 strafferetsplejens former.
Det samme gør sig gældende ved  

 konfiskation.
 Det bør i forbindelse hermed fastslås, at  

 myndighederne må være forpligtet til at afslutte sagerne hurtigst  

 muligt.
Hvad angår flyovervågning, gør  

 mindretallet opmærksom på, at der er behov for en effektiv  

 overvågning.
Hvis der skal være mulighed for at foretage en  

 overvågning af havmiljøet, skal de nødvendige ressourcer  

 stilles til rådighed.
Regeringen har en stor forpligtelse over for de  

 danske borgere, miljøet og de kystvendte kommuner til at varetage  

 denne samfundsopgave.
Mindretallet opfordrer regeringen til at udvide  

 samarbejdet med Tyskland og de øvrige nabolande, der deler Danmarks  

 interesse for at undgå forurening af havmiljøet.
Regeringen  

 bør se nærmere på udviklingen af regionale  

 løsninger på problemerne med havforurening.
Mindretallet vil i  

 den anledning kraftigt opfordre regeringen til, at der internationalt  

 gennemføres en ordning med satellitovervågning af farvandene.
Mindretallet udtrykker tilfredshed med, at L159 fint  

 følger de intentioner op, der ligger i dette lovforslag, om at  

 forsøge at skabe bedre forhold for havmiljøet.
Der er lagt op  

 til nogle effektfulde indgreb i forbindelse med ulovlige olieudledninger til  

 søs samt ved manglende eller mangelfulde olie-, last- og  

 affaldsjournaler, som mindretallet støtter.
 Et andet mindretal (Enhedslistens medlem af udvalget)  

 opfordrer regeringen til at arbejde videre med havmiljøloven med  

 henblik på at lukke de huller, som er anført i  

 høringssvaret fra SID, herunder at gøre det lettere at  

 retsforfølge skibe, der udleder spildolie, at stramme op om  

 giftstoffer brugt til olieefterforskning og til bundrensning af skibe samt at  

 skærpe udtømningsreglerne.
 Et tredje mindretal (Kristeligt Folkepartis medlem af  

 udvalget) kan støtte lovforslaget, men bemærker, at etableringen  

 af modtageforhold i de små havne i så høj grad som muligt  

 af hensyn til udgifterne skal tilpasses de lokale og aktuelle behov, og at  

 det forekommer meningsløst, at små både ikke må  

 udlede kloakspildevand længere ude end 12 sømil fra land og  

 på dybt vand.
Ændringsforslag Af	miljø- og energiministeren, tiltrådt af  

udvalget:
Til § 1 1) I den under nr. 2 foreslåede § 35 a  

 ændres »Forsvarsministeren« tre steder til: »Miljø- og energiministeren «, og »Forsvarsministeriet«  

 ændres til: »Miljø- og  

 Energiministeriet«.
Ny paragraf 2) Efter § 2 indsættes som ny paragraf:
» Loven gælder ikke for Færøerne og  

 Grønland, men kan ved kongelig anordning sættes i kraft for  

 disse landsdele med de ændringer, der følger af de særlige  

 færøske og grønlandske forhold.« Bemærkninger Til nr. 1 Aftale om overførsel af ressortansvaret for den  

 samlede statslige maritime miljøovervågning,  

 håndhævelse og forureningsbekæmpelse til søs fra  

 miljø- og energiministeren til forsvarsministeren med virkning fra den  

 1. januar 2000 blev færdigforhandlet i dagene omkring  

 fremsættelsen af lovforslaget den 15. december 1999. Det blev i den  

 forbindelse aftalt, at Miljø- og Energiministeriet beholder  

 refusionsordningen for de kommunale udgifter til strandsanering, jf.  

 bekendtgørelse nr. 607 af 19. juli 1999 om fordeling af udgifter til  

 beredskab og bekæmpelses- og saneringsforanstaltninger  

 vedrørende olie- og kemikalieforurening.
Aftalen blev underskrevet den  

 23. december 1999. Ved en beklagelig teknisk fejl indeholdt det fremsatte  

 lovforslag med tilhørende lovbemærkninger en bemyndigelse til  

 forsvarsministeren til at fastsætte forskellige krav til de kommunale  

 anmeldelser m.v. til strandsaneringer.
 Formålet med dette ændringsforslag er at rette  

 denne fejl.
Til nr. 2 Med forslaget indsættes en ny paragraf, idet det  

 oprindelige lovforslag ikke indeholdt en ikrafttrædelsesbestemmelse for  

 Færøerne og Grønland.
Martin Glerup (S)  Carsten Koch (S)  

  Inger Bierbaum (S)  Lis Greibe (S)  

  Niels Bloch Jespersen (S)  

  Jørn Jespersen (SF) fmd.  

 Ebbe Kalnæs (CD)  Vibeke Peschardt (RV)  

  Søren Kolstrup (EL)  

  Hans Christian Schmidt (V)  Bodil Thrane (V)  

  Jørgen Winther (V)  Jens Vibjerg (V)  

 Henriette Kjær (KF) nfmd.  

  Gitte Seeberg (KF)  Svend Aage Fauerholdt (DF)  

  Ole M.
Nielsen (KRF) Frihed 2000 havde ikke medlemmer i udvalget.
Bilag Nogle af udvalgets spørgsmål til  

 miljø- og energiministeren og dennes svar herpå optrykt efter  

 ønske fra Venstres medlemmer af udvalget Spørgsmål nr. 3:
Hvordan vil ministeren sikre, at statens kontrol med  

 oprydningsarbejdet ikke bliver en hindring for en hurtig og effektiv  

 indsats? Svar:
 Strandrensningsbekendtgørelsen  

 (bekendtgørelse nr. 607 af 19. juli 1999 om refusion af udgifter til  

 beredskab, bekæmpelses- og saneringsforanstaltninger samt  

 affaldsbortskaffelse vedrørende olie- og kemikalieforurening)  

 trådte i kraft den 1. august 1999 med virkning fra 1. januar 1999.
Ifølge bekendtgørelsen skal der inden  

 iværksættelse af et oprydningsarbejde ske anmeldelse til  

 Miljøstyrelsen.
Inden for Miljøstyrelsens almindelige kontortid  

 (mandag-fredag klokken 9.00-16.00), skal anmeldelse ske ved telefonisk  

 henvendelse, efterfulgt af en telefax eller et brev.
Uden for styrelsens  

 normale kontortid skal anmeldelse ske ved telefax eller brev.  

 Anmeldelsesproceduren vurderes ikke at være en hindring for en hurtig  

 og effektiv indsats og har heller ikke Miljøstyrelsen bekendt voldt  

 problemer i den tid, strandrensningsbekendtgørelsen har eksisteret.
 I øvrigt er lovforslaget blot en formalisering og  

 permanentgørelse, idet der allerede var tilvejebragt en midlertidig  

 hjemmel til anmelde- og kontrolforanstaltningerne i et aktstykke i form af en  

 tekstanmærkning, der blev tiltrådt af Finansudvalget den 14.  

 april 1999.
 Spørgsmål nr. 8:
Kan ministeren stå inde for, at  

 bekendtgørelserne ikke giver anledning til kommunaløkonomiske  

 konsekvenser, da eventuel udbygning og drift af modtageordningerne bliver  

 finansieret via havneafgifter, som beskrevet i lovens bemærkninger? Svar:
 Udkast til bekendtgørelse om modtageordninger for  

 affald fra skibe, samt om skibes aflevering af affald forhandles for tiden i  

 Modtageudvalget.
Modtageudvalget (Udvalget vedrørende  

 modtagefaciliteter for skibsbaseret olieaffald i danske havne) bad jeg i  

 foråret 1996 Miljøstyrelsen om at nedsætte.
I udvalget er  

 alle interessenter i affaldsordningen repræsenteret, og  

 Miljøstyrelsen har formandskabet.
Både Dansk Transport og  

 Logistik, der som repræsentant for vognmændene  

 repræsenterer interesser i havne, der ikke har med skibsfart at  

 gøre, og Kommunernes Landsforening er medlemmer af udvalget.
 I udkastet til bekendtgørelsen er der lagt op til,  

 at havnenes udgifter ved etablering og drift af affaldsordningerne kan  

 finansieres via skibs- og vareafgifterne og således ikke vil have  

 kommunaløkonomiske konsekvenser.
Jeg kan tillige oplyse, at Kommunernes Landsforening i  

 sine foreløbige bemærkninger 23. november 1999 anførte,  

 at såfremt alle meromkostninger   herunder planlægningsindsatsen  

   gebyrfinansieres, forventes det ikke, at lovforslaget har  

 kommunaløkonomiske konsekvenser.
Landsforeningen har naturligvis taget  

 forbehold med hensyn til udmøntning af hjemmelen.
 Jeg kan supplerende henvise til mit svar på  

 spørgsmål 1, hvor høringssvaret fra Dansk Transport og  

 Logistik kommenteres.
 Desuden kan jeg henvise til mit svar på  

 spørgsmål 2, hvori anførtes, at jeg, samtidig med at  

 udkastet til bekendtgørelse sendes i ekstern høring, vil  

 fremsende udkastet til udvalget.
 Spørgsmål nr. 9:
Vil de danske havne blive holdt udgiftsneutrale ved  

 gennemførelsen af dette forslag? Svar:
Jeg kan henvise til mit svar på  

 spørgsmål nr. 8 Spørgsmål nr. 16:
Kan ministeren forsikre, at der bliver afsat de  

 nødvendige ressourcer til overvågning af havmiljøet,  

 hvilket er en forudsætning for en vellykket indsats mod  

 havforureningen? Svar:
 Jeg kan oplyse, at Miljøstyrelsen i anledning af  

 spørgsmålet har bedt Forsvarsministeriet om en udtalelse, idet  

 forsvarsministeren pr. 1. januar 2000 er ressortmyndighed for denne  

 overvågning.
 Forsvarsministeriet har oplyst følgende:
» Den maritime miljøovervågning:
Forsvaret gennemfører, som følge af  

 pålagte opgaver specielt i relation til farvandsovervågning,  

 tilstedeværelse på det danske søterritorium og  

 tilstødende farvandsafsnit, og det er derfor naturligt, at forsvaret i  

 muligt omfang deltager i miljøovervågningen.
Forsvarets skibe  

 skal straks indberette, såfremt der iagttages væsentligt spild af  

 olie eller skadelige flydende stoffer, jf. havmiljøloven.
 Den flybårne miljøovervågning:
Ansvaret for den statslige flyovervågning af  

 havmiljøet har siden 1. januar 1998 påhvilet forsvaret.  

 Flyvningerne udførtes indtil 1. maj 1999 både af et civilt  

 kontraheret firma og af flyvevåbnets to Gulfstream G-III-fly.
Herefter  

 udføres flyvningerne alene med Gulfstream G-III-fly udstyret med en  

 modificeret »Side Looking Airborne Radar«, den såkaldte SLAR.
Forsvaret har desuden  

 planlagt at indsætte et nyindkøbt Challenger-fly i  

 havmiljøovervågningen, når det bliver operativt,  

 forventeligt i løbet af sommeren i år.
Forsvaret skal i år 2000 gennemføre 500  

 jettimers flyovervågning af havmiljøet med SLAR, hvilket svarer  

 til en arealdækning på ca. 1000 timers flyovervågning med  

 et traditionelt propelfly.
Indsættelsen af det nye Challenger-fly  

 medfører en øget fleksibilitet i afviklingen af flyvningerne,  

 da miljøovervågningen herefter vil kunne gennemføres med  

 tre SLAR-udrustede fly, nemlig det nye Challenger-fly og de to Gulfstream  

 G-III-fly.
Dette forhold vil medvirke til at sikre opfyldelsen af de  

 fastsatte 500 timers havmiljøovervågning.
 Der henvises i øvrigt til samråd i  

 Miljø- og Planlægningsudvalget den 26. januar 2000.
 Den satellitbaserede miljøovervågning:
Forsvaret gennemfører en forsøgsperiode med  

 anvendelse af satellit til havmiljøovervågning.
Den  

 satellitbaserede overvågning fungerer som et supplement til den  

 flybårne overvågning. « Forsvarsministeriet har efterfølgende telefonisk  

 over for Miljøstyrelsen bekræftet, at den planlagte indsats  

 svarer til, hvad der er aftalt i forsvarsforliget.
