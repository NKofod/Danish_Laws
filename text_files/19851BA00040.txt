Nr BSF 40 Forslag til folketingsbeslutning om fordelingen af den danske  

 u-landsbistand Fremsat af Riishøj (SF) Gade (SF) Inger Harms (SF) Gert Petersen (SF) Ebba  

 Strange (SF) den 12. november 1985 Folketinget pålægger regeringen senest i foråret 1986 at redegøre for bestræbelserne i 1984 og 1985 for at øge Danmarks indsats for at løse Afrikas særlige problemer og at sikre, at den vedtagne forøgelse af den danske udviklingsbistand udelukkende anvendes til yderligere indsats på dette område ved en forøgelse af støtten til internationale og bilaterale Afrika-programmer, herunder til SADCC-samarbejdet samt til opretning af naturmiljøet og styrkelse af fødevareproduktionen.
BEMÆRKNINGER TIL FORSLAGET I folketingsåret 1984-85 vedtog et flertal i folketinget en forhøjelse af den danske u-landsbistand ud fra et ønske om at leve op til FNs målsætning om at yde 1 pct. af bruttonationalproduktet i udviklingsbistand, sådan som dette bl.a. blev genbekræftet på UNCTAD VI i 1984. Se herom Folketingstidende 1984-85, forhandlingerne sp. 603, 2920 og 7894, tillæg A sp. 799, tillæg B sp. 967 samt tillæg C sp. 267.
Vedtagelsen betyder, at den danske u-landsbistand vil stige ud over regeringens oprindelige planer med 301, 499, 702 og 920 mill.
 kroner i 1986, 1987, 1988 og 1989.
Betænkningsbidraget fra socialdemokratiets, socialistisk folkepartis og det radikale venstres medlemmer af udvalget viser, at der hos et flertal i folketinget er en villighed til at yde en særlig indsats til fordel for det hårdt ramte afrikanske kontinent.
På den baggrund ville det være yderst uheldigt, dersom også forøgelsen af u-landsbistanden fordeles efter de hidtil gældende fordelingsnøgler, sådan som de er kommet til udtryk i de seneste års femårsplaner for u-landsbistanden.
En vedtagelse af dette beslutningsforslag betyder, at de kommende års forhøjelser af u-landsbistanden udelukkende skal anvendes i form af en ekstra indsats i Afrika, d.v.s. indebære en kraftig forhøjelse af hjælpen i forhold til regeringens oprindelige mål for fordelingen af bistanden.
Det holdes åbent, hvilke bilaterale og internationale initiativer der bør støttes og under hvilken form.
For at sikre den mest hensigtsmæssige fordeling pålægges det regeringen senest i foråret 1986 at give folketinget en redegørelse for indsatsen i Afrika i årene 1984 og 1985 og på denne baggrund udarbejde en plan for anvendelse af de forøgede bistandsmidler, som herefter indarbejdes i de årlige femårsplaner for den danske u-landsbistand.
I det omfang disse ændringer ikke afspejles i den femårsplan, der offentliggøres i efteråret 1985, skal denne revideres i overensstemmelse med dette beslutningsforslag.
Omfordelingen af bistandsmidlerne til gavn for Afrika afspejles herefter i de ordinære femårsplaner fra 1986.
Endnu omkring midten af 1970erne var værdien af Afrikas samlede landbrugseksport omkring 10 mia dollars, og der var overskud i det samlede landbrugsregnskab.
Men siden har væksten i landbrugsproduktionen stedse været langsommere end væksten i befolkningstallet.
Skøn fra de internationale organisationer, f.eks.
FAO, siger, at i 1975 producerede Afrika 86 pct. af alle de fødevarer, der blev spist i Afrika.
I år 2000 er der kun udsigt til, at afrikanerne selv vil kunne producere ca. 60 pct.
 Udsigterne er langt lysere for Latinamerika og Asien.
Det er uomtvisteligt, at mange afrikanske regeringer og organisationer, der har ydet bistand til Afrika, har forsømt landbruget og især fødevareproduktionen.
Man har koncentreret sig om industri- og byudvikling, og interessen for landbruget har i høj grad været knyttet til eksporten for at skaffe den valuta, der er så hårdt brug for til den øvrige udvikling.
Først med den internationale opmærksomhed om sult- og katastrofesituationen er søgelyset blevet rettet mod problemerne inden for fødevareforsyningen.
FNs kvindekonference i Nairobi 1985 fokuserede i høj grad på u-landskvindernes rolle i landbruget i landene syd for Sahara.
Trods deres dominerende position inden for fødevareforsyningen havde de været totalt usynliggjort, og det blev på konferencen dokumenteret, at en af de væsentligste årsager til hungersnøden i Afrika var underprioriteringen af kvindernes traditionelle landbrug. 80 pct. af befolkningen bor på landet, kvinderne udgør 60 pct. heraf, og det er dem, der er hovedansvarlige for den landbrugsproduktion, som går til familiens umiddelbare fødevareforbrug.
Mændene arbejder i smålandbrugene og på plantager, hvor der produceres eksportafgrøder, og i byerne.
Kvindekonferencen påviste desuden, at u-landskvinderne i høj grad er opmærksomme på de stadig alvorligere miljøødelæggelser.
Det gælder den ukontrollerede brug af kunstgødning og pesticider i det teknologiske landbrug, skovfældning, overgræsning, vandforsyningsproblemer og ørkenens udbredelse.
De mange oplysninger om u-landskvindernes centrale rolle i udviklingsprocessen bevirkede, at disse blev synliggjort via konsensusvedtagelsen af landbrugsafsnittet i strategipapiret på den officielle konference.
Dette indebærer, at den danske stat, gennem støtten til strategipapiret, skal inddrage u-landskvinderne som specifik målgruppe for bistanden.
Hvis den altafgørende forøgelse af fødevareproduktionen skal lykkes, må dette nødvendigvis indebære en omlægning af bistanden, således at den tager udgangspunkt i kvindernes arbejdssituation.
Lokale studier af u-landskvindernes arbejdsvilkår og disses aktive medbestemmelse skal udmønte sig i indførelsen af tilpasset teknologi for at effektivisere landbruget.
U-landskvinderne skal desuden have større adgang til jord, kredit, konsulentbistand, relevant uddannelse, børnepasningsfaciliteter, sundhedsydelser etc.
En opprioritering af kvindernes landbrug og dermed af fødevareforsyningen vil give et afgørende bidrag til at afværge de forventede sultkatastrofer, hvorved flere af Afrikas børn vil kunne overleve.
I beslutningsforslaget fremhæves desuden behovet for en markant forøgelse af bistanden til SADCC-landene (Angola, Botswana, Lesotho, Malawi, Mozambique, Swaziland, Tanzania, Zambia og Zimbabwe). Bistanden bør ydes direkte til det enkelte SADCC-land, især Mozambique, der er særlig hårdt ramt, eller via det regionale samarbejde gennem SADCC.
Ifølge DANIDAs årbog for 1985 har Danmark hidtil bevilget ca. 165 mill. kroner til SADCC-projekter inden for transport og landbrug.
Der er imidlertid et nyt initiativ på vej i form af det såkaldte Sorsa-initiativ, der lægger op til et forøget økonomisk samarbejde mellem de nordiske lande og SADCC-regionen.
Tankerne heri er godkendt af de nordiske statsministre, og konkrete forslag, udarbejdet af en embedsmandsmission med deltagelse fra SADCC, forventes fremsat på SADCC-topmødet i Harare, Zimbabwe, i begyndelsen af 1986. Det nordiske initiativ, der indbefatter øget bistandskoordinering, teknisk bistand og teknologioverførsel, giver den bedst mulige baggrund for en kraftig forøgelse af den danske bistand til den hårdt ramte SADCC-region.
Beregninger, der er udført af SADCC og af vestlige Afrika-forskere, har vist, at SADCC-landene over de sidste fem år har mistet mindst 10 mia dollars som følge af Sydafrikas destabiliseringspolitik.
Dette svarer til mere end 1/3 af SADCC-landenes samlede eksportindtægter over den samme periode.
Påtvungne tab i form af ekstra forsvarsudgifter, nedgang i økonomisk vækst og direkte skader som følge af Sydafrikas og Sydafrikastøttede oprørsgruppers angreb vejer særlig tungt.
Sydafrika har i lange perioder besat store dele af det sydlige Angola og har gennem omfattende støtte til oprørsgrupper i Angola og Mozambique systematisk undergravet den økonomiske opbygning i disse lande.
Hertil kommer de væbnede overfald på Lesotho, Botswana og Mozambique, som er blevet skarpt fordømt af FNs sikkerhedsråd.
De militære overgreb har været ledsaget af en vedvarende undergravning af frontlinjestaternes økonomi i kraft af, at disse landes transportforbindelser og udenrigshandel er stærkt afhængige af Sydafrika.
De påtvungne »fredsaftaler«, bl.a. med Mozambique, har ingenlunde standset den undergravende virksomhed.
Gennem destabiliseringspolitikken har Sydafrika målbevidst forhindret SADCC-landenes højt prioriterede omlægning af deres transportsystemer bort fra afhængigheden af Sydafrika.
Undersøgelser viser imidlertid, at SADCC på trods af vanskelige betingelser har fungeret smidigt og ubureaukratisk.
Sagt med andre ord har bistandseffekten været høj.
Den forstærkede spænding i det sydlige Afrika forøger stærkt behovet for ekstra bistand.
Det bør i denne forbindelse understreges, at frontlinjestaterne aktivt støtter kravene om sanktioner over for Sydafrikas gengældelsesforanstaltninger.
Der er således alle gode grunde til at lægge langt større vægt på den danske u-landsbistand til Afrika end hidtil.
Dette vil være i overensstemmelse med en voksende erkendelse i andre lande og i internationale organisationer af behovet for den nødvendige ekstra indsats i Afrika.
