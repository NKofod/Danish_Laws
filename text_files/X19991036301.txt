God revisorskik Ved skrivelse af 2. juli 1998  har Erhvervs- og  

 Selskabsstyrelsen ingivet klage over statsautoriseret revisor Peter Sandal  

 Jeppesen.
Årsregnskaberne for 1993-1995 er af indklagede  

 påtegnet uden oplysning om ulovlige aktionærlån.
En  

 sådan oplysning er ej heller givet i de supplerende oplysninger for  

 regnskabet for 1996.
 Af regnskaberne fremgår, at selskabets egenkapital i  

 årene har udgjort:
1993:.......................kr. 6.254.647 1994:.......................kr. 7.993.064 1995:.......................kr. 9.453.395 1996:.......................kr. 9.790.499 Odense kommunes skatteforvaltning meddelte i juni 1997  

 Erhvervs- og Selskabsstyrelsen, at det af direktør Erik Toustrup  

 Jensens personlige selvangivelser fremgik, at hans gæld og  

 renteudgifter til selskabet havde været således:
1993 1994 1995 Gæld ultimo 291.573 930.495 2.006.657 Renter 19.260 55.088 96.788 Rentebeløbet var i specifikationerne til selskabets  

 regnskab for 1995 anført som "diverse renteindtægter".
 Styrelsen anmodede i brev af 5. august 1997 selskabets  

 ledelse om at redegøre nærmere for lånet, herunder om det  

 var i strid med aktieselskabslovens § 115, stk.1. Styrelsen sendte  

 kopi af brevet til indklagede.
 Indklagedes svarskrivelse af 5. september 1997 til  

 Erhvervs- og Selskabsstyrelsen er sålydende:
 "Egetræet A/S' tilgodehavende pr. 31/12-96 hos  

 direktør Erik Toustrup Jensen er opstået som følge af en  

 løbende mellemregning, som er gået i "den forkerte side".
Direktør Erik Toustrup Jensens mellemregning med  

 Egetræet A/S er ikke i strid med aktieselskabslovens § 115, stk. 1, da  

 der ikke er tale om et lån fra Egetræet A/S til direktør  

 Erik Toustrup Jensen, men en fejlagtig forbytning af Erik Toustrup Jensens  

 private bankkonti og Egetæet A/S' bankkonti.
Det skal understreges, at  

 der ikke har været tale om en bevidst handling fra direktør Erik  

 Toustrup Jensen.
 Selskabets aktiver var pr. 31/12 1996 kr. 10.283.407,  

 og heraf var selskabets egenkapital kr. 9.790.499. Hvilket betyder, at  

 selskabets gæld 31/12 1996 udgjorde kr. 492.908.
 Direktør Erik Toustrup Jensens private formue  

 pr. 31/12 1996 udgjorde kr. 12.350.413, hvoraf likvide midler og likvide  

 værdipapirer udgjorde kr. 2.287.345.
 Det kan endvidere oplyses, at selskabet er under  

 afvikling, og at der ikke er erhvervsmæssig aktivitet i selskabet.
 Den kritisable mellemregning har således ikke  

 betydet nogen risiko for selskabets kreditorer.
Direktør Erik Toustrup Jensens gæld til  

 Egetræet A/S er d.d. kr. 0." Odense kommune, Skatteforvaltningen, meddelte den 19.  

 september 1997 Erhvervs- og Selskabsstyrelsen, at direktør Erik  

 Toustrup Jensen for 1996 havde selvangivet en gæld pr. 31/12-96  

 på kr. 939.126 til selskabet, og at årets renteudgifter i denne  

 forbindelse havde været kr. 115.401. Sidstnævnte beløb er  

 i selskabets specifikationer til årsregnskab for 1996  

 indtægtsført under diverse renteindtægter.
 Med breve af 22. og 23. oktober 1997 meddelte Erhvervs- og  

 Selskabsstyrelsen selskabet og indklagede, at styrelsen var af den  

 opfattelse, at mellemværendet måtte karakteriseres som et  

 ulovligt aktionærlån, og at man påtænkte at indbringe  

 en sag mod indklagede for Disciplinærnævnet.
 Indklagede besvarede styrelsens skrivelse i brev af 14.  

 november 1997, hvoraf bl.a. fremgår:
 "...
 Jeg beklager min noget forhastede redegørelse til  

 Styrelsen af 5. september 1997.
 Som det fremgår af Deres brev af 22. oktober 1997  

 til ledelsen for Egetræet A/S, har selskabet i alle årene  

 1993-1996 incl. haft et tilgodehavende hos selskabets eneaktionær,  

 direktør og bestyrelsesmedlem Erik Toustrup Jensen.
 De i brevet af 22. oktober 1997 angivne beløb  

 for selskabets tilgodehavende og tilskrevne renter er i overensstemmelse med  

 direktør Erik Toustrup Jensens personlige regnskaber for 1993, 1994,  

 1995 og 1996 samt selskabets bogføring for de 4 år.
 Bevægelserne på kontoen for selskabets  

 tilgodehavende hos direktør Erik Toustrup Jensen er en lang  

 række mindre hævninger af Erik Toustrup Jensen og nogle få  

 større indsætninger, herunder udbytte for selskabet.  

 Indsætningerne har dog ikke kunne bringe tilgodehavendet ud af  

 verden.
 ...
 Selskabet solgte den 17. februar 1994 med virkning fra  

 1. januar 1994 sin aktivitet - et formulartrykkeri - og har siden været  

 uden aktivitet, men med en betydelig likvid formue.
 Erik Toustrup Jensens likviditet og formueforhold har  

 bevirket, at aktionærlånet på intet tidspunkt har udgjort  

 nogen trussel for selskabet eller dets kreditorer.
 ...
 Jeg er naturligvis klar over, at  

 aktionærlånet burde være omtalt i  

 revisionspåtegningerne på årsregnskaberne.
 Det var imidlertid et udtrykt ønske hos Erik  

 Toustrup Jensen, at aktionærlånet ikke fremgik af  

 årsregnskaberne og dermed heller ikke af revisionspåtegningen.  

 Ønsket skyldes, at Erik Toustrup Jensen frygtede, at hans gode navn og  

 rygte skulle lide skade, såfremt forholdet fremgik af  

 årsregnskaberne.
 Da det ulovlige aktionærlån - som vist  

 ovenfor - ikke indebar nogen risiko for selskabet eller dets kreditorer, og  

 da der ikke skete rentemæssig begunstigelse af Erik Toustrup Jensen  

 på selskabets bekostning som følge af den foretagne forrentning  

 af lånet, lod jeg mig overtale til ikke at omtale forholdet i  

 revisionspåtegningerne.
 Jeg må dog samtidig erkende, at min viden om  

 alvoren ved et sådant aktionærlån - på trods af  

 ovennævnte forhold vedrørende risiko og forrentning - ikke har  

 været god nok.
Jeg har beregnet renter af aktionærlånet  

 fra 1/1 1993 og indtil 12. november 1997 med den til enhver tid  

 gældende diskonto med tillæg af 7% og jeg har påset, at  

 aktionærlånet den 13. november 1997 incl. ovennævnte  

 lovpligtige renter er indfriet af Erik Toustrup Jensen." I fortsættelse heraf meddelte indklagede den 20.  

 november 1997 Erhvervs- og Selskabsstyrelsen, at selskabet siden salget af  

 aktiviteten i begyndelsen af 1994 ikke har haft eksterne kreditorer bortset  

 fra løbende selskabsskat, og indklagede gentog i brev til styrelsen af  

 26. november 1997, at aktionærlånet incl. renter var  

 tilbagebetalt.
 I henhold til selskabets kontokort for  

 mellemregningskontoen med direktør Erik Toustrup Jensen var selskabets  

 tilgodehavende pr. 5. september 1997  1.359.000 kr., og selskabets  

 tilgodehavende blev indfriet den 13. november 1997.
 Styrelsen foreholdt indklagede disse oplysninger i brev af  

 12. januar 1998, hvori det anføres, at ordlyden af sidste afsnit i  

 indklagedes brev af 14. november 1997 efter styrelsens opfattelse indikerer,  

 at lånet først blev indfriet den 14. november 1997, hvorfor  

 styrelsen udbad sig dokumentation for indklagedes oplysning i brev af 5.  

 september 1997 om, at lånet den pågældende dag var  

 indfriet.
 I indklagedes svarskrivelse af 2. februar 1998  

 anføres bl.a.:
 "...
 En af de første dage i september 1997 meddelte  

 den af mine revisionsmedarbejdere mig, der arbejdede med Egetræet A/S,  

 at Erik Toustrup Jensen havde overført likvide midler og  

 værdipapirer fra privat bankkonto og privat værdipapirdepot til  

 Egetræet A/S, således at mellemregningen nu var i Erik Toustrup  

 Jensens favør.
 Jeg tog oplysningen til efterretning uden yderligere  

 foranstaltninger, da medarbejderen er en af mine mest betroede.
Da vi (min medarbejder og jeg) ville foretage  

 renteberegning pr. den 12. november 1997 af mellemregningen med den til  

 enhver til gældende diskonto med tillæg af 7% fra 1/1 1993 at  

 regne, gik det op for os, at hele lånet alligevel ikke var indfriet den  

 5. september 1997..." Klageren har gjort gældende, at der har  

 eksisteret et udlån til Erik Toustrup Jensen gennem længere tid.  

 Udlånet kan ikke begrundes med en enkelt fejlagtig ombytning af private  

 konti og selskabets konti.
Der foreligger således et ulovligt  

 aktionærlån i strid med aktieselskabslovens § 115, stk.1. Reglen  

 er strafsanktioneret overfor selskabets ledelse.
 Indklagede har forsømt sine pligter i henhold til §  

 3 i den tidligere gældende påtegningsbekendtgørelse  

 (Erhvervs- og Selskabsstyrelsens bekendtgørelse nr. 121 af 23. februar  

 1989)  til at oplyse om aktionærlånet i sine påtegninger  

 på årsregnskaberne for 1993, 1994 og 1995.
 Indklagede har ligeledes forsømt sin pligt efter  

 erklæringsbekendtgørelsens (Erhvervs- og Selskabsstyrelsens  

 bekendtgørelse nr. 90 af 22. februar 1996, hvilken  

 bekendtgørelse trådte i kraft 1. maj 1996) § 6, stk. 2 til i de  

 supplerende oplysninger for årsregnskabet 1996 at oplyse om  

 aktionærlånet.
 Indklagede har endvidere forsømt sin pligt til i  

 regnskabet for 1996 i de supplerende oplysninger have oplyst, at selskabet  

 havde overtrådt årsregnskabslovens § 46a, hvorefter summen af  

 alle tilgodehavender for selskabets ledelse og aktionærer skal oplyses  

 for hver kategori med angivelse af de væsentligste vilkår,  

 herunder rentefod og de beløb, der er tilbagebetalt i året.  

 Selskabets oplysningspligt består uanset om tilgodehavendet må  

 anses for lovligt eller ulovligt.
Indklagede har endvidere overtrådt § 6a, stk. 2 og  

 stk. 3, jfr. § 16, stk. 3 i lov om statsautoriserede revisorer ved at i sit  

 brev til Erhvervs- og Selskabsstyrelsen af 5. september 1997 urigtigt at have  

 oplyst, at det ulovlige aktionærlån var indfriet.
Indklagede har  

 efterfølgende bekræftet, at lånet først blev  

 indfriet den 13. november 1997. Endvidere har indklagede i sin skrivelse af  

 5. september 1997 oplyst, at lånet var opstået ved en forbytning  

 af Erik Toustrup Jensens private konti og selskabets konti.
Indklagede har i  

 brevet af 14. november 1997 bekræftet, at oplysningen ikke er  

 korrekt.
 Indklagede har således ikke udført sit  

 arbejde med den omhu og nøjagtighed, som hvervets beskaffenhed  

 tillader og har således handlet i strid med god revisionsskik.
Indklagede har anført, at indklagedes  

 undladelse af at omtale aktionærlånet skyldes, at lånet  

 på intet tidspunkt har udgjort en trussel mod selskabet eller dets  

 kreditorer.
Det erkendes, at indklagede har foretaget et uagtsomt  

 fejlskøn, der imidlertid efter indklagedes daværende  

 forståelse af reglen var uden reel betydning, da lånet var  

 beskedent i forhold til egenkapitalen og i forhold til Erik Toustrup Jensens  

 personlige formue.
Det var indklagedes betroede medarbejder, der udarbejdede  

 den skrivelse af 5. september 1997, som indklagede underskrev og sendte til  

 Erhvervs- og Selskabsstyrelsen.
Indklagede plejer ikke at kontrollere den  

 pågældende medarbejders oplysninger og underskrev uden at  

 kontrollere, om oplysningerne var korrekte.
Indklagede har således ikke  

 haft til hensigt at afgive urigtige oplysninger til en offentlig myndighed.
Indklagede har redegjort herfor i sit brev af 14. november  

 1997 til Erhvervs- og Selskabsstyrelsen og har ikke med formuleringen af  

 sidste afsnit forsøgt at skjule, at lånet først blev  

 indfriet den 13. november 1997. Indklagede har tværtimod  

 fremhævet, at lånet er indfriet den 13. november 1997, og at der  

 er beregnet renter til den forudgående dag.
Styrelsen havde ikke i brev  

 af 23. oktober 1997 udbedt sig oplysning om betalingsdagen.
 Der er tale om en enkeltstående sag, og indklagede  

 har aldrig tidligere været indklaget for de disciplinære  

 myndigheder.
 Disciplinærnævnet skal udtale:
Det fremgår af årsregnskabslovens § 61 g, stk.  

 3, at et aktieselskabs revisor i forbindelse med revisionen skal påse,  

 at bestyrelsen overholder sine forpligtelser i henhold til  

 aktieselskabsloven.
Revisor skal endvidere oplyse i sin påtegning  

 på årsregnskabet, hvis der foreligger forhold, som kan  

 medføre ansvar for bestyrelsesmedlemmer, direktører eller  

 medlemmer af andre ledelsesorganer, jfr. § 3, stk. 4 i den tidligere  

 gældende påtegningsbekendtgørelse, nu  

 erklæringsbekendtgørelsens § 6, stk. 2.
 Indklagede har i skrivelsen af 14. november 1997 til  

 klageren oplyst, at Egetræet A/S i alle årene 1993 - 1996 incl.  

 har haft et tilgodehavende hos selskabets eneaktionær, direktør  

 og bestyrelsesmedlem, Erik Toustrup Jensen, og at der er tale om et ulovligt  

 aktionærlån.
 Aktionærlån ydet i strid med  

 aktieselskabslovens § 115, stk. 1, er strafsanktioneret over for selskabets  

 ledelse, jfr. aktieselskabslovens § 161, og indklagede burde derfor have  

 oplyst forholdet i påtegningerne på årsregnskaberne for de  

 omhandlede år.
 Nævnet finder, at indklagede ved ikke at have oplyst  

 om det ulovlige aktionærlån i sine påtegninger på  

 årsregnskaberne for selskabet for 1993, 1994, og 1995 har  

 overtrådt § 3, stk. 4 i den dagældende  

 påtegningsbekendtgørelse, Erhvervs- og Selskabsstyrelsens  

 bekendtgørelse nr. 121 af 23. februar 1989, ligesom han ved ikke at  

 have oplyst om lånet i supplerende oplysninger til påtegningen  

 på årsregnskabet for 1996 har overtrådt § 6, stk. 2 i  

 erklæringsbekendtgørelsen, Erhvervs- og Selskabsstyrelsens  

 bekendtgørelse nr. 90 af 22. februar 1996.
Årsregnskabet for 1996 indeholder i strid med  

 årsregnskabslovens § 46 a ikke oplysning om summen af alle  

 tilgodehavender hos selskabets ledelse og aktionærer for hver kategori  

 med angivelse af de væsentligste vilkår, herunder rentefod og de  

 beløb, der er tilbagebetalt i året.
Da indklagede i sin  

 påtegning ikke har taget forbehold herfor, har han overtrådt § 5,  

 stk. 1, nr. 8 i forannævnte erklæringsbekendtgørelse.
 Herefter finder nævnet, at indklagede på disse  

 punkter har tilsidesat god revisorskik.
 Det er ubestridt, at skrivelsen af 5. september 1997 fra  

 indklagede til klageren, der fremkom på klagerens forespørgsel  

 vedrørende lånet, indeholder urigtige oplysninger om  

 aktionærlånet, herunder at det var indfriet.
 Indklagede har gjort gældende, at en betroet  

 medarbejder havde udarbejdet skrivelsen, som indklagede underskrev uden at  

 sikre sig, at oplysningerne var korrekte.
 Nævnet finder, at indklagede -  der vidste, at der  

 gennem 4 år til stadighed havde bestået et betydeligt lån  

 fra selskabet til eneaktionæren -  ved at underskrive brevet til  

 klageren uden at se dokumentation for oplysningen om, at lånet var  

 indfriet, har udvist betydelig uforsigtighed og herved har tilsidesat god  

 revisorskik.
 Indklagede findes således for samtlige klagepunkters  

 vedkommende ikke at have udført sit hverv med den fornødne omhu  

 og i overensstemmelse med god revisorskik, jfr. § 6 a, stk. 2 i lov om  

 statsautoriserede revisorer.
 Indklagede har herved forskyldt en bøde i  

 medfør af samme lovs § 18 a, stk. 1. Bøden fastsættes til  

 40.000 kr., idet der herved særlig er henset til, at det ulovlige  

 aktionærlån  - upåtalt i påtegningerne på  

 årsregnskaberne  - har eksisteret i flere år, samt at indklagedes  

 skrivelse af 5. september 1997 til klageren indeholdt urigtige oplysninger.
 THI BESTEMMES:
 Statsautoriseret revisor Peter Sandal Jeppesen  

 pålægges en bøde på 40.000 kr.
 Afgørelsen offentliggøres, jfr. § 18, stk. 6  

 i lov om statsautoriserede revisorer.
