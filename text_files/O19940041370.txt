Resumé  


  

 I forbindelse med  

 behandlingen af en konkret sag blev ombudsmanden opmærksom på den  

 klagevejledning som Færdselsstyrelsen (FS) havde anført i afgørelsen.
Til  

 brug  

 for overvejelser om at rejse en sag af egen drift bad ombudsmanden FS om en  

 udtalelse om hvorvidt vejledningen var udtryk for en standardvejledning, og  

 om  

 vejledningens indhold.
FS udtalte at  

 styrelsen var enig i, at udformningen af vejledningen i den konkrete sag ikke  

 var tilstrækkelig præcis.
FS havde på den baggrund i en intern instruks  

 fastlagt administrative retningslinier for en mere dækkende beskrivelse af  

 klagemuligheden i sager af samme karakter som den foreliggende sag.  

 Ombudsmanden tog det oplyste til efterretning. (J. nr. 1994-1691-609).
 Klagevejledning.
 I en konkret sag havde Færdselsstyrelsen som klagevejledning  

 kun oplyst at afgørelsen efter bestemmelserne i bekendtgørelse nr. 215 af 22.  

 marts 1994 "ikke i almindelighed" kunne indbringes for højere  

 administrativ myndighed.
Til brug for mine overvejelser om at rejse en sag af egen  

 drift bad jeg i skrivelse af 14. juli 1994 Færdselsstyrelsen om en udtalelse  

 om  

 hvorvidt klagevejledningen var udtryk for en standardvejledning.
Jeg anmodede  

 tillige om en udtalelse om vejledningens indhold.
Jeg tilkendegav som min  

 umiddelbare opfattelse at en borger, der modtog en vejledning som den nævnte  

 på  

 baggrund af formuleringen "ikke i almindelighed" med rette kunne  

 spørge, hvilke betingelser der skulle være opfyldt, for at afgørelsen kunne  

 indbringes for højere administrativ myndighed, og da for hvilken myndighed.
I skrivelse af 4. august 1994 meddelte Færdselsstyrelsen mig  

 at styrelsen var enig i at udformningen af vejledningen i den konkrete sag  

 ikke  

 var tilstrækkelig præcis i forhold til de regler om klageadgang, der var  

 gældende for de pågældende sagstyper.
Styrelsen havde på den baggrund i en  

 intern instruks af 26. juli 1994 fastlagt administrative retningslinier for  

 en  

 mere dækkende beskrivelse af klagemuligheden i sager af denne karakter.
 I instruksen var anført:
 "På given foranledning skal jeg anmode om, at  

 klagevejledning i relation til Færdselsstyrelsens afgørelser efter  

 bemyndigelsen  

 i § 1, stk. 1, i Bekendtgørelse nr. 215 af 22. marts 1994 om henlæggelse af  

 beføjelser til Færdselsstyrelsen formuleres således:
"Denne afgørelse kan efter § 3, stk. 1, i  

 Bekendtgørelse nr. 215 af 22. marts 1994 om henlæggelse af beføjelser til  

 Færdselsstyrelsen  

 ikke indbringes for trafikministeren.
I medfør af bekendtgørelsens § 4, stk.  

 2,  

 kan trafikministeren dog bestemme, at en afgørelse, der efter førnævnte  

 bestemmelse ikke kan indbringes for ministeren, skal kunne indbringes for  

 denne.
Hvis De ønsker en vurdering af, om denne afgørelse findes at  

 burde kunne indbringes for ministeren, skal De rette henvendelse til:  

 Trafikministeren,  

 Frederiksholms Kanal  

 27 F, 1220 København K."" I en skrivelse til Færdselsstyrelsen meddelte jeg at jeg  

 havde taget det oplyste til efterretning og ikke foretog mig mere i relation  

 til spørgsmålet om klagevejledning.
