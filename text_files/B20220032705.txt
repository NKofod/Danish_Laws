Bekendtgørelse om forholdsmæssige kommunetal for 2022 til fordeling af personer omfattet af lov om midlertidig opholdstilladelse til personer, der er fordrevet fra Ukraine I medfør af § 30, stk. 6, i lov nr. 324 af 16. marts 2022 om midlertidig opholdstilladelse til personer, der er fordrevet fra Ukraine fastsættes:
 § 1. Bekendtgørelsen gælder for fastsættelse af forholdsmæssige kommunetal til brug for fordeling af udlændinge, der meddeles opholdstilladelse efter lov om midlertidig opholdstilladelse til personer, der er fordrevet fra Ukraine.
 § 2. Udlændingestyrelsen fastsætter de forholdsmæssige kommunetal for 10.000 personer ad gangen, som meddeles opholdstilladelse efter lov om midlertidig opholdstilladelse til personer, der er fordrevet fra Ukraine, og som forventes fordelt i 2022.
 § 3. Udlændingestyrelsen fastsætter de forholdsmæssige kommunetal på baggrund af opgørelsesmetoden i stk. 2-8.
Stk. 2. Ved beregningen af det forholdsmæssige kommunetal beregnes først den enkelte kommunes fordelingsandel.
Fordelingsandelen for den enkelte kommune opgøres som kommunens procentvise andel af den samlede befolkning i Danmark fratrukket forskellen mellem kommunens procentvise andel af det samlede antal indvandrere med ikke-vestlig oprindelse i Danmark, jf. stk. 4, og kommunens procentvise andel af den samlede befolkning.
Er fordelingsandelen for den enkelte kommune negativ, fastsættes fordelingsandelen for den pågældende kommune til nul.
Det forholdsmæssige kommunetal for den enkelte kommune beregnes som de således beregnede fordelingsandele ganget med det samlede antal personer, der skal fordeles, jf. § 2. Eventuel forskel op til det samlede antal personer, der skal fordeles, jf.  § 2, som følge af kommuner med nul andel fordeles forholdsmæssigt mellem de øvrige kommuner.
 Stk. 3. Befolkningen opgøres på grundlag af en af Danmarks Statistik foretaget opgørelse over befolkningen i de enkelte kommuner pr. 1. januar 2021.
Stk. 4. Antallet af indvandrere med ikke-vestlig oprindelse opgøres på grundlag af en af Danmarks Statistik foretaget opgørelse over antallet af indvandrere med ikke-vestlig oprindelse i de enkelte kommuner pr. 1. januar 2021, med undtagelse af indvandrere med ikke-vestlig oprindelse, der har opholdstilladelse inden for studie, herunder som au pairs og praktikanter og inden for erhverv m.v., og som er indvandret fra og med 1997 og ikke er danske statsborgere eller statsborgere i andre nordiske lande.
Ved opgørelsen anvendes Danmarks Statistiks statistiske afgrænsning af indvandrere.
 Stk. 5. Ved opgørelserne efter stk. 3 og 4 medtages de personer, der henregnes til folketallet i den enkelte kommune.
 Stk. 6. Hvis Udlændingestyrelsen udmelder en ny fordeling ud over de første 10.000 personer, jf. § 2, korrigeres det forholdsmæssige kommunetal for den enkelte kommune for forskellen mellem det faktiske antal visiterede personer til kommunen ved den tidligere fordeling og det tidligere udmeldte forholdsmæssige kommunetal, jf. dog stk. 7.
 Stk. 7. Udlændingestyrelsen kan ved fastsættelsen af de forholdsmæssige kommunetal fravige beregningen, jf. stk. 2, under hensyn til særlige integrationsmæssige forhold i de enkelte kommuner.
Stk. 8. Udlændingestyrelsen har uanset stk. 2 mulighed for at beslutte, at et antal personer, som meddeles opholdstilladelse efter lov om midlertidig opholdstilladelse til personer, der er fordrevet fra Ukraine, fordeles til en eller flere kommuner på baggrund af kommunens egne ønsker ud over den forholdsmæssige andel.
Kommunen kan give meddelelse herom til Udlændingestyrelsen forud for styrelsens fastsættelse af de forholdsmæssige kommunetal, og fordelingen vil herefter ske forud for fastsættelsen af de forholdsmæssige kommunetal og blive udmeldt samtidig med udmeldelsen af de forholdsmæssige kommunetal.
Kommunens ønsker skal udfærdiges skriftligt og underskrives på vegne af kommunalbestyrelsen.
Forud for udmelding af en ny fordeling efter stk. 6, kan Udlændingestyrelsen korrigere for indkomne kommuneønsker inden de nye forholdsmæssige kommunetal fastsættes.
Ikrafttræden § 4. Bekendtgørelsen træder i kraft den 17. marts 2022 og har virkning for fordeling i 2022.
