Bekendtgørelse om eksport af foder, animalske biprodukter og afledte produkter1) I medfør af § 37 og § 70, stk. 3 og 5, i lov om hold af dyr, jf. lovbekendtgørelse nr. 38 af 15. januar 2020, og § 1, stk. 1-2 og § 6, stk. 2, i lov om foderstoffer, jf. lovbekendtgørelse nr. 1000 af 2. juli 2018 fastsættes efter bemyndigelse i henhold til § 7, nr. 1 og nr. 4, i bekendtgørelse nr. 596 af 7. maj 2020 om Fødevarestyrelsens opgaver og beføjelser:
Kapitel 1 Område og definitioner § 1. Denne bekendtgørelse omfatter eksport af foder, animalske biprodukter og afledte produkter.
 Stk. 2. Oocyter, embryoner og sæd til avlsformål er ikke omfattet af bekendtgørelsen.
§ 2. Uanset bestemmelserne i denne bekendtgørelse må foder, animalske biprodukter og afledte produkter kun eksporteres i overensstemmelse med bestemmelserne vedrørende eksport i 1) Europa-Parlamentets og Rådets forordning (EF) nr. 1069/2009 af 21. oktober 2009 om sundhedsbestemmelser for animalske biprodukter og afledte produkter, som ikke er bestemt til konsum, og om ophævelse af forordning (EF) nr. 1774/2002 med senere ændringer (herefter forordningen om animalske biprodukter), 2) Kommissionens forordning (EU) nr. 142/2011 af 25. februar 2011 om gennemførelse af Europa-Parlamentets og Rådets forordning (EF) nr. 1069/2009 om sundhedsbestemmelser for animalske biprodukter og afledte produkter, som ikke er bestemt til konsum, og om gennemførelse af Rådets direktiv 97/78/EF for så vidt angår visse prøver og genstande, der er fritaget for veterinærkontrol ved grænsen som omhandlet i samme direktiv med senere ændringer (herefter Gennemførelsesforordningen) og 3) Europa-Parlamentets og Rådets forordning (EF) nr. 999/2001 af 22. maj 2001 om fastsættelse af regler for forebyggelse af, kontrol med og udryddelse af visse transmissible spongiforme encephalopatier med senere ændringer (herefter TSE-forordningen).
 § 3. I denne bekendtgørelse forstås ved:
 1) Produkter: Foder, animalske biprodukter og afledte produkter.
 2) Foder: Alle stoffer eller produkter, herunder tilsætningsstoffer, som, uanset om de er uforarbejdede eller helt eller delvis forarbejdede, er bestemt til at skulle fortæres af dyr.
 3) Animalske biprodukter: Hele kroppe eller dele af dyr, animalske produkter eller andre produkter fra dyr, som ikke er bestemt til konsum.
 4) Afledte produkter: Produkter, der er fremstillet ved en eller flere behandlinger, omdannelser eller trin i forarbejdningen af animalske biprodukter.
 5) Eksport: Udførsel af produkter fra Danmark til tredjelande.
 6) Tredjeland: Lande uden for samhandelsområdet.
 7) Særligt tredjeland: Tredjeland, hvor landets kompetente myndigheder, stiller krav om særlig godkendelse af danske virksomheder, som en forudsætning for eksport af produkter til landet.
8) Samhandelsland: Et EU-land, Det Forenede Kongerige, Norge, Island, Liechtenstein og Andorra.
Schweiz er samhandelsland for animalske fødevarer og for visse ikke-animalske fødevarer.
Færøerne og Grønland er samhandelsland for fisk og fiskevarer samt levende to skallede bløddyr.
Disse lande tilsammen betegnes samhandelsområdet.
Følgende områder er dog ikke med i samhandelsområdet:
 a) Ceuta og Melilla i Spanien.
 b) Oversøiske territorier og departementer i Frankrig.
 c) Guernsey og Jersey i Det Forenede Kongerige.
 9) Eksportvirksomhed: Virksomhed, der som en del af sine aktiviteter eksporterer, disponerer over, fremstiller, opbevarer, eller på anden måde håndterer produkter, der på et tidspunkt skal eksporteres eller indgå i produkter, der skal eksporteres.
 10) Den kompetente myndighed: Fødevarestyrelsen eller andre landes myndigheder på foder- og veterinærområdet.
 11) Listen: Listen på Fødevarestyrelsens hjemmeside over virksomheder, der er godkendt til eksport af produkter til et særligt tredjeland.
 12) Sending: En mængde af produkter omfattet af samme officielle certifikat, officielle attestering eller ethvert andet dokument, som befordres med samme transportmiddel, kommer fra samme område og er af samme type, klasse eller betegnelse.
 13) Certifikat: Officiel myndighedserklæring (papir eller elektronisk) udstedt af Fødevarestyrelsen i forbindelse med eksport, hvori Fødevarestyrelsen over for myndighederne i modtagerlandet garanterer for, at sendingen overholder de krav, der fremgår af certifikatet.
 14) Gældende versioner af certifikater: De certifikater, i det format, som er offentliggjort på Fødevarestyrelsens hjemmeside.
 15) Ledsagedokumenter: Dokumenter, der skal ledsage certifikatet jf. tredjelandskrav, som angivet i certifikatet, en vejledning til certifikatet eller som i øvrigt oplyst på Fødevarestyrelsens hjemmeside.
 16) Forarbejdet animalsk protein: Animalsk protein, der udelukkende kommer fra kategori 3-materiale, som er behandlet i overensstemmelse med i bilag X, kapitel II, afsnit 1 i Gennemførselsforordningen (herunder blodmel og fiskemel), således at de er egnede til direkte anvendelse som fodermiddel eller til anden anvendelse i foderstoffer, herunder foder til selskabsdyr, eller til anvendelse i organiske gødningsstoffer eller jordforbedringsmidler; omfatter dog ikke blodprodukter, mælk, mælkebaserede produkter, produkter afledt af mælk, colostrum, colostrumprodukter, centrifuge- eller separatorslam, gelatine, hydrolyseret protein og dicalciumphosphat, æg og ægprodukter, herunder æggeskaller, tricalciumphosphat eller kollagen.
 17) Indenrigserklæring: Erklæring om produkters opfyldelse af tredjelandskrav udstedt af en eksportvirksomhed i Danmark over for en anden eksportvirksomhed i Danmark og bekræftet af Fødevarestyrelsen.
Kapitel 2 Generelle bestemmelser § 4. Eksport af produkter må kun ske fra en virksomhed, der enten 1) er registreret eller godkendt i overensstemmelse med bestemmelserne i bekendtgørelse om foder og fodervirksomheder, eller 2) er registreret eller godkendt efter bestemmelserne i forordningen om animalske biprodukter, eller 3) har en registrering eller tilladelse efter TSE-forordningen.
 § 5. Eksportvirksomheder er ansvarlige for deres eksport af produkter til tredjelande og skal overholde betingelserne for eksport til det pågældende tredjeland, herunder betingelser som fremgår af denne bekendtgørelse, gældende versioner af certifikater samt øvrige betingelser, som er offentliggjort på Fødevarestyrelsens hjemmeside.
 Stk. 2. Forelæggelse for Fødevarestyrelsen af et certifikat og eventuelle ledsagedokumenter med henblik på eksport betragtes som en anmodning om udstedelse af certifikatet til eksport af sendingen.
 Stk. 3. Eksportvirksomheder må kun forelægge gældende versioner af certifikater for Fødevarestyrelsen til underskrift.
 Stk. 4. Den virksomhed, der forelægger et certifikat for Fødevarestyrelsen til underskrift, er ansvarlig for, at det er den gældende version, der forelægges, samt at de oplysninger, der fremgår af certifikatet og eventuelle ledsagedokumenter, er i overensstemmelse med de faktiske forhold.
 Stk. 5. Eksportvirksomheder skal sikre, at de betingelser og oplysninger anført i de i stk. 2 nævnte dokumenter samt i indenrigserklæringer, der forelægges Fødevarestyrelsen, er overholdte og korrekte.
Stk. 6. Hvis EU eller Fødevarestyrelsen med de kompetente myndigheder i et tredjeland har aftalt betingelser for eksport i et certifikat, og disse certifikater er offentliggjort på Fødevarestyrelsens hjemmeside herunder Fødevarestyrelsens certifikatdatabase, må produkter omfattet af disse certifikater kun eksporteres med anvendelse heraf.
Dette gælder også for de certifikater, hvori der alene er fastsat 3. landes ensidigt fremsatte krav.
 Stk. 7. Fødevarestyrelsen kan fravige kravet i stk. 5, hvis den virksomhed, der anmoder om at få udstedt et andet certifikat, fremlægger dokumentation fra den kompetente myndighed i tredjelandet for, at produktet tillades indført på andre vilkår.
 Stk. 8. Såfremt en virksomhed har afsendt produkter, som viser sig ikke at være i overensstemmelse med et udstedt certifikat eller ledsagedokument, skal virksomheden straks underrette Fødevarestyrelsen.
 Stk. 9. Eksport af produkter, der ikke overholder de relevante krav i EU-lovgivningen, kan foretages, hvis eksportvirksomheden over for Fødevarestyrelsen dokumenterer, at produkterne eksporteres i overensstemmelse med bestemmelserne i artikel 12 i Europa-Parlamentets og Rådets forordning (EF) nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed.
 § 6. Eksportvirksomheder skal sikre tilstrækkelig adskillelse mellem produkter til tredjelande, der stiller betingelser herom, og andre produkter.
 Stk. 2. Adskillelse efter stk. 1 skal i nødvendigt omfang omfatte hele processen fra modtagelse af råvarer til afsendelse af produktet.
Kapitel 3 Eksport til særlige tredjelande § 7. Angivelse af de særlige tredjelande og de krav, som disse tredjelande stiller, fremgår af oplysninger på Fødevarestyrelsens hjemmeside.
 Stk. 2. Eksport af produkter til et særligt tredjeland må først ske, når virksomheden har modtaget meddelelse fra Fødevarestyrelsen om, at virksomheden er godkendt til eksport til det pågældende tredjeland jf. stk. 3 og er opført på listen.
 Stk. 3. Proceduren for at søge om godkendelse til eksport til særlige tredjelande er følgende:
 1) Virksomheden fremsender anmodning om godkendelse til eksport til et særligt tredjeland til Fødevarestyrelsen og skal i øvrigt følge de procedurer, som fremgår af Fødevarestyrelsens hjemmeside.
2) Fødevarestyrelsen vurderer, om virksomheden opfylder betingelserne for eksport til landet.
Hvis dette er tilfældet, optager Fødevarestyrelsen virksomheden på listen over virksomheder, der er godkendt til eksport til landet.
Hvis tredjelandet skal acceptere Fødevarestyrelsens godkendelse først, afventer optagelsen på Fødevarestyrelsens liste denne accept.
 3) Fødevarestyrelsen meddeler virksomheden godkendelse og optagelse på listen med angivelse af eventuelle særlige vilkår.
Stk. 4. Eksport til et særligt tredjeland må kun omfatte produkter, der er fremstillet eller opbevaret efter det tidspunkt, hvor virksomheden blev opført på listen.
Krav om listning af eksportvirksomheder kan omfatte hele fremstillings- og opbevaringsforløbet afhængig af tredjelandets krav, som fremgår af de i stk. 1 nævnte oplysninger på Fødevarestyrelsens hjemmeside.
 Stk. 5. Fødevarestyrelsen kan fravige kravene i stk. 2, hvis virksomheden kan dokumentere, at myndighederne i tredjelandet tillader produktet indført i landet fra den pågældende virksomhed, uden at den skal opfylde kravene i stk. 2.
 Stk. 6. Fødevarestyrelsen kan tilbagekalde eller suspendere godkendelse til eksport til tredjelandet, hvis virksomheden ikke længere overholder betingelserne for eksport til landet, eller hvis virksomheden ikke længere ønsker at være godkendt til eksport til det pågældende tredjeland.
Kapitel 4 Eksportvirksomhedens egenkontrol for eksportkrav § 8. Eksportvirksomheder skal foretage egenkontrol med det formål at sikre og dokumentere overholdelse af de relevante betingelser, som fremgår af §§ 5-7.
 Stk. 2. Egenkontrolprocedurerne efter stk. 1 skal være skriftlige.
Kapitel 5 Straf og ikrafttræden § 9. Medmindre højere straf er forskyldt efter anden lovgivning, straffes med bøde den, der:
1) overtræder § 2, § 4, § 5, stk. 1, stk. 3-6, eller stk. 8-9, § 6, § 7, stk. 2, eller stk. 4, eller § 8, 2) tilsidesætter vilkår fastsat i medfør af § 7, stk. 3, nr. 3, eller 3) forelægger et certifikat eller andet dokument indeholdende ukorrekte eller mangelfulde oplysninger til underskrift af tilsynsmyndigheden, jf. § 5, stk. 4, eller stk. 5.
 Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er:
1) forvoldt skade på sundheden eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 10. Bekendtgørelsen træder i kraft den 1. juli 2020.
 Stk. 2. Bekendtgørelse nr. 672 af 1. juni 2018 om eksport af foder, animalske biprodukter og heraf afledte produkter ophæves.
Fødevarestyrelsen, den 29. maj 2020 Esben Egede Rasmussen / Helle Schønfeldt 1) I bekendtgørelsen er der medtaget visse bestemmelser fra Europa-Parlamentets og Rådets forordning 178/2002/EF om generelle principper i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed, EF-Tidende 2002, nr.
L 31, side 124, Europa-Parlamentets og Rådets forordning 852/2004/EF om fødevarehygiejne, EU-Tidende 2004, nr.
L 139, side 154, og Europa-Parlamentets og Rådets forordning 999/2001/EF om fastsættelse af regler for forebyggelse af, kontrol med og udryddelse af visse transmissible spongiforme encephalopatier, EF-Tidende 2001, nr.
L 147, s. 140. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser er således udelukkende begrundet i praktiske hensyn og berører ikke de nævnte forordningers umiddelbare gyldighed i Danmark.
