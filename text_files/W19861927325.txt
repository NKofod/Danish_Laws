 Der fandtes ikke i socialministeriets bekendtgørelse nr. 644 af 19.
 december 1983 om ydelse af hjælpemidler efter bistandslovens § 58 at  

 være hjemmel til at yde støtte til køb af tandem til et barn med spastisk  

 lammelse.
 REDEGØRELSE FOR SAGEN:
 En ansøger, der havde et barn med spastisk lammelse, søgte det sociale  

 udvalg om støtte til køb af tandem.
 Det sociale udvalg gav afslag på hjælp efter bistandslovens § 58. Udvalget  

 besluttede samtidig at yde støtte efter bistandslovens § 48, stk. 1, med et  

 beløb på 2.500 kr. svarende til prisforskellen mellem en tandem (4.500 kr.)  

 og en almindelig cykel (2.000 kr.).
 Over for amtsankenævnet bemærkede socialudvalget, at socialstyrelsen havde  

 oplyst, at der ikke i henhold til bistandslovens § 58 kunne udlånes tandem.  

 Udvalget oplyste endvidere, at barnet havde fået en trehjulet cykel i henhold  

 til bistandslovens § 58.
 AFGØRELSEN, DER KLAGES OVER:
 Amtsankenævnet pålagde socialudvalget at yde tandem til barnet som  

 hjælpemiddel efter bistandslovens § 58. Nævnet lagde vægt på, at barnet  

 opfyldte betingelserne for at få mobilitetshjælpemidler.
 KLAGEN TIL ANKESTYRELSEN:
 Sagen blev anket af det sociale udvalg, der bl.a. henviste til, at  

 socialstyrelsen over for udvalget havde udtalt, at der ikke kunne ydes hjælp  

 til en tandem efter bistandslovens § 58.
 LOVGRUNDLAG:
 Lov om social bistand, § 58.
 Socialministeriets bekendtgørelse nr. 644 af 19. december 1983 om ydelse  

 af hjælpemidler efter bistandslovens § 58, § 25.
 ANKESTYRELSENS AFGØRELSE:
 Ankestyrelsen finder, at socialministeriets bekendtgørelse nr. 644 af 19.  

 december 1983 med senere ændring om ydelse af hjælpemidler efter  

 bistandslovens § 58 må anses for udtømmende.
 Ankestyrelsen finder endvidere, at § 25 i bekendtgørelsen ikke indeholder  

 hjemmel til at yde støtte til en tandem.
Ankestyrelsens afgørelse medfører ikke pligt til at tilbagelevere den ved  

 amtsankenævnets afgørelse bevilgede tandem.
Afgørelsen medfører heller ikke  

 pligt for forældrene til at betale et beløb svarende til købet af en  

 almindelig cykel.
 Ankestyrelsen ændrer således amtsankenævnets afgørelse.
