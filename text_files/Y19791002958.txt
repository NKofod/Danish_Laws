 En annonce indeholdt en tegneserie, der ifølge en klager fremstillede  

 kvinden som hysterisk og uvidende over for økonomiske dispositioner, i  

 modsætning til en økonomisk kyndig, argumenterende og rolig mand.
 Forbrugerombudsmanden udtalte, at markedsføringsloven ikke kan antages  

 at indeholde hjemmel til at gribe ind over for fremstillinger, der bygger på  

 et kønsrollemønster eller en opfattelse af kvinder, som ikke er foreneligt  

 med et nutidigt syn, og at annoncen derfor ikke var i strid med  

 markedsføringsloven.
 Ombudsmanden fremhævede samtidig, at der er forskel på annoncer, der  

 indeholder udtrykkelige udtalelser om kvinders egenskaber og annoncer hvor  

 kvinder fremtræder underordnede i forhold til mænd.
 Annonce med kyndig mand og hysterisk kvinde.
FO modtog en klage over en annonce for TV-leje.
Annoncen indeholdt en  

 tegneserie, som ifølge klager fremstillede kvinden som hysterisk, arrig,  

 emotionel og uforstående/uvidende over for økonomiske dispositioner, hvilket  

 stod i grel modsætning til den økonomisk kyndige, argumenterende, rolige og  

 trøstende mand.
Efter klagerens mening var annoncen kønsdiskriminerende og i  

 strid med markedsføringsloven.
I anledning af klagen udtalte FO, at selv om tegneserien i annoncen, af de  

 grunde klageren havde anført, måtte anses for kønsdiskriminerende, fandt han  

 ikke, at annoncen var i strid med markedsføringsloven.
Der blev herved lagt  

 vægt på, at markedsføringsloven ikke kan antages at indeholde hjemmel til at  

 gribe ind over for fremstillinger i reklame, blot fordi de bygger på et  

 kønsrollemønster eller en opfattelse af kvinden, som ikke er forenelig med  

 nutidens syn.
FO udtalte endvidere, at de i den ovennævnte rapportkonklusion under pkt.  

 B og C angivne tilfælde kun omfatter udtrykkelige udtalelser, der påstår  

 eller klart antyder, at kvinder som køn har særlige egenskaber,  

 personlighedstræk m.v., eller har en underordnet, social, økonomisk eller  

 kulturel rolle i samfundet.
Der er således ved den retlige vurdering  

 væsentlig forskel mellem på den ene side annoncer, der indeholder  

 udtrykkelige udtalelser om kvinders egenskaber og rolle i samfundet, og på  

 den anden side annoncer, hvor den enkelte kvinde optræder som underordnet i  

 forhold til mænd eller fremtræder som ukyndig, ubegavet eller lignende.
 Offentliggjort i Forbrugerombudsmandens Årsberetning 1979-1980, side 70.
