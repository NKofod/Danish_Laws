Fremsat den 3. februar 2017 af Maria Reumert Gjerding (EL), Christian Poll (ALT), Martin Lidegaard (RV) og Pia Olsen Dyhr (SF) Forslag til folketingsbeslutning om en analyse af udfasning af fossilt drevne personbiler Folketinget pålægger regeringen i indeværende folketingssamling at gennemføre en nærmere analyse af mulighederne, udfordringerne og konsekvenserne for klimaet, miljøet og økonomien, såfremt Danmark sammen med andre lande udfaser salget af personbiler, der kører på fossile brændstoffer, i henholdsvis 2025 og i 2030.
Bemærkninger til forslaget Flere lande tager i denne tid initiativ til at se nærmere på en udfasning af fossile brændstoffer i transportsektoren.
Senest har den svenske klimaminister anbefalet et EU-forbud mod benzinbiler fra 2030 (»svensk klimaminister vil forbyde benzinbiler fra 2030«, Nyheder.tv2.dk, den 23. oktober 2016), ligesom også politikere i Tyskland, Norge, Holland og Østrig har talt om en udfasning af benzinbiler.
Der hersker ikke tvivl om, at benzin- og dieselbilers dage er ved at være talte.
Bilfirmaer verden over har nu sat turbo på udvikling og markedsføring af især elbiler.
Vi kan i Danmark sidde med hænderne i skødet og afvente udviklingen omkring os og tilpasse os, men vi kan også være offensive og være blandt frontløberne sammen med andre lande.
På den måde kan vi være med til at forcere denne omstilling internationalt og nationalt og samtidig forberede os på, hvorledes omstillingen bedst kan foregå i Danmark, herunder hvordan vi bedst kan bruge de muligheder og imødegå de udfordringer, der er forbundet med denne omstilling.
Eksempelvis vil en massiv omstilling til elbiler påvirke udnyttelsen af vindbaseret strøm.
En omstilling kræver endvidere store omlægninger af infrastrukturen for energiforsyningen til transporten, og afgiftssystemet for personbiler vil skulle tilpasses etc.
Der kan dog også være muligheder i form af teknologiske løsninger, som kan blive eksportpotentialer for danske virksomheder og dermed skabe nye grønne arbejdspladser.
En analyse bør endvidere indeholde en vurdering af de klima- og miljømæssige effekter og værdien af de sundhedsmæssige effekter af en udfasning af fossile brændstoffer.
Endeligt kan der i analysen indgå en vurdering af, hvorvidt benzinbiler og dieselbiler skal udfases i samme takt eller forskudt.
 Sigtet med at gennemføre analysen er, at Folketinget i næste samling kan tage stilling til, i hvilket omfang Danmark skal bidrage offensivt til at fremme omstillingen væk fra de fossile brændstoffer i personbiler og eventuelt andre typer transportmidler.
Skriftlig fremsættelse Maria Reumert Gjerding (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en analyse af udfasning af fossilt drevne personbiler.
(Beslutningsforslag nr.
B 64) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
