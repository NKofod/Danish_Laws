 DA nedlagde ved Arbejdsretten over for LO for SiD påstand om, at  

 kullempning og oprensning i forbindelse med losning af kulskibe på en bestemt  

 virksomhed var omfattet af overenskomsten mellem DI og CO-Industri, og fik  

 medhold heri.
 Arbejdsretten fandt imidlertid anledning til at bemærke, at retten med  

 denne afgørelse ikke havde taget - og med de nedlagte påstande og den hertil  

 knyttede procedure heller ikke havde kunnet tage - stilling til, om det ville  

 være berettiget eventuelt at iværksætte konflikt til støtte for SiDs krav om  

 overenskomst for det pågældende arbejde.
 1. Ved klageskrift af 17. februar 1992 har Dansk Arbejdsgiverforening for  

 Dansk Industri for I/S Vestkraft, Esbjerg, indklaget Landsorganisationen i  

 Danmark for Specialarbejderforbundet i Danmark for Arbejdsretten med påstand  

 om, at forbundet tilpligtes at anerkende, at kullempning og oprensning i  

 forbindelse med losning af kulskibe hos I/S Vestkraft, Esbjerg, er omfattet  

 af overenskomsten mellem Industriens Arbejdsgivere, nu Dansk Industri, og  

 Centralorganisationen af Metalarbejdere i Danmark, nu CO-Industri.
 De indklagede har påstået frifindelse.
2. Om baggrunden for den opståede tvist er oplyst, at I/S Vestkraft - der  

 hidtil har ladet det omtvistede arbejde udføre af havnearbejdere, mønstret af  

 Esdan-Stevedoring ApS, Esbjerg, i henhold til overenskomsten mellem forbundet  

 og Arbejdsgiverforeningen for Handel, Transport og Service - i januar 1992  

 traf beslutning om selv at overtage alle opgaver i forbindelse med losningen  

 af kulskibene, herunder også lempning og oprensning.
Meddelelse herom blev  

 givet Esdan- Stevedoring ApS i skrivelse af 24. januar 1992, hvori det  

 hedder:
 »Ang. lempning af kulskibe.
Vi skal hermed for god ordens skyld meddele, at vi i forbindelse med  

 ibrugtagningen af det nye kullosseanlæg ved Blok 3 har besluttet selv at  

 overtage alle opgaver i forbindelse med losningen af kulskibe, herunder også  

 lempning og oprensning.« Meddelelsen gav anledning til, at forbundets afdeling Esbjerg T., i  

 hvilken havnearbejderne er organiseret, i en anbefalet skrivelse af 29.  

 januar 1992 anmodede I/S Vestkraft om et møde »med henblik på oprettelse  

 af overenskomst for losningsarbejdet.« Efter yderligere brevveksling, nu  

 mellem forbundet og Industriens Arbejdsgivere, som I/S Vestkraft er medlem  

 af, blev sagen forhandlet ved et organisationsmøde den 6. februar 1992. I  

 referatet fra mødet hedder det bl.a.:
 »På et møde d.d. mellem nedenstående organisationer drøftedes  

 kullempning og oprensning i forbindelse med anløb af kulskibe hos I/S  

 Vestkraft, Esbjerg.
 Der er mellem parterne enighed om, at det af SiD rejste krav om  

 overenskomst med I/S Vestkraft for det pågældende arbejde indbringes for  

 Arbejdsretten til afgørelse, forinden eventuelle konfliktvarsler afsendes.
Fra IA's side tilkendegav man, at det omstridte arbejde kunne udføres af  

 virksomheden selv, og at dette arbejde var omfattet af CO-Metal  

 overenskomsten.......« Fællesmøde afholdtes den 11. februar 1992. I referatet fra mødet er anført  

 bl.a.:
 »Fra arbejdsgiverside fastholdt man, at de ovennævnte arbejdsopgaver  

 er omfattet af overenskomsten mellem Industriens Arbejdsgivere og CO-Metal.
Fra arbejdstagerside gjorde man gældende, at det pågældende arbejde hidtil  

 har været udført i henhold til overenskomst mellem SID, Esbjerg-Transport, og  

 Sydvestjysk Arbejdsgiverforening (AHTS), hvorfor man fastholdt, at man  

 fortsat har en lovlig faglig interesse i at kræve overenskomst......« I et af de indklagede fremlagt bilag, der er dateret den 11. juni 1992 og  

 underskrevet af SiD Fabrik og SiD Transport, Esbjerg, samt af tillidsmændene  

 for henholdsvis fabriksarbejderne på I/S Vestkraft og havnearbejderne, hedder  

 det:
 »Repræsentanter fra undertegnede fagforeninger har på et møde d.d.  

 drøftet I/S Vestkraft's planer om at lade fabriksarbejderne udføre  

 lempningsarbejdet ved losning af kul.
Der var enighed om, at det pågældende arbejde henhører under SID afd.  

 Transport's faglige område, og at arbejdet derfor fortsat bør dækkes af en  

 overenskomst, indgået af SID afd.
Transport.« 3. Den gældende overenskomst for provinsen mellem Arbejdsgiverforeningen  

 for Handel, Transport og Service og Specialarbejderforbundet i Danmark  

 indeholder dels almindelige bestemmelser gældende for bl.a. havnearbejdere,  

 dels særlige bestemmelser for disse.
Det er ubestridt, at denne overenskomst  

 omfatter det omtvistede arbejde, der består i - efter at I/S Vestkrafts folk  

 har losset hovedparten af kullene - med håndkraft at pirke de resterende kul  

 løs fra spanterne og skovle dem ud fra krogene samt efterfølgende at rense op  

 i lastrummet.
 Overenskomsten mellem Industriens Arbejdsgivere, nu Dansk Industri, og  

 Centralorganisationen af Metalarbejdere i Danmark, nu CO-Industri, indeholder  

 ingen bestemmelser om, hvilket arbejde overenskomsten omfatter.  

 Overenskomsten er gældende for virksomheder, der er medlem af overenskomstens  

 arbejdsgiverorganisation, herunder I/S Vestkraft.
 4. For Arbejdsretten er der afgivet forklaring af nedennævnte vidner.
Administrationschef Jørgen Skovbjerg har forklaret bl.a., at I/S Vestkraft  

 er et elværk, der tillige leverer varme til varmeforsyningen i Esbjerg.  

 Virksomhedens hovedafdeling er hjemmehørende i Esbjerg.
Man har yderligere et  

 kraftværk i Herning og mindre ubemandede centraler i Ringkøbing og Skjern.  

 Værkerne drives helt overvejende ved kulfyring.
Kullene transporteres med  

 skib til virksomhedens plads i Esbjerg havn, hvor de optages fra lasten ved  

 hjælp af kraner, som betjenes af virksomhedens fabriksarbejdere.
Når der er  

 skabt fornøden plads i lastrummet, hejser man dozere ned, der ligeledes  

 betjenes af fabriksarbejdere fra virksomheden.
Med dozerne skubbes kullene  

 fra siderne hen under lugeåbningen, hvorefter losningen sker med kranhjælp.  

 Når lastrummet er tømt for hovedparten af lasten, renses der ud ved håndkraft  

 af folk fra Esdan.
De pirker kullene i skibssiderne løse og skovler dem  

 sammen fra krogene, hvorefter der renses op med koste.
Det er dette  

 lempnings- og oprensningsarbejde, som man nu vil lade virksomhedens  

 fabriksarbejdere udføre i fortsættelse af det losningsarbejde, som de hidtil  

 har udført. Ønsket herom er opstået i forbindelse med flytningen til et nyt  

 kullosseanlæg, idet man som følge heraf har været nødt til at regulere  

 samtlige funktioner i tilslutning til lossearbejdet.
Man er så nået til, at  

 man lige så godt kunne klare det omtvistede arbejde med egne folk.
Det  

 indebærer den fordel, at det bliver lettere at disponere, idet folkene kan  

 sættes ind på de tidspunkter, hvor der er behov herfor.
Hertil kommer, at de,  

 der er beskæftiget med losningsarbejde, naturligt bør være omfattet af samme  

 overenskomst.
Vidnet er bekendt med, at en sådan ordning er gældende på bl.a.  

 Studstrupværket, Vendsysselværket og på Århus Øst-terminalen.
De  

 havnearbejdere fra Esdan, som hidtil har udført lempning og oprensning, får  

 udleveret sikkerhedshjelme fra virksomheden, men sørger selv for arbejdstøj.  

 Folkene rekvireres fra Esdan til de tidspunkter, hvor man - afhængig af  

 kulskibenes ankomst - mener, der vil blive brug for deres arbejdskraft.
Man  

 rekvirerer så et hold, der almindeligvis består af 7 mand.
Mæglingschef i Dansk Industri Preben Kristensen har forklaret bl.a., at  

 overenskomsten mellem Industriens Arbejdsgivere og CO-Metal ikke indeholder  

 særskilte bestemmelser om havnearbejdere.
Overenskomsten er en generel  

 overenskomst, der er gældende for samtlige de af overenskomsten omfattede  

 medarbejdere uanset disses uddannelse.
Den er således gældende for det  

 arbejde svarende til det her omtvistede, som udføres af medarbejdere på  

 Asnæs-, Kyndby- og Fynsværket.
På tilsvarende måde er arbejdet på mange  

 støberier og arbejdet med kedelrensning mange stedet omfattet af  

 overenskomsten.
Forretningsfører i SiD's transportgruppe Knud Erik Hansen har bl.a.  

 forklaret, at Arbejdsgiverforeningen for Handel, Transport og Service er  

 deres normale overenskomstpart.
Overenskomsten indeholder da også - modsat  

 industrioverenskomsten - bestemmelser om mønstring.
Det er de samme  

 overenskomstparter, der drøfter arbejdsmiljø og lignende.
Lempning er såvel  

 en del af losseproceduren som en del af lasteproceduren, idet man ofte under  

 lastning må sørge for en hensigtsmæssig fordeling af lasten for at sikre en  

 forsvarlig sejlads.
Vidnet har kun en enkelt gang deltaget i et møde med  

 Industriens Arbejdsgivere.
Man drøftede ved den lejlighed en konkret sag.
Afdelingsformand Svend Erik Christensen har forklaret bl.a., at holdene  

 fra Esdan normalt består af 6-7 mand, som arbejder i lasten med skovle og  

 koste.
Kraner og dozere betjenes af Vestkrafts egne folk, som regel 2-3 mand.  

 Det er almindeligvis de samme havnearbejdere, der er beskæftiget som  

 kullempere.
Der gælder særlige arbejdsmiljøregler for disse, bl.a. andre  

 hviletidsbestemmelser.
Under de forhandlinger med Arbejdsgiverforeningen for  

 Handel, Transport og Service om kullempning, som vidnet har deltaget i, har  

 Vestkraft altid været repræsenteret og har tiltrådt forhandlingsresultatet.  

 Vidnet bekendt er bl.a.
Enstedværket ved Aabenraa og Nordkraft i Aalborg  

 begge medlemmer af Dansk Industri og dermed omfattet af  

 industrioverenskomsten, men er samtidig medlem af Arbejdsgiverforeningen for  

 Handel, Transport og Service og anvender dennes overenskomst med forbundet på  

 kullempning.
Havnearbejder og talsmand Freddy Nielsen har forklaret bl.a., at de folk,  

 der arbejder med kullempning på Vestkraft, udpeges ved mønstring.
Vidnet har  

 som regel på fornemmelsen, når et kulskib ankommer.
Han har så ofte aftalt  

 med økonomimesteren på Vestkraft, hvornår der skulle bruges et hold til  

 kullempning.
Aflønning sker gennem Esdan.
Økonomimester Bent Berntsen har forklaret bl.a., at man altid bestiller  

 holdene til kullempning gennem Esdan.
Vidnet har af og til haft kontakt med  

 Freddy Nielsen, som han så har underrettet om, hvornår det kunne forventes,  

 at der blev brug for folk til kullempning.
5. Klagerne har til støtte for påstanden anført, at udgangspunktet for  

 sagens bedømmelse er, at der hidtil har været tale om et rent  

 forretningsmæssigt forhold, hvorunder Vestkraft har rettet henvendelse til  

 Esdan, når man havde brug for folk til kullempning og oprensning.
Betalingen  

 herfor er sket i henhold til fakturaer fra Esdan, der har afregnet med  

 havnearbejderne for det udførte arbejde.
Med brevet af 24. januar 1992 har  

 Vestkraft så for god ordens skyld meddelt, at man har besluttet at ophøre med  

 denne forretningsmæssige forbindelse og selv overtage dette arbejde.  

 Baggrunden for beslutningen herom er, at det vil gøre tilrettelæggelsen af  

 losningsarbejdet lettere, og at hovedparten af dette arbejde i forvejen  

 udføres af virksomhedens fabriksarbejdere i henhold til den overenskomst, som  

 er gældende for virksomheden som medlem af Dansk Industri.
Denne overenskomst  

 omfatter generelt alt arbejde, der kan udføres af virksomhedens SiD-folk,  

 herunder - som forklaringerne om forholdene på tilsvarende værker viser -  

 også kullempning og oprensning.
Vestkraft har derfor været berettiget til at  

 »opsige« samarbejdet med Esdan og havnearbejderne og lade de samme  

 folk, som hidtil har udført den væsentligste del af lossearbejdet, udføre  

 også kullempning og oprensning.
 6. De indklagede har indledningsvis anført, at den foreliggende sag reelt  

 vedrører spørgsmålet, om det er berettiget at varsle konflikt over for  

 Vestkraft med henblik på at opnå overenskomst for det omtvistede arbejde, men  

 at klagernes formulering af påstanden næppe er dækkende herfor.
De indklagede har videre anført, at kullempning er en naturlig del af det  

 arbejde, som udføres i forbindelse med såvel losning som lastning.  

 Spørgsmålet er herefter, om forbundet har en rimelig faglig interesse i at  

 fremsætte krav over for Vestkraft om indgåelse af overenskomst for dette  

 arbejde.
Svaret må være bekræftende i betragtning af, at forbundets  

 overenskomst med Arbejdsgiverforeningen for Handel, Transport og Service  

 omfatter havnearbejdere og er gældende for visse elværker, undertiden sammen  

 med industrioverenskomsten, hvortil kommer, at arbejdet med kullempning og  

 oprensning i forbindelse med losning af skibe hos Vestkraft hidtil er blevet  

 udført i henhold til overenskomsten med Arbejdsgiverforeningen for Handel,  

 Transport og Service.
Uanset at Vestkraft som medlem af Dansk Industri hele  

 tiden har været dækket af industrioverenskomsten, har man da også hidtil  

 valgt at lade arbejdet udføre af havnearbejdere mønstret gennem Esdan og har  

 således klart holdt arbejdet med kullempning og oprensning uden for det  

 arbejde, som på Vestkraft er omfattet af industrioverenskomsten.
Sammenholdes  

 dette med oplysningerne om det tætte samarbejde mellem Vestkraft og  

 havnearbejderne, som har eksisteret i en årrække, må det lægges til grund, at  

 Vestkraft over for forbundets transportafdeling i Esbjerg har bekræftet, at  

 netop dette arbejde skal være omfattet af overenskomsten med  

 Arbejdsgiverforeningen for Handel, Transport og Service.
Under disse  

 omstændigheder kan klagerne ikke få medhold i påstanden om, at arbejdet er  

 omfattet af industrioverenskomsten.
Denne er netop en overenskomst, som skal  

 tage højde for industriens særlige problemer og ikke for de problemer bl.a.  

 vedrørende arbejdsmiljø, som er forbundet med kullempning og oprensning i  

 kulskibe.
 7. Arbejdsretten skal udtale:
Efter bevisførelsen lægger retten til grund, at kullempning og oprensning  

 i forbindelse med losning af kulskibe hos i hvert fald nogle af landets  

 kraftværker udføres i henhold til den mellem Industriens Arbejdsgivere, nu  

 Dansk Industri, og Centralorganisationen af Metalarbejdere i Danmark, nu CO-  

 Industri, indgåede overenskomst, der således i disse tilfælde er gældende for  

 det samlede losningsarbejde.
Udgangspunktet må derfor være, at denne  

 overenskomst - der ikke indeholder nogen angivelse af det arbejde,  

 overenskomsten omfatter, men som også hos I/S Vestkraft i Esbjerg er gældende  

 for den del af losningsarbejdet, som hidtil er blevet udført af virksomhedens  

 fabriksarbejdere - vil kunne omfatte også det arbejde med kullempning og  

 oprensning, som nu udføres af de havnearbejdere, der hidtil er blevet  

 mønstret hertil gennem Esdan-Stevedoring ApS i Esbjerg.
Som påstandene er  

 formuleret, må der derfor gives klagerne medhold.
Arbejdsretten finder imidlertid anledning til at bemærke, at retten med  

 denne afgørelse ikke har taget - og med de nedlagte påstande og den hertil  

 knyttede procedure heller ikke har kunnet tage - stilling til den til grund  

 for sagen liggende tvist om, hvorvidt det vil være berettiget eventuelt at  

 iværksætte konflikt til støtte for forbundets krav om overenskomst for det  

 omtvistede arbejde, som virksomheden nu vil lade udføre med egne  

 medarbejdere.
Da arbejdet ubestridt hører under det naturlige faglige område  

 for overenskomsten mellem forbundet og Arbejdsgiverforeningen for Handel,  

 Transport og Service og hidtil er blevet udført af havnearbejdere i henhold  

 til denne overenskomst, skal afgørelsen af denne tvist ikke nødvendigvis  

 træffes alene på grundlag af en konstatering af, at arbejdet tillige kan  

 anses for omfattet af den overenskomst, som er gældende for virksomhedens  

 fabriksarbejdere, jf. herved de overvejelser, som var bestemmende for  

 resultatet i den hos Per Jacobsen: Kollektiv Arbejdsret (4. udg.) s.192 f.  

 gengivne afgørelse K 117 sammenholdt med det foran under 2. gengivne bilag af  

 11. juni 1992.
 T h i k e n d e s f o r r e t :
 Indklagede, Specialarbejderforbundet i Danmark, skal anerkende, at  

 kullempning og oprensning i forbindelse med losning af kulskibe hos I/S  

 Vestkraft, Esbjerg, er omfattet af overenskomsten mellem Industriens  

 Arbejdsgivere, nu Dansk Industri, og Centralorganisationen af Metalarbejdere  

 i Danmark, nu CO-Industri.
 Sagens omkostninger, 2.000 kr., skal betales til Arbejdsretten af parterne  

 med halvdelen hver.
 (* 1) Henvisninger: Per Jacobsen s. 93, s.191 f, s.308 ff, Per Jacobsen  

 Lovlig brug af kampskridt til støtte for overenskomstkrav (1987) s. 36 ff, K.  

 92.146, K. 91.257, K. 90.361 (A 1991, s. 97).
