Beretning afgivet af Retsudvalget den 31. maj 2018 Beretning over Forslag til folketingsbeslutning om, at bobestyrere skal fremlægge timesagsregnskab [af Karina Adsbøl (DF) m.fl.]:
1. Udvalgsarbejdet Beslutningsforslaget blev fremsat den 22. december 2017 og var til 1. behandling den 3. april 2018. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
2. Politiske bemærkninger Et flertal i udvalget (udvalget med undtagelse af IA) bemærker, at det har noteret sig de oplysninger og den kritik, der bl.a fremgår af beslutningsforslagets bilag 1 med henvisning til de af retsassessor Flemming Sorth og dommerfuldmægtig Martin Nyvang anførte citater.
 Flertallet har herunder noteret sig oplysningerne om de angiveligt store salærstigninger.
Flertallet mener, at det i videst muligt omfang ved dødsbobehandlingens opstart bør oplyses arvingerne, hvad den samlede pris for bobehandlingen antages at blive.
Det bemærkes dog, at arbejdets omfang  og problemer  i flere dødsboer først viser sig senere i bobehandlingen, bl.a. grundet eventuel uenighed mellem arvingerne eller specielle forhold ved bortsalg af fast ejendom.
 Flertallet opfordrer derfor justitsministeren til snarest muligt at klarlægge, om de i bilag 1 anførte oplysninger er generelle for bobestyrerens virke anno 2018.
 I det omfang det måtte være tilfældet, opfordres justitsministeren til at oplyse, hvilke yderligere tiltag der kan gøres med henblik på dels i større omfang at sikre konkurrence blandt de potentielle bobestyrere, dels at sikre et  så korrekt og holdbart indledende  prisoverslag som muligt og endelig til at overveje pligt for bobestyrer til en løbende overslagsjustering, hvis det oprindelige budget skrider.
 Endelig opfordres ministeren i forbindelse med klarlægningen af bobestyreres salærer til at gennemgå, om det aktuelle klagesystem virker på en hensigtsmæssig og effektiv måde.
 P.u.v.
