Skrivelse om ændring af § 82 a i lov om aktiv socialpolitik (Justering af regler om tilskud til tandpleje m.v.) Folketinget har den 19. maj 2015 vedtaget forslag til lov om ændring af lov om aktiv socialpolitik (Justering af regler om tilskud til tandpleje m.v.) i forbindelse med udmøntningen af finanslovsaftalen 2015.
Lovforslaget kan ses på Folketingets hjemmeside og på dette link: http://www.ft.dk/RIpdf/samling/20141/lovforslag/L169/20141_L169_som_fremsat. pdf Vedtagelsen af lovforslaget medfører, at aktivlovens § 82 a ændres således at:
1) den årlige egenbetaling er 600 kr. for alle, 2) forhåndsgodkendelser til behandlinger over 10.000 kr. er gældende i mindst to måneder, og 3) kommunerne forpligtes til at oplyse om muligheden for tilskud til tandpleje efter § 82 a i forbindelse med deres opsøgende arbejde til socialt udsatte.
Nedsættelse af egenbetalingen Egenbetalingen bliver 600 kr. for alle i målgruppen.
Det betyder, at den årlige egenbetaling nedsættes fra 800 kr. til 600 kr. for personer på 30 eller derover og personer, der er 25-29 år, og som modtager uddannelseshjælp og aktivitetstillæg, barselstillæg eller andre ydelser efter loven svarende til kontanthjælpsniveau.
Forhåndsgodkendelse gældende i minimum 2 måneder Kommunens forhåndsgodkendelse af tilskud til behandlingsforløb, som overstiger 10.000 kr., gælder for den godkendte behandling, så længe borgeren opfylder betingelserne.
Kommunen kan dog yde tilskud i 2 måneder fra en godkendelse er givet, også selvom borgeren ikke længere tilhører den berettigede personkreds, fx fordi vedkommende får et job. Ændringen skal nedsætte den økonomiske usikkerhed for borgeren, der kan være forbundet med at igangsætte større behandlingsforløb, som strækker sig over flere behandlinger.
Desuden reduceres kommunernes administrative opgaver i forbindelse med opfølgningen i sager, hvor der er givet en forhåndsgodkendelse.
Ved opgørelsen af de 2 måneder medregnes afgørelsesdagen ikke.
Det betyder, at de 2 måneder løber til og med samme månedsdag 2 måneder efter afgørelsesdagen.
Eksempel:
 En forhåndsgodkendelse givet den 9. september dækker udgifter til tandbehandlingen til og med den 9. november, selvom om personen forlader målgruppen.
Opsøgende indsat Kommunerne skal særligt oplyse om muligheden for tilskud til betaling for tandpleje efter § 82 a i forbindelse med det opsøgende arbejde overfor socialt udsatte, som kommunen i forvejen udfører, fx efter § 99 i lov om social service.
Herudover kan kommunen fx oplyse om muligheden for at få tandtilskud i forbindelse med rådgivning efter servicelovens §§ 10 eller 12, herunder ved opsøgende arbejde.
Kommunens oplysning skal sikre, at den mest udsatte del af målgruppen efter § 82 a, som ikke af sig selv opsøger en tandlæge eller kommune for at få hjælp, informeres tilstrækkeligt om mulighederne for at få tilskud til tandpleje.
Kommunens indsat kan bl.a. indebære et samarbejde med misbrugscentre, forsorgshjem m.v. og frivillige organisationer på det sociale område.
 I henhold til aftalen bag justeringen af reglerne om tilskud til tandpleje skal ordningen evalueres efter et år fra lovens ikrafttræden d. 1. juni 2015.
