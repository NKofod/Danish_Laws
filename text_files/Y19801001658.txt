 En producent af badeværelsesarmaturer udsendte en brochure, hvor der  

 på forsiden var afbildet kvinde i en halvåbenstående badekåbe.
Forsidebilledet var skåret op på midten, således at man kunne åbne  

 billedet (badekåben) og se nogle tekniske data.
Firmaet gjorde gældende, at i  

 følge sagens natur foregår mange handlinger i nøgen stand i et badeværelse,  

 hvorfor det ikke er anstødeligt at vise dette i brochurer.  

 Forbrugerombudsmanden udtalte, at der ikke i markedsføringsloven er noget til  

 hinder for at anvende fremstillinger, hvori der på en realistisk måde indgår  

 personer uden påklædning, men at kvinden i den foreliggende brochure var  

 anvendt som blikfang og at kombinationen af billed, tekst og lay out  

 fremstillede kvinden som kønsobjekt.
 Brochureomslag med fotografi af kvinde i badekåbe.
En producent af badeværelsesarmaturer udsendte en brochure for 2-grebs  

 blandingsbatterier.
Forsiden af brochureomslaget indeholdt et fotografi af en  

 yngre kvinde i en halvåbentstående badekåbe, og teksten lød:
 »Endelig en nyhed for folk, der foretrækker at bruge begge  

 hænder«.
 Forsidebilledet var skåret op i midten, således at man, når man åbnede  

 billedet (badekåben) så de tekniske tegninger af blandingsbatteriet.
I firmaets svar i sagen blev det bl.a. anført, at eftersom firmaets  

 produkter er armaturer til bl.a. badeværelser, havde man igennem de sidste  

 ca. 25 år anvendt brochuremateriale visende kvinder, mænd og børn i  

 bademiljøer.
I sagens natur vil mange handlinger i badeværelset foregå i  

 nøgen eller halvnøgen tilstand, hvilket man ikke så noget anstødeligt i at  

 afbilde i brochurematerialet.
FO udtalte, at der efter hans opfattelse ikke i almindelighed i medfør af  

 markedsføringsloven vil være noget til hinder for i reklamer for  

 badeværelsesudstyr at anvende fremstillinger af bademiljøer, hvori der på  

 realistisk måde indgår personer uden påklædning.
I det foreliggende  

 brochureomslag var den afbildede kvinde imidlertid anvendt som  

 »blikfang«, og dette var efter FO's opfattelse p.g.a. kombinationen  

 af tekst, billede og layout i øvrigt sket på en sådan måde, at kvinden var  

 fremstillet som kønsobjekt.
FO konkluderede herefter, at den udsendte  

 brochure efter hans opfattelse var i strid med god markedsføringsskik, og  

 selskabet blev bedt om at ophøre med at distribuere den påklagede reklame i  

 Danmark.
1979-36-106 (* 1) Offentliggjort i Forbrugerombudsmandens årsberetning 1979-1980, side  

 69.
