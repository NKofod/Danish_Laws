 I henhold til § 45, stk. 1, i lov om tjenestemænd i staten, folkeskolen og  

 folkekirken, jf. lovbekendtgørelse nr. 671 af 2. oktober 1986 aftales  

 følgende:
 § 1.  Til tjenestemænd i folkeskolen ydes tillæg for  

 følgende:
- vidtgående specialundervisning i henhold til folkeskolelovens § 19, stk.  

 2 - specialpædagogisk bistand i henhold til folkeskolelovens § 19, stk. 2 - høre- og taleundervisning - bistand til småbørn med sprog- og talevanskeligheder samt - undervisning af fremmedsprogede elever i henhold til  

 Undervisningsministeriets bekendtgørelse af 20. november 1984.
 Stk. 2.  Der ydes dog ikke tillæg til tjenestemænd, der  

 i forbindelse med virksomhed ved vidtgående  

 specialundervisning/specialpædagogisk bistand i folkeskolen allerede efter  

 andre regler oppebærer tillæg.
 § 2.  Tillægget udgør 13,75 kr. pr. skemalagt  

 undervisningstime.
 Stk. 2.  Tillægget udbetales månedsvis bagud på grundlag  

 af tjenestemandens skema i opgørelsesperioden.
 Stk. 3.  Tillægget indgår ikke ved beregningen af  

 overtimebetaling.
 § 3 .  Såfremt den tillægsgivende undervisning kan  

 skemalægges ved skoleårets start med et fast ugentligt skematimetal for hele  

 skoleåret beregnes det årlige tillæg ved skoleårets start således:
 Tjenestemandens samlede ugentlige tillægsgivende skemalagte  

 undervisningstimetal x 40 x sats pr. time.
 Stk. 2.  Det årlige tillæg udbetales månedlig forud med  

 1/12 af det samlede tillæg for skoleåret.
 Stk. 3.  Sker der i løbet af året en permanent  

 forhøjelse eller nedsættelse af antallet af skemalagte, tillægsgivende  

 undervisningstimer, der udbetales forud, foretages en beregning svarende til  

 den i stk. 1 nævnte, og tillægget udbetales for det resterende skoleår på  

 grundlag heraf.
Stk. 4.  Tillægges der i løbet af skoleåret en  

 tjenestemand tillægsgivende undervisning med et fast ugentligt skematimetal  

 for resten af skoleåret, foretages en beregning som anført i stk. 1, og  

 tillægget udbetales månedlig forud for den resterende del af skoleåret.
Ved  

 eventuelle efterfølgende permanente forhøjelser eller nedsættelser af det  

 ugentlige tillægsgivende skematimetal beregnes det månedlige tillæg på ny som  

 anført i stk. 3.
 § 4.  Tillægget er angivet i grundbeløb pr. 1. oktober  

 1984.
 Stk. 2.  Tillægget reguleres i overensstemmelse med den  

 mellem Finansministeriet og Centralorganisationernes Fællesudvalg indgåede  

 aftale om justering af tjenestemandslønninger mv.
 § 5.  Aftalen har virkning fra 1. august 1989.
 Stk. 2.  Samtidig ophæves aftale af 4. marts 1988 mellem  

 Finansministeriet og Lærernes Centralorganisation om visse tillæg til  

 tjenestemænd i folkeskolen (flydende tillæg).
København, den 3. juli 1989 Lærernes Centralorganisation Martin Rømer Finansministeriet P.M.V.
 E.B.
