Ligebehandlingsnævnets afgørelse om handicap - uanset handicap - kommuner - sagsbehandling - ej medhold J.nr. 22-8301 En mand havde klaget til Ligebehandlingsnævnet over forskelsbehandling på grund af handicap i forbindelse med hans bopælskommunes behandling af ham under et forløb om kontanthjælp.
Der var ikke oplysninger i sagen, der gav anledning til at formode, at manden i forbindelse med det beskrevne forløb i kommunen og/eller i forbindelse med kommunens behandling af ham efter den 1. juli 2018, hvor handicapdiskriminationsloven trådte i kraft, havde været udsat for forskelsbehandling i strid med handicapdiskriminationsloven.
Nævnet afviste derfor at behandle klagen.
 Afgørelsen blev truffet af et medlem af Ligebehandlingsnævnets formandskab.
 Klagen angår påstået forskelsbehandling på grund af handicap i forbindelse med kommunens behandling af klagers kontanthjælp.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager har for nævnet oplyst, at han har været på kontanthjælp i omkring 27 år, og at han har haft flere problemer, der knytter sig til hans manglende arbejdsevne, særligt en rygskade opstået efter en motorcykelulykke den 29. juni 2000.
 Klager har angivet følgende klagepunkter:
 1. helt tilbage fra den 29. juni 2000 i forbindelse med ulykken, har eller burde [den indklagede kommune] vide, at min arbejdsevne var så begrænset, at det ikke var sandsynliggjort, at jeg ville kunne tilbagevenden til et arbejdsmarked på ordinære vilkår.
 2. [Den indklagede kommune] iværksætter derefter ikke en tilstrækkelig undersøgelse igennem tiden, og/eller laver heller ikke en samlet helhedsvurdering i nyere tid, som kan give et realistisk billede af min arbejdsevne, og tilpasset min ydelse derefter.
3. Jeg bliver og har været diskrimineret fra et arbejdsmarked, som jeg ikke har kunne indgå i på lige fod, med andre mennesker.
Jeg bliver også har været straffet økonomisk og har mistet retten til formue.
4. Jeg bør derfor have en tilbagebetaling af fratrukket ydelser, såsom kontanthjælpsloftet og lignende, med tilbagevirkende kraft Klagen blev modtaget i Ligebehandlingsnævnet den 9. februar 2022.
 Klager har ikke fremsat krav om tilkendelse af et bestemt godtgørelsesbeløb.
Parternes bemærkninger Klager gør gældende, at han bliver udsat for forskelsbehandling på grund af handicap.
 Klager må ikke have egen formue, fordi han er på kontanthjælp, og han bliver derfor stillet dårligere end andre.
Klager var berettet til anden ydelse end kontanthjælp, og det er ikke godt nok, at kommunen retter fejlen på et senere tidspunkt.
Fejlen opstod allerede tilbage i 2016 med kontanthjælpsloftets indførelse.
 Kommunen burde have vidst allerede fra den 29. juni 2000 i forbindelse med klagers ulykke, at hans arbejdsevne var så begrænset, at det ikke var sandsynliggjort, at han ville kunne vende tilbage til et arbejdsmarked på ordinære vilkår.
 Kommunen iværksatte ikke en tilstrækkelig undersøgelse i løbet af årerne og foretog heller ikke en samlet helhedsvurdering i nyere tid, som kunne give et realistisk billede af klagers arbejdsevne og tilpasset klagers ydelse derefter.
Klager bliver og har været diskrimineret fra et arbejdsmarked, hvor han ikke kan indgå i på lige fod med andre mennesker.
Klager bliver også været straffet økonomisk og har mistet retten til formue.
 Klager bør derfor have en tilbagebetaling af ydelser, som er fratrukket hans kontanthjælp på grund af kontanthjælpsloftet med tilbagevirkende kræft.
 Store dele af klagers lægejournaler er forsvundet eller i mangelfuld tilstand.
 Efter indholdet af klagen sammenholdt med oplysningerne i sagen har nævnet ikke fundet anledning til at foretage høring af indklagede.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap uden for arbejdsmarkedet efter lov om forbud mod forskelsbehandling på grund af handicap (handicapdiskriminationsloven).
Det fremgår af handicapdiskriminationsloven, at ingen må udsætte en anden person for direkte eller indirekte forskelsbehandling på grund af dennes handicap.
Forbuddet mod forskelsbehandling gælder for al offentlig og privat virksomhed på alle områder i samfundet.
Forbuddet gælder dog ikke for udøvelse af aktiviteter af rent privat karakter.
 Handicapdiskriminationsloven trådte i kraft den 1. juli 2018 og omhandler ikke forhold, der måtte være begået før ikrafttrædelsestidspunktet.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i klagen.
 Det er den person, der anser sig for krænket, som skal påvise faktiske omstændigheder, som giver anledning til at formode, at der er udøvet forskelsbehandling i strid med handicapdiskriminationsloven.
 Der er ikke oplysninger i sagen, der giver anledning til at formode, at klager i forbindelse med det beskrevne forløb i kommunen og/eller i forbindelse med kommunens behandling af ham efter den 1. juli 2018 har været udsat for forskelsbehandling i strid med handicapdiskriminationsloven.
 Det er derfor efter nævnets faste praksis åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
 Ligebehandlingsnævnet kan henvise til afgørelse af 2. december 2020 (j.nr. 19-32131) og 1. april 2020 (j.nr. 19-59760), hvor nævnet afviste at behandle en klage, da det var åbenbart, at klager ikke kunne få medhold i sin klage.
 Nævnet har ikke fundet grundlag for at tage stilling til, om klager har et handicap i handicapdiskriminationslovens forstand.
Ligebehandlingsnævnet bemærker desuden, at handicapdiskriminationsloven efter forarbejderne til loven ikke finder anvendelse på det materielle indhold i afgørelser truffet af offentlige forvaltningsmyndigheder eller i love vedtaget af Folketinget.
Nævnet kan derfor ikke kan tage stilling til anvendelse og fortolkning af regler i anden lovgivning.
Sagens oplysninger Sagen er behandlet på grundlag af:
 Klagen af 9. februar 2022  Klagers bemærkninger af 29. marts 2022 med bilag Retsregler Afgørelsen er truffet efter følgende bestemmelser:
