Nr BTL 121 Betænkning over Forslag til lov om ændring af lov om dagpenge ved sygdom  

 eller fødsel og lov om ligebehandling af mænd og kvinder med hensyn til  

 beskæftigelse og barselorlov m.v. (Udvidelse af fædreorloven)   

 Nr L 121 1997-98. 1. samling Afgivet af Socialudvalget Afgivet: 19971211 Udvalget har behandlet lovforslaget i nogle møder og har herunder stillet  

 spørgsmål til socialministeren og arbejdsministeren, som disse har besvaret  

 skriftligt.
 Et af udvalgets spørgsmål og socialministerens svar herpå er optrykt som  

 bilag til betænkningen.
 Der er af socialministeren stillet et ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til  vedtagelse med det stillede  

 ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.  

 Mindretallet vil stemme hverken for eller imod det stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for det stillede ændringsforslag.
Æ n d r i n g s f o r s l a g Af socialministeren, tiltrådt af et flertal (udvalget med  

 undtagelse af V og KF):
Til § 3 1) Paragraffen affattes således:
»§ 3 Loven træder i kraft den 1. april 1998 og finder anvendelse i de tilfælde,  

 hvor fødslen eller modtagelsen af barnet har fundet sted den 15. oktober 1997  

 eller senere.« B e m æ r k n i n g e r Til nr. 1 For at undgå fortolkningstvivl foreslås det også i selve lovteksten at  

 gøre opmærksom på, hvornår fødslen eller modtagelsen af barnet skal have  

 fundet sted, for at faderen har ret til den udvidede fædreorlov.
Jørn Pedersen (S) Else Marie Mortensen (S) Jan Petersen (S) Peder Sass  

 (S) Grete Schødts (S) Villy Søvndal (SF) fmd.
Dorit Myltoft (RV) Bruno  

 Jerup (EL) Sonja Albrink (CD) Erik Larsen (V) Else Winther Andersen (V)  

 Flemming Oppfeldt (V) Lars Løkke Rasmussen (V) Karen Højte Jensen (KF) Jens  

 Jørgensen (KF) Lene Espersen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
Bilag Et af udvalgets spørgsmål til socialministeren og dennes svar  

 herpå:
 Spørgsmål 3:
Hvordan ser ministeren på en fleksibel udnyttelse af fædrenes ekstra 14  

 dages orlov efter 24-ugers-perioden, herunder mulighed for at kombinere  

 orloven med deltidsarbejde? Svar:
Efter lovforslaget skal fædrenes ekstra 14 dage tages i umiddelbar  

 fortsættelse af barselorloven i øvrigt, dvs. efter 24 uger.
Uden denne  

 tidsgrænse vil orloven umærkeligt glide over i omsorgsdage - en ret af en  

 helt anden karakter end den, der på nuværende tidspunkt reguleres i  

 dagpengeloven og ligebehandlingsloven.
Som det fremgår af bemærkningerne til lovforslaget, gælder de almindelige  

 regler om genoptagelse af arbejdet, jf. § 16 a, stk. 2, i dagpengeloven.
Det  

 vil sige, at genoptagelse af arbejdet i mindre omfang efter 14-ugers-perioden  

 medfører, at retten til orlov med dagpenge bortfalder for de dage, arbejdet  

 genoptages.
Der ydes nedsatte dagpenge for dage, hvor arbejdet er genoptaget  

 delvis.
 Faderen kan således godt kombinere forældreorloven med deltidsarbejde.
