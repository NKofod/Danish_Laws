 En afskediget bankdirektør mente, at han allerede havde krav på  

 pension, og afholdt til gennemførelse af krav herom advokatudgifter.
 Resultatet blev bankens køb af en alderspension for klageren.
 Advokatudgifterne blev anset for fradragsberettigede efter  

 statsskattelovens § 6a som ligningsmæssigt fradrag.
 A klagede for indkomståret 1987 over, at de stedlige skattemyndigheder  

 havde forhøjet hans personlige indkomst med 38.308 kr. i ikke godkendt  

 fradrag for advokatudgifter.
 Det fremgik af sagens oplysninger, at klageren i november 1986 var blevet  

 afskediget fra sin stilling som direktør i en bank, B, med virkning fra den  

 31. maj 1987. Banken havde ikke under klagerens ansættelsesforhold hensat  

 midler til dækning af en pension, og da banken ikke var enig med klageren i,  

 at han havde et sådant krav på pension, havde klageren antaget en advokat til  

 at varetage sine interesser.
Resultatet af advokatens forhandlinger var blevet, at banken som vederlag  

 for klagerens mistede pensionsret havde købt ham en livsvarig alderspension -  

 garanteret 10 år efter det fyldte 65. år med ægtefællepension - hos et  

 forsikringsselskab ved en engangsindbetaling på 500.000 kr.
Herudover havde  

 banken trækfrit udbetalt 60.000 kr. til klageren.
Teknisk var beløbet  

 betegnet som hjælp til sagsomkostninger m.v.
Advokatens honorar for de udførte forligsforhandlinger havde andraget  

 38.308 kr., som klageren ved indkomstopgørelsen havde fratrukket i den  

 personlige indkomst.
De 60.000 kr. havde klageren selvangivet som særlig  

 indkomst.
 De stedlige skattemyndigheder havde som begrundelse for ikke at godkende  

 fradrag for udgifterne til advokatbistand anført, at der var tale om udgifter  

 i forbindelse med sikring af en indkomstkilde, ligesom udgiften ikke var  

 afholdt for at sikre indkomsterhvervelsen i det løbende indkomstår.
 Med samme begrundelse havde myndighederne ikke godkendt fradrag for  

 beløbet i den særlige indkomst.
 Klageren påstod over for Landsskatteretten, at udgifterne til advokat på  

 38.308 kr. var fradragsberettigede i henhold til statsskattelovens § 6a, idet  

 udgifterne udelukkende var afholdt med det formål at sikre opretholdelsen  

 fremover af en indkomst i form af en løbende pension.
Klageren påstod, at fradraget skulle gives i den personlige indkomst, idet  

 udgiften var afholdt for at sikre en indtægt, der ville blive beskattet som  

 personlig indkomst.
Subsidiært nedlagde klageren påstand om, at der blev  

 givet fradrag for advokatomkostningerne i den særlige indkomst.
 Under hensyn til, at klageren havde afholdt den omhandlede advokatudgift i  

 en afskedigelsessituation for over for arbejdsgiveren at få tilsikret sig en  

 pensionsordning, som han mente, at der allerede tidligere i hans  

 ansættelsesforhold var givet ham tilsagn om, og til, at klageren ved den  

 tilsikrede ordning havde bevaret en allerede opnået indtægtsmæssig position,  

 fandt Landsskatteretten, at de afholdte udgifter var fradragsberettigede ved  

 indkomstopgørelsen i henhold til statsskattelovens § 6a.
 Retten fandt, at fradraget var et ligningsmæssigt fradrag, som i henhold  

 til ligningslovens § 9, stk. 1, skulle reduceres med 3.000 kr.
Den påklagede ansættelse blev herefter ændret således, at der under  

 ligningsmæssige fradrag - øvrige lønmodtagerudgifter - skulle gives fradrag for advokatudgifter med 38.308 kr.
 LV 1989, F 4.
