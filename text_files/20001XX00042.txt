Skriftlig fremsættelse (11. oktober  

 2000) By- og boligministeren (Jytte Andersen) :
 Herved tillader jeg mig for Folketinget at  

 fremsætte:
 Forslag til lov om ændring af byggeloven  

 (Modernisering af bebyggelsesregulerende bestemmelser,  

 handicaptilgængelighed m.v.).
(Lovforslag nr.
L 44).
Baggrunden for lovforslaget er en modernisering og  

 forenkling af reglerne om byggesagsbehandling Lovforslaget tager udgangspunkt  

 i en betænkning afgivet i juni 2000 af Moderniseringsudvalget.
De  

 foreslåede ændringer skal gøre bestemmelserne mere  

 tidssvarende og fleksible   og samtidig enklere for borgerne, de  

 professionelle og de kommunale myndigheder at arbejde med.
Udover  

 ændringer foreslået af Moderniseringsudvalget, foreslås nye  

 regler i byggeloven til opfølgning af byggevaredirektivet og en  

 udvidelse af ministerens adgang til at fastsætte krav til bebyggelsers  

 handicaptilgængelighed.
 Lovforslaget indeholder følgende  

 hovedelementer:
Reglerne om grundstørrelser ved udstykning, om  

 faste maksimale bebyggelsesprocenter og bebyggelseshøjder forenkles.  

 Desuden forenkles reglerne om mindsteafstand til skel og kravet om mulighed  

 for udstykning ophæves for det støttede byggeri og for private  

 andelsboliger.
Der foreslås desuden indført en  

 bagatelgrænse for naboorientering   i lighed med den gældende i  

 planloven.
Med de foreslåede ændringer er der både lagt  

 vægt på hensynet til naboers interesser og på ønsket  

 om at forenkle og lette den kommunale byggesagsbehandling.
 I overensstemmelse med FN s standardregler om lige  

 muligheder for handicappede foreslås det desuden, at ministeren  

 får adgang til at sikre handicappede bedre adgang til faste  

 konstruktioner og anlæg, samt at fastsætte regler om installation  

 af tekniske hjælpemidler i forsamlingslokaler.
For så vidt angår de økonomiske og  

 administrative konsekvenser for det offentlige, ventes de foreslåede  

 krav om faste installationer af tekniske hjælpemidler til handicappede  

 og niveaufri adgang at betyde mindre merudgift for det offentlige.
Modsat  

 ventes forenklingen af de bebyggelsesregulerende regler og reglerne om  

 naboorientering at indebære en væsentlig administrativ lettelse  

 for kommunerne.
 For så vidt angår økonomiske og  

 administrative konsekvenser for erhvervslivet forventes handicapreglerne at  

 medføre en meget begrænset merudgift for den private bygherre  

 mens forenklingen af de bebyggelsesregulerende regler og opfølgningen  

 på byggevaredirektivet ventes at medføre økonomiske og  

 administrative lettelser for erhvervslivet.
 Lovforslaget skønnes ikke at have EU-retlige,  

 miljømæssige eller ligestillingsmæssige konsekvenser.
 Idet jeg i øvrigt henviser til lovforslaget og de  

 bemærkninger, som ledsager det, skal jeg anbefale forslaget til Tingets  

 velvillige behandling.
