Skriftlig fremsættelse (10. december 2003) Økonomi- og  

 erhvervsministeren  

  

 (Bendt Bendtsen) :
 Herved tillader jeg mig for Folketinget at fremsætte:
Forslag til lov om  

 ændring af byggeloven, planloven og lov om statens byggevirksomhed (Lovforslag nr.
L 106).
Med forslag til lov om ændring af byggeloven, planloven og lov  

 om statens byggevirksomhed har regeringen taget initiativ til at forbedre  

 handicaptilgængeligheden til det eksisterende byggeri.
Endvidere har  

 regeringen  

 taget initiativ til at sikre muligheden for offentlig indsigt i årsagerne til  

 alvorlige ulykker i byggeriet.
Herudover foretages med lovforslaget mindre ændringer af  

 byggeloven vedrørende husbåde og kommunale parkeringsfonde, og som følge  

 heraf  

 en konsekvensændring af planloven.
Endelig fastlægger lovforslaget  

 ressortfordelingen mellem økonomi- og erhvervsministeren og finansministeren  

 i  

 lov om statens byggevirksomhed efter By- og Boligministeriets nedlæggelse.
Mange handicappede har i dag ikke adgang til store dele af det  

 eksisterende byggeri, da dette er opført efter ældre byggelovgivning, som  

 ikke  

 varetog samme tilgængelighedshensyn som den nugældende byggelovgivning.
Med  

 lovforslaget bemyndiges økonomi- og erhvervsministeren til at fastsætte  

 nærmere  

 regler om, at anvendelsesområdet for byggelovgivningens  

 tilgængelighedsbestemmelser udvides i forbindelse med ombygninger i det  

 eksisterende byggeri, så der samtidig med ombygningerne sker  

 tilgængelighedsforbedringer.
Ulykken i Siemens Arena viste os, at der eksisterer et behov  

 for, at offentligheden kan få indsigt i årsagerne til alvorlige ulykker i  

 byggeriet.
I denne del af lovforslaget bemyndiges økonomi- og  

 erhvervsministeren til at iværksætte undersøgelser af alvorlige ulykker i  

 byggeriet, eller til at kræve oplysninger udleveret fra andre allerede  

 igangsatte undersøgelser.
Formålet er at forhindre lignende ulykker i  

 fremtiden  

 gennem opsamling og formidling af erfaringer.
 Lovforslagets tilgængelighedsdel medfører merudgifter for  

 offentlige og private bygherrer.
 De statslige merudgifter afholdes inden for de enkelte  

 ministeriers egne rammer. (Amts)kommunerne får som følge af lovforslaget  

 merudgifter på 32,5 mio. kr. i 2005 og 43,3 mio. kr. i 2006 og 2007. Der er  

 opnået enighed med de kommunale parter om lovforslagets økonomiske  

 konsekvenser.  

 Merudgifterne for erhvervslivet forventes at toppe i 2007 på 90 mio. kr.
Forslaget vedrørende adgang til at iværksætte undersøgelser  

 skønnes ikke at have økonomiske og administrative konsekvenser for amter,  

 kommuner og erhvervslivet.
I tilfælde af ulykker og iværksættelse af en  

 offentlig undersøgelse, må staten påregne at skulle afholde udgifter til  

 gennemførelse af denne undersøgelse.
De øvrige ændringer af byggeloven skønnes ikke at have  

 økonomiske og administrative konsekvenser for staten, amterne, kommunerne og  

 erhvervslivet.
Det samme gælder ændringen af lov om statens byggevirksomhed.
 Forslaget har ingen miljømæssige konsekvenser.
 Forslaget indeholder ingen EU-retlige aspekter.
 Det foreslås, at lovændringen træder i kraft den 1. april 2004,  

 dog træder forslagets tilgængelighedsdel i kraft den 1. januar 2005, og  

 ændringen af lov om statens byggevirksomhed træder i kraft dagen efter lovens  

 bekendtgørelse i Lovtidende.
 Idet jeg i øvrigt henviser til lovforslaget og de bemærkninger,  

 der ledsager det, skal jeg anbefale forslaget til Tingets velvillige  

 behandling.
