Dispensation for afbrydelse i medlemskab og indbetaling af efterlønsbidrag Ankenævnet har behandlet Deres klage på møde den 9. oktober 2008.
Nævnet traf denne A F G Ø R E L S E De får en dispensation for Deres afbrud i medlemskab og indbetaling af efterlønsbidrag.
Det er dog en betingelse, at De betaler kontingent og efterlønsbidrag for den periode, hvor afbrydelsen fandt sted.
 Ankenævnet ændrer således Arbejdsdirektoratets afgørelse af den 23. oktober 2007.
B E G R U N D E L S E De fyldte 60 år den 8. december 2005 og a-kassen har oplyst, at De har søgt efterlønsbevis den 9. januar 2006. Den ansøgning er ikke afgjort.
De var medlem af a-kasse fra den 2. januar 1992 og frem til den 31. marts 2007, hvor De blev slettet på grund af kontingentrestance.
De havde forinden fået brev om, at De kunne forhindre slettelsen, hvis De betalte senest den 27. juni 2007.
 De er optaget som medlem af a-kassen igen fra den 3. oktober 2007.
Ved brev af den 10. juli 2007 klagede De over, at De var blevet slettet som medlem, og i samme brev oplyser De, at De på grund af sygefravær i vinteren 2006/2007 ikke kunne betale kontingent for april kvartal 2007. Da Deres mor samtidig blev syg og døde, gik tiden uden at De fik betalt.
De oplyser også i brevet, at De søger dispensation til at genindtræde i a-kasse-systemet, og at De nu kan betale for april og juli kvartaler.
 De har i klagen til Arbejdsmarkedets Ankenævn bl.a. oplyst, at De ikke var adviseret om, at den sædvanlige PBS-overførslen var tilbageført af banken.
A-kassen sendte Deres brev videre til Arbejdsdirektoratet som en klage over, at De var blevet slettet.
A-kassen oplyste til Arbejdsdirektoratet, at De efter sletningen ikke havde søgt om nyt medlemskab af [a-kassens navn udeladt].
A-kassen tog ikke stilling til den del af Deres brev, der drejede sig om genoptagelse og dispensation.
Arbejdsdirektoratet afviste at behandle Deres klage, fordi den var modtaget for sent.
Heller ikke Arbejdsdirektoratet tog stilling til Deres anmodning om dispensation til genindtræden i a-kasse-systemet.
I brev af den 10. august 2007 oplyste a-kassen, at De, hvis De meldte Dem i a-kasse igen, kunne søge om dispensation for kravet om indbetaling af efterlønsbidrag i den periode, hvor De havde været slettet.
A-kassen oplyste, at De skulle komme med en skriftlig ansøgning om dispensation, som De kunne sende sammen med anmodningen om optagelse i a-kassen.
 De sendt herefter en ny anmodning om dispensation, der er dateret den 3. oktober 2007.
Direktøren for Arbejdsdirektoratet kan undtagelsesvis tillade, at der ses bort fra afbrydelser i medlemskabet og indbetaling af efterlønsbidrag.
Tilladelsen kan gøres betinget af, at medlemmet efterbetaler bidrag til arbejdsløshedsforsikringen og efterlønsbidrag for den pågældende periode.
 Nævnet har givet dispensation for afbrydelse i medlemskabet fx når der har været tale om en kortvarig afbrydelse af undskyldelige grunde, fx PBS-fejl.
 Arbejdsmarkedets Ankenævn finder, at der har været tale om en kortvarig afbrydelse, idet De rettede henvendelse til a-kassen/Arbejdsdirektoratet om genoptagelse og dispensation allerede den 10. juli 2007, dvs. få dage efter fristen for betaling af kontingent og efterlønsbidrag.
 Arbejdsmarkedets Ankenævn finder endvidere, at de personlige problemer, som De har anført som baggrunden for restancen, og det forhold at De ikke blev adviseret om at PBS-overførelsen var tilbageført, sammenholdt med at De rettede henvendelse til a-kassen om genoprettelse af medlemskab og dispensation så snart De blev opmærksom på slettelsen, er en særlig undskyldelig omstændighed.
 Arbejdsmarkedets Ankenævn har endvidere lagt vægt på, at såfremt Deres ansøgning om efterlønsbevis imødekommes, skal De ikke betale efterlønsbidrag.
Dispensationen er betinget af, at De efterbetaler bidrag til arbejdsløshedsforsikringen og efterlønsbidrag for den periode, der mangler.
De kan således ikke undlade at betale efterlønsbidrag, så længe Deres ansøgning om efterlønsbevis ikke er imødekommet.
R E G L E R Ankenævnet henviser til  § 74 a, stk. 7 i lov om arbejdsløshedsforsikring m.v., jf. lovbekendtgørelse nr. 994 af 8. august 2007.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
 Arbejdsmarkedets Ankenævn beklager sagsbehandlingstiden.
På ankenævnets vegne De kan læse om afgørelsens retlige grundlag på de følgende sider.
 Kopi til:
 [Adressat udeladt]  Arbejdsdirektoratet, Stormgade 10, Postboks 1103, 1009 København K J.nr.
Regler Lov om arbejdsløshedsforsikring m.v., jf. lovbekendtgørelse nr. 994 af 8. august 2007 § 74 a.
Stk. 7. Direktøren for Arbejdsdirektoratet kan undtagelsesvis tillade, at der ses bort fra afbrydelser i medlemskabet og indbetaling af efterlønsbidrag ved afgørelsen af, om kravene i stk. 2-4 er opfyldt.
Tilladelsen kan gøres betinget af, at medlemmet efterbetaler bidrag til arbejdsløshedsforsikringen og efterlønsbidrag for den pågældende periode.
