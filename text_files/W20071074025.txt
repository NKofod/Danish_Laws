Ophævelse af afgørelse vedrørende kommunal lægekonsulent Nævnet fandt grundlag for at imødekomme anmodningen om genoptagelse af sagen, hvor nævnet traf afgørelse den 31. januar 2002, idet nævnet fandt, at der var begået væsentlige sagsbehandlingsfejl ved behandlingen af sagen.
 Nævnet ophævede herefter den afgørelse, der blev truffet den 31. januar 2002 vedrørende lægekonsulentens behandling af patienten den 9. august 2000 og i forbindelse med udfærdigelsen af erklæring af 20. oktober 2000.
Patientklagenævnet oplyste, at nævnet ikke behandler klager over sundhedspersoner, når disse fungerer i administrative stillinger, for eksempel som sagkyndige i en socialforvaltning, idet de omtalte personers virksomhed ikke består i at deltage i eller have ansvaret for patientbehandling.
I det omfang de nævnte personer for eksempel afgiver skriftlige voteringer i enkeltsager, er deres virksomhed ikke omfattet af pligtbestemmelsen om omhu og samvittighedsfuldhed i eksempelvis lægelovens § 6, og voteringerne kan heller ikke betragtes som lægeerklæringer efter lægelovens § 8.
 Videre oplyste nævnet, at klager over de pågældende lægers opførsel, vurderinger og voteringer skal rettes til den pågældendes arbejdsgiver i den konkrete funktion.
 Nævnet fandt på denne baggrund, at patientens klage over lægekonsulenten ikke kunne behandles af nævnet.
