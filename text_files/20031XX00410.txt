Skriftlig fremsættelse (28. april 2004) Skatteministeren  

  

 (Svend Erik Hovmand):
 Herved tillader jeg mig for Folketinget at fremsætte:
Forslag til lov om afgift  

 af mineralsk fosfor i foderfosfat (Lovforslag nr.
L 238).
 I forbindelse med aftalerne om Vandmiljøplan III (VMP III)  

 indgik regeringen (Det Konservative Folkeparti og Venstre) en aftale med  

 Dansk  

 Folkeparti og Kristendemokraterne om indførelse af en afgift på mineralsk  

 fosfor som tilsættes foderblandinger.
 En afgift på mineralsk fosfor vil medvirke til en reduktion  

 af landbrugets overskud af fosfor.
Der foreslås hermed en afgift på mineralsk fosfor, som  

 tilsættes foderblandinger.
Mineralsk fosfor tilsættes foderblandinger, hvor  

 der  

 ikke er tilstrækkeligt med tilgængeligt fosfor.
En afgift skal øge  

 incitamentet  

 til øget anvendelse af fytase (enzym, som fremmer tilgængeligheden af det  

 naturligt forekommende fosfor), øge incitamentet til anvendelse af mineralsk  

 fosfor og foderblandinger med en højere tilgængelighed, samt øge incitamentet  

 til en mere præcis fodring med fosfor.
Afgiften udgør 4 kr./kg mineralsk fosfor.
Provenuet fra en  

 afgift på mineralsk fosfor tilbageføres ved en reduktion af den amtskommunale  

 grundskyld for landbrug, gartnerier, planteskoler samt frugtplantager.
Forslaget skønnes i øvrigt at være i overensstemmelse med  

 EU-retten, men skal godkendes i forhold til EU-statsstøtteregler.
Loven  

 forventes at træde i kraft 1. januar 2005.
 Med disse bemærkninger skal jeg anbefale forslaget til  

 Folketingets velvillige behandling.
