En enlig forsørger med 2 børn, som modtog hjælp efter bistandslovens §  

 37, stk. 4, fandtes ikke at have været berettiget til supplerende hjælp i  

 anledning af det ældste barns konfirmation.
Ankestyrelsen fandt ikke grundlag  

 for at fastslå, at en faders konfirmationsbidrag kun var beregnet til at  

 dække 3/5 af udgiften til et barns konfirmation.
Ankestyrelsen fandt derfor  

 ikke, at der ud fra en generel betragtning kunne ydes hjælp til udgifter til  

 konfirmation i henhold til bistandslovens § 43, stk. 2, eller § 40, stk. 1.
 Spørgsmålet, om en sådan hjælp kunne ydes, måtte således bero på en  

 konkret bedømmelse i hvert enkelt tilfælde.
 REDEGØRELSE FOR SAGEN:
 En fraskilt kvinde, der havde forældremyndigheden over 2 børn, søgte i  

 marts 1984 det sociale udvalg om hjælp i anledning af det ældste barns  

 konfirmation i april 1984. Ansøgeren havde modtaget konfirmationsbidrag fra  

 barnets fader, men angav at mangle penge til tøj til sig selv og det yngste  

 barn samt til festen.
Om ansøgerens økonomiske forhold var det oplyst, at hun siden april 1983  

 havde modtaget kontanthjælp udmålt efter bistandslovens § 37, stk. 2. Hjælpen  

 udgjorde 4.053 kr. månedlig.
Ansøgeren overgik pr. 1. februar 1984 til  

 udmåling af hjælp efter bistandslovens § 37, stk. 4. Dette medførte ingen  

 reduktion i den udmålte hjælp.
Herudover fik ansøgeren udbetalt børnebidrag  

 med 550 kr. pr. måned pr. barn samt forhøjet og ekstra børnetilskud, der for  

 april kvartal 1984 udgjorde 2.397 kr.
Ansøgerens faste udgifter var 1.856 kr.  

 om måneden.
 Det sociale udvalg gav afslag på ansøgningen under henvisning til, at  

 ansøgeren havde fået udbetalt konfirmationsbidrag til dækning af de  

 merudgifter, der var i forbindelse med konfirmationen.
 AFGØRELSEN, DER KLAGES OVER:
Amtsankenævnet pålagde det sociale udvalg at yde hjælp til konfirmationen  

 med et beløb på 1.000 kr.
Under hensyn til, at konfirmationsbidraget fra  

 faderen svarede til 3/5 af udgiften og til, at ansøgeren ikke selv havde  

 tilstrækkelige midler, fandt nævnet, at ansøgeren måtte anses for berettiget  

 til hjælp til dækning af egen andel af udgifterne ved barnets konfirmation.
 KLAGEN TIL ANKESTYRELSEN:
Det sociale udvalg gjorde gældende, at der ved ansøgningen ikke forelå  

 dokumenterede enkeltstående udgifter, der ikke kunne afholdes inden for  

 konfirmationsbidragets beløb.
Udvalget henviste endvidere til, at ansøgeren  

 økonomisk var dækket ind i henhold til bistandslovens § 37, stk. 4, med et  

 underholdsbeløb på 2.197 kr. pr. måned, når rimelige udgifter var betalt,  

 svarende til hvad der maximalt kunne ydes til en enlig i henhold til  

 bistandslovens § 37, stk. 2, og at pågældende ud af dette beløb måtte afholde  

 udgifter til egen beklædning.
Med hensyn til ekstrabeklædning til barnet samt  

 udgifter til afholdelse af festen fandt socialudvalget, at ansøgeren havde  

 mulighed for at afholde disse udgifter af faderens konfirmationsbidrag, idet  

 der ikke var ansøgt om eller dokumenteret andre udgifter i forbindelse med  

 konfirmationen.
 Det sociale udvalg henviste endelig til, at amtsankenævnets afgørelse  

 måtte få generel betydning for enlige forsørgere, der modtager hjælp efter  

 bistandsloven, samt for enlige forsørgere, der iøvrigt har et tilsvarende  

 økonomisk niveau, idet der i den foreliggende sag ikke var dokumenteret  

 enkeltudgifter, som oversteg det beløb, som klageren havde fået udbetalt.
 LOVGRUNDLAG:
 Bistandsloven §§ 40, stk. 1, og 43, stk. 2.
 Socialministeriets cirkulære af 20. december 1982 om kontanthjælp efter  

 bistandsloven, pkt. 23 og 45.
 ANKESTYRELSENS AFGØRELSE:
Ankestyrelsen finder ikke grundlag for at fastslå, at en faders  

 konfirmationsbidrag kun er beregnet til at dække 3/5 af udgiften til et barns  

 konfirmation.
Ankestyrelsen finder derfor ikke, at der ud fra en generel  

 betragtning kan ydes hjælp til udgifter til konfirmation i henhold til  

 bistandslovens § 43, stk. 2, eller § 40, stk. 1. Spørgsmålet, om en sådan  

 hjælp kan ydes, må således bero på en konkret bedømmelse i hvert enkelt  

 tilfælde.
 Efter oplysningerne om ansøgerens økonomiske forhold finder ankestyrelsen  

 ikke, at amtsankenævnet har haft tilstrækkeligt grundlag for at pålægge det  

 sociale udvalg at yde ansøgeren hjælp efter bistandslovens § 43, stk. 2, i  

 anledning af konfirmationen.
 Ankestyrelsen ændrer således amtsankenævnets afgørelse.
 Ankestyrelsens afgørelse medfører dog ikke, at ansøgeren skal  

 tilbagebetale den hjælp, der er udbetalt hende i henhold til amtsankenævnets  

 afgørelse.
