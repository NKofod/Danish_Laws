I forbindelse med anmodning om vejomlægning nedlagde to lodsejere  

 påstand om, at der ikke blev givet tilladelse til omlægningen på grund af de  

 færdselsmæssige ulemper, omlægningen ville medføre for kørsel med  

 landbrugsmaskiner samt lastbiler.
Vejen ønskedes omlagt af sikkerhedsmæssige  

 årsager, idet vejen forløb mellem en lodsejers bygninger.  

 Overtaksationskommissionen fandt, at der ved den påtænkte omlægning af vejen  

 blev etableret et fornødent alternativ til den strækning af vejen mellem  

 bygningerne, der skulle nedlægges.
De to lodsejeres protest mod  

 vejomlægningen blev herefter ikke taget til følge og taksationskommissionens  

 kendelse blev herefter stadfæstet.
 Med hensyn til sagens omkostninger ændredes taksationskommissionens  

 kendelse således, at de to ankende lodsejere hver burde udrede 5000 kr. af  

 kommunens udgifter til sagens behandling.
År 1990, den 6. august, blev af Overtaksationskommissionen for Århus  

 amtsrådskreds og en del af Ringkøbing amtsrådskreds i sag 3, lb.nr. 3/1990 Klara Pedersen, Kærvej 40, Uggelhuse, og Tage Helles, Kastrupvej 17, Langkastrup, påanket kendelse om omlægning af privat fællesvej over matr.nr. 42 a  

 af Langkastrup by, Virring afsagt sålydende k e n d e l s e:
 Den af vejtaksationskommissionen for Århus amtsrådskreds I (nord) den 9.  

 marts 1990 afsagte kendelse, hvorved en af Klara Pedersen, Kærvej  

 40, Uggelhuse, og Tage Helles, Langkastrup, som ejer af henholdsvis  

 ejendommen matr.nr. 1 e af Langkastrup by, Virring, og af ejendommen matr.nr.  

 5 a af Langkastrup by, Virring, fremsat protest mod Sønderhald kommunes  

 beslutning af 9. august 1988 om omlægnig af den over ejendommen matr.nr. 42  

 a, Langkastrup by, Virring, førende private fællesvej ikke er blevet taget  

 til følge, er alene påanket af Klara Pedersen og Tage Helles.
 Efter at parterne har haft lejlighed til at redegøre for deres  

 standpunkter i skriftlige indlæg, har Overtaksationskommissionen den 6.  

 august 1990 foretaget besigtigelse af forholdene på stedet og afholdt møde  

 med parterne, der herunder har kunnet nedlægge deres endelige påstande og  

 nærmere begrunde disse.
 Lodsejerne, der har været repræsenteret ved advokat, har gentaget deres  

 påstand for taksationskommissionen, hvorefter der ikke gives tilladelse til  

 omlægning af den private fællesvej som sket ved Sønderhald kommunes  

 beslutning af 9. august 1988, medens påstanden om tilkendelse af erstatning  

 for omlægning af vejen nu er frafaldet.
Kommunen har principalt påstået sagen afvist og subsidiært påstået den  

 indankede kendelse stadfæstet dog således, at det i henhold til  

 privatvejslovens § 55 pålægges lodsejerne at udrede omkostningerne ved sagens  

 behandling for såvel Taksationskommissionen som Overtaksationskommissionen,  

 idet det efter kommunens opfattelse ikke har været rimeligt at kræve sagen  

 forelagt for taksationsmyndighederne.
I denne forbindelse er det oplyst, at  

 vejbestyrelsens udgifter i forbindelse med sagens behandling i første instans  

 har udgjort 13.844,28 kr.
Til støtte for deres påstand har lodsejerne anført, at den private fællesvej har haft sit nuværende forløb i mands minde, at der efter det oplyste ikke på noget tidspunkt er indtruffet ulykker,  

 eller er opstået fare for dette, at den nuværende vej mellem bygningerne er rigelig bred til, at to  

 køretøjer kan passere hinanden, at vejen i vidt omfang benyttes af mejetærskere, landbrugsmaskiner samt  

 store lastvogne i form af kalkvogne med anhænger, renovationsvogne m.v., og  

 at det vil blive vanskeligt, navnligt for så vidt angår sidste kategori, at  

 komme rundt i det sving, der nu opstår i forbindelse med vejomlægningen, at en omlægning af vejen som foreslået til 4,5 m ikke kan anses for  

 tilstrækkelig bred, at en omlægning af vejen således vil indebære en betydelig større risiko  

 for uheld henset til den dårlige oversigt, der vil være tillige med, at der  

 vil fremkomme et meget skarpt og svært passabelt sving, at den omlagte vej kommer til at forløbe over et lavtliggende område, der  

 nødvendiggør en forstærkning af vejen, og at lodsejernes hidtidige overkørsel fra Kærvej ikke længere kan benyttes.
Til støtte for sin påstand har kommunen anført, at den omhandlede private fællesvej for så vidt angår det pågældende  

 vejstykke, der forlægges, ikke er eneste adgangsvej til nogen ejendom eller  

 lodder af en sådan, og at det pågældende vejstykke, som forlægges, ikke er af vigtighed for  

 nogen ejendom med vejret til den private fællesvej.
Det fremgår af sagens oplysninger, at den pågældende private fællesvej er afskåret fra kommunevej nr.  

 9, Kærvej, ved jernbanelinien Randers-Ryomgård, men udmunder i nævnte  

 kommunevej i øst ved ejendommen matr.nr. 90 af Langkastrup by, Uggelhuse, og  

 i vest ved ejendommen matr.nr. 2 l sammesteds, at vejens længde i alt andrager 510 m, at Klara Pedersens ejendom matr.nr. 1 e er en nedlagt landbrugsejendom,  

 der anvendes til beboelse med tilhørende have og et græsbevokset engareal,  

 medens den lod af Tage Helles' ejendom matr.nr. 5 a, der er beliggende ved  

 vejen, er på 2,4 ha, og at lodden for tiden er udlagt til vedvarende græs,  

 samt at omlægningen af vejen kun berører adgangen til de to lodsejeres  

 ejendomme østfra, medens den eksisterende adgang til ejendommen vestfra  

 opretholdes uændret.
 Efter det ved besigtigelsen konstaterede, oplysningerne om den påtænkte  

 forlægning af vejen og oplysningerne om de to ankende lodsejeres brug af  

 vejen, finder Overtaksationskommissionen, at der ved den påtænkte omlægning  

 af vejen etableres et fornødent alternativ til den strækning af vejen mellem  

 bygningerne, der nedlægges.
 Overtaksationskommissionen kan herefter tiltræde, at de ankende lodsejeres  

 protest mod vejomlægningen ikke er taget til følge.
 Efter sagens karakter findes de to ankende lodsejere hver at burde dække  

 en del af kommunens udgifter til sagens behandling som nedenfor bestemt.
 This bestemmes:
 Den indankede kendelse stadfæstes.
