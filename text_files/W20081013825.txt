Offererstatningslovens § 10 - for sen eller manglende anmeldelse til politiet, nævnets j. nr. 07-520-08976 N. j.nr. 07-520-08976 Ansøger, der var ansat på en kommuneskole som teknisk serviceleder, søgte om erstatning som følge af, at viceskoleinspektøren på skolen skulle have holdt en kniv mod hans hals og sagt: Nu er du færdig.
Forholdet var ikke politianmeldt, hvilket ifølge ansøger skyldtes frygt for repressalier og mangel på vidner.
Skoleinspektøren og Børne- og Ungdomsforvaltningen i kommunen oplyste, at ansøger på et kontaktmøde mellem ansøger, skoleinspektøren, administrationschefen for Børne- og Ungdomsforvaltningen og ansøgers tillidsrepræsentant havde fortalt om verbale trusler fra viceskoleinspektøren, men ikke om trusler med en kniv.
Skoleinspektøren oplyste, at ansøger på direkte forespørgsel havde sagt på mødet, at han ikke ønskede at politianmelde de verbale trusler.
 Nævnet fandt ikke grundlag for at se bort fra den manglende anmeldelse til politiet, idet nævnet bemærkede, at frygt for repressalier normalt ikke anses som en undskyldning for ikke at medvirke til sagens opklaring.
Endvidere fandt nævnet det i øvrigt ikke godtgjort, at der var sket en straffelovsovertrædelse.
Nævnet lagde vægt på, at viceskoleinspektøren nægtede at have truet ansøger, hverken verbalt eller med en kniv, og at der ikke var vidner, der kunne bekræfte, at truslerne var blevet fremsat.
Der var heller ikke oplyst andre omstændigheder i sagen, der kunne godtgøre, at der var sket en straffelovsovertrædelse.
