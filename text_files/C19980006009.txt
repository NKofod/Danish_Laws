1. Indledning Dette cirkulære omtaler de ændringer, der er gennemført ved lov nr. 976 af  

 17. december 1997 om ændring af kildeskatteloven, virksomhedsskatteloven,  

 konkursskatteloven og boafgiftsloven (Ægtefællers fordeling af resultat fra  

 fælles drevet erhvervsvirksomhed og lempelse af beskatningen af gaver mellem  

 ugifte samlevende m.v.).
2. Ægtefællers fordeling af resultat fra fælles drevet  

 erhvervsvirksomhed 2.1. Fordelingsreglerne i kildeskattelovens § 25 A I henhold til kildeskattelovens § 25 A, stk. 1, beskattes indkomst  

 vedrørende en erhvervsvirksomhed ved opgørelsen af skattepligtig indkomst,  

 personlig indkomst og kapitalindkomst hos den ægtefælle, der i overvejende  

 grad driver virksomheden, uanset hvem af ægtefællerne, der ejer virksomheden.  

 Benyttes virksomhedsordningen, medregnes evt. kapitalafkast efter  

 virksomhedsskattelovens § 7 dog ved ejerens indkomstopgørelse, jf.  

 kildeskattelovens § 25 A, stk. 2. Hvis ingen af ægtefællerne deltager aktivt  

 i driften af virksomheden, beskattes over- eller underskud dog hos den  

 ægtefælle, der har rådighed over virksomheden.
Deltager begge ægtefæller i væsentligt omfang i driften af  

 erhvervsvirksomheden, kan ægtefæller, der er samlevende ved indkomstårets  

 udløb, overføre indtil 50 pct. af virksomhedens overskud til den  

 medarbejdende ægtefælle som skattepligtig indkomst (personlig indkomst) hos  

 denne.
Det overførte beløb kan dog ikke overstige et grundbeløb på 117.300  

 kr., som reguleres efter personskattelovens § 20. For 1998 kan overførslen  

 maksimalt udgøre 155.100 kr.
 Som et alternativ til reglerne om overførsel af overskud til medarbejdende  

 ægtefælle kan ægtefæller, der begge deltager i driften af den ene ægtefælles  

 eller begges erhvervsvirksomhed, indgå en lønaftale, jf. kildeskattelovens §  

 25 A, stk. 7. Indgår ægtefællerne en lønaftale, betragtes den ægtefælle, der  

 i overvejende grad driver virksomheden og dermed skal medregne overskuddet  

 vedrørende erhvervsvirksomheden, som arbejdsgiver, mens den anden ægtefælle  

 betragtes som lønmodtager.
 Dette indebærer, at ægtefællerne i skattemæssig henseende har de  

 rettigheder og forpligtelser, som knytter sig til at have status som  

 arbejdsgiver og lønmodtager.
Med ændringsloven er der indsat en ny bestemmelse i kildeskattelovens § 25  

 A, stk. 8, der under visse betingelser gør det muligt for ægtefæller med  

 skattemæssig virkning at foretage en friere fordeling af resultatet fra en  

 virksomhed, som de driver i fællesskab.
Bestemmelsen giver ægtefæller  

 udvidede muligheder for med skattemæssig virkning at fordele resultatet fra  

 deres i fællesskab drevne erhvervsvirksomhed, idet reglerne om overførsel til  

 medarbejdende ægtefælle og reglerne om lønaftale mellem ægtefæller  

 opretholdes, jf. også oversigten under afsnit 2.1.4.
2.1.1. Ændring af reglerne om lønaftale i § 25 A, stk. 7 I henhold til kildeskattelovens § 25 A, stk. 7, er det en betingelse for  

 at tillægge en lønaftale skattemæssig virkning, at pligterne efter  

 kildeskatteloven til at indeholde og indbetale A-skat overholdes.
Det har  

 imidlertid ikke hidtil fremgået direkte af bestemmelsen, hvorvidt det er en  

 betingelse for at tillægge en lønaftale skattemæssig virkning, at der  

 indeholdes og indbetales arbejdsmarkedsbidrag efter reglerne i lov om  

 arbejdsmarkedsfonde.
Det er blevet præciseret med ændringsloven.
2.1.2. Den nye fordelingsregel i § 25 A, stk. 8 Ved ændringsloven er der indsat en ny bestemmelse i kildeskattelovens § 25  

 A, stk. 8, der gør det muligt for ægtefæller med skattemæssig virkning at  

 foretage en friere fordeling af resultatet fra en virksomhed, som de driver i  

 fællesskab.
 Hensigten med den nye bestemmelse er at gøre reglerne mere fleksible,  

 således at den skattemæssige behandling af ægtefællerne i disse tilfælde i  

 videst muligt omfang svarer til den skattemæssige behandling af  

 erhvervsfællesskaber, hvor der ikke er et interessefællesskab mellem  

 deltagerne.
 Det er en betingelse, at ægtefællerne begge deltager i væsentligt  

 og ligeligt omfang i driften af virksomheden, at de hæfter i samme  

 omfang for virksomhedens forpligtelser, og at fordelingen er sagligt  

 begrundet i virksomhedens drift. Ægtefællernes faglige baggrund er uden  

 betydning for anvendelsen af bestemmelsen.
 For ægtefæller, der opfylder betingelserne, medfører bestemmelsen, at  

 begge ægtefæller - afhængig af virksomhedens overskud - har mulighed for at  

 medregne indkomst fra virksomheden uden begrænsning og derfor kan udnytte  

 bundfradraget ved beregning af topskatten på 251.200 kr. (1998) fuldt ud.  

 Hvis ægtefællerne udelukkende kan anvende reglerne om overførsel til  

 medarbejdende ægtefælle, vil den ene ægtefælle højst kunne medregne 155.100  

 kr. (1998) af virksomhedens overskud ved opgørelsen af sin skattepligtige  

 indkomst. Ægtefællernes samlede skat ved anvendelse af den nye  

 fordelingsregel kan således blive mindre end, det vil være tilfældet, hvis  

 reglerne om overførsel til medarbejdende ægtefælle anvendes.
 Hvis ægtefællerne ikke opfylder betingelserne for at fordele virksomhedens  

 resultat efter § 25 A, stk. 8, og værdien af den medarbejdende ægtefælles  

 arbejdsindsats overstiger beløbsbegrænsningen for overførsel af overskud på  

 155.100 kr. (1998), har ægtefællerne fortsat mulighed for at indgå en  

 lønaftale, idet det aftalte vederlag kan fastsættes til, hvad der kan opnås i  

 et tilsvarende ansættelsesforhold i en anden virksomhed.
 Den nye bestemmelse i § 25 A, stk. 8, kan - ligesom reglerne om overførsel  

 til medarbejdende ægtefælle - ikke anvendes i de indkomstår, hvor en  

 lønaftale helt eller delvist har fundet anvendelse i hele året eller en del  

 af året.
Anvendelsen af bestemmelsen er frivillig og sker - ligesom overførsel til  

 medarbejdende ægtefælle - på ægtefællernes anmodning i forbindelse med  

 indgivelsen af selvangivelsen for det pågældende indkomstår.
Hvis reglen  

 anvendes, vil begge ægtefæller i skattemæssig henseende blive anset som  

 selvstændigt erhvervsdrivende.
Hvis reglen ikke (kan) anvendes i et  

 efterfølgende indkomstår, vil den ene ægtefælle ikke længere kunne anses for  

 selvstændigt erhvervsdrivende, men den anden ægtefælle vil kunne succedere i  

 dennes skattemæssige forhold vedrørende virksomheden.
2.1.2.1. Betingelsen om væsentlig og ligelig deltagelse i  

 virksomhedens drift Det er en betingelse for at anvende bestemmelsen i § 25 A, stk. 8, at  

 begge ægtefæller deltager i væsentligt og ligeligt omfang i virksomhedens  

 drift.
Deltagelse i væsentligt omfang svarer til betingelsen for at anvende  

 reglerne om medarbejdende ægtefælle.
Hvis ingen af ægtefællerne deltager  

 aktivt i driften af virksomheden, beskattes over- eller underskud som efter  

 gældende regler hos den ægtefælle, der har rådighed over virksomheden.
Derudover kræves, at ægtefællerne deltager i ligeligt omfang i  

 virksomhedens drift.
Hermed menes først og fremmest, at ægtefællerne yder  

 tilnærmelsesvis den samme arbejdsindsats i virksomheden.
Det er ikke et krav,  

 at arbejdsindsatsen er nøjagtig den samme, men hvis den ene ægtefælle  

 deltager heltids i virksomhedens drift, og den anden ægtefælle har lønarbejde  

 - eksempelvis 15 timer om ugen - udover deltagelsen i virksomheden, er der en  

 formodning for, at ægtefællerne ikke deltager i ligeligt omfang i driften af  

 virksomheden.
Deltager begge ægtefæller heltids i driften af virksomheden uden samtidig  

 at have lønarbejde, må ægtefællerne derimod antages at deltage ligeligt i  

 virksomhedens drift.
Deltager ingen af ægtefællerne heltids i virksomheden,  

 vil bestemmelsen også kunne anvendes, hvis ægtefællerne deltager væsentligt  

 og ligeligt i virksomhedens drift.
Baggrunden for det anførte er, at målgruppen for den nye  

 fordelingsbestemmelse er ægtefæller, der driver virksomhed sammen som  

 ligeværdige partnere.
Det er ikke hensigten, at ægtefæller skal kunne anvende  

 bestemmelsen, hvis den ene af ægtefællerne har lønarbejde i ikke uvæsentligt  

 omfang ved siden af arbejdet i virksomheden, mens den anden ægtefælle  

 arbejder heltids i virksomheden.
Lønarbejde i ubetydeligt omfang ved siden af  

 virksomhedsdeltagelsen, udelukker derimod ikke anvendelse af bestemmelsen.
Det betyder, at den ene ægtefælles lønarbejde 15 timer eller mere om ugen  

 betragtes som lønarbejde i ikke uvæsentligt omfang ved siden af  

 virksomhedsdeltagelsen, og at ægtefællerne i så fald må formodes ikke at  

 deltage i driften af virksomheden i ligeligt omfang.
Udgangspunktet er  

 herefter, at bestemmelsen i § 25 A, stk. 8, ikke kan anvendes.
 Da der kun er tale om en formodningsregel og ikke en absolut tilladt  

 grænse for lønarbejdets omfang, kan reglen dog fraviges, hvis ægtefællerne  

 kan dokumentere/sandsynliggøre, at de trods den ene ægtefælles lønarbejde  

 deltager væsentligt og ligeligt i driften.
Efter gældende regler kan der ikke ske overførsel til medarbejdende  

 ægtefælle, hvis en ægtefælle er syg eller har orlov i så lang en periode, at  

 vedkommende ikke kan siges, at have ydet en væsentlig arbejdsindsats i  

 virksomheden set over hele indkomståret.
Tilsvarende gælder i relation til  

 den nye bestemmelses betingelse om deltagelse i virksomhedens drift i  

 væsentligt og ligeligt omfang.
Der kan ikke opstilles en præcis grænse for det acceptable antal syge- og  

 orlovsdage.
Det må vurderes konkret, om syge- og orlovsfraværet har haft et  

 sådant omfang, at ægtefællerne ikke kan antages at have deltaget væsentligt  

 og ligeligt i virksomhedens drift.
Hvis en af ægtefællerne har modtaget  

 sygedagpenge eller orlovsydelser i en betydelig del af året, er der en  

 formodning for, at ægtefællerne ikke har deltaget ligeligt i virksomhedens  

 drift, hvorimod kortere sygdomsperioder ikke forhindrer reglens anvendelse.
2.1.2.2. Betingelsen om at ægtefællerne skal hæfte i samme omfang Det er endvidere en betingelse, at begge ægtefæller hæfter i samme omfang  

 for virksomhedens forpligtelser.
Derved bærer begge ægtefæller en økonomisk  

 risiko i relation til virksomheden, hvilket understreger det ligeværdige  

 partnerskab mellem ægtefællerne.
Tilsvarende gælder for to personer uden  

 interessefællesskab, der driver virksomhed sammen.
Eksempelvis hæfter to  

 interessenter i et interessentskab personligt, solidarisk og direkte for  

 virksomhedens forpligtelser.
 Den omstændighed, at der er tale om ægtefæller, der driver virksomhed  

 sammen, betyder, at der ikke altid - som det typisk er tilfældet, når  

 personer uden interessefællesskab driver virksomhed sammen - er oprettet en  

 interessentskabskontrakt eller lignende, og at virksomheden ikke nødvendigvis  

 ejes i fællesskab.
 For ikke at afskære ægtepar, der ønsker at drive virksomhed sammen uden  

 formel indbyrdes aftale og uden fælles ejerskab, fra at anvende bestemmelsen,  

 stilles der hverken krav om, at samarbejdet er formaliseret gennem en  

 interessentskabskontrakt eller lignende eller om, at begge ægtefæller skal  

 være ejere af virksomheden.
Til gengæld skal ægtefællerne - for at kunne fordele resultatet som  

 ligeværdige partnere - på anden måde end ved fælles deltagelse i  

 interessentskab eller lignende hæfte som ligeværdige partnere.
Det indebærer,  

 at hvis kun den ene ægtefælle ejer virksomheden, kan bestemmelsen ikke  

 anvendes, medmindre den anden ægtefælle hæfter i samme omfang for  

 virksomhedens forpligtelser, eksempelvis gennem påtagelse af en  

 kautionsforpligtelse.
 Da det i en sådan situation vil være besværligt for ægtefællerne i ethvert  

 tilfælde at tilkendegive overfor leverandører m.v., at begge hæfter for  

 betalingen, vil det være tilstrækkeligt til at opfylde betingelsen, at der  

 hæftes i samme omfang for virksomhedens kassekredit og banklån m.v. og over  

 for hovedleverandører.
Virksomhedens gæld til det offentlige sidestilles med gæld til  

 hovedleverandører, således at anvendelse af bestemmelsen kræver, at begge  

 ægtefæller hæfter for indeholdt A-skat og AM-bidrag, skyldig moms og  

 punktafgifter m.v., som vedrører virksomheden. Ægtefæller, der ikke i  

 forvejen hæfter solidarisk for sådanne beløb, kan opfylde  

 hæftelsesbetingelsen ved at indsende en erklæring til ToldSkat om, at de  

 begge hæfter solidarisk for indeholdt A-skat og AM-bidrag, skyldig moms og  

 punktafgifter m.v., som vedrører virksomheden.
Erklæringen, som skal være  

 underskrevet af begge ægtefæller, vedlægges kopi af et eventuelt tidligere  

 udstedt registreringsbevis.
Som bevis for registreringen af den ændrede hæftelse udskrives et  

 registreringsbevis med samme SE-nr., men med en supplerende oplysning om, at  

 der hæftes efter § 25 A, stk. 8. Hvis ægtefællerne ønsker at ophæve  

 hæftelsen, skal det ligeledes meddeles ToldSkat.
Der vil så blive udskrevet  

 et nyt registreringsbevis med samme SE-nr., men med sletning af den  

 supplerende oplysning.
Reglen i § 25 A, stk. 8, kan kun anvendes, hvis ægtefællerne hæfter i  

 samme omfang for virksomhedens forpligtelser i hele indkomståret.
Det er  

 således ikke tilstrækkeligt, at ægtefællerne hæfter i samme omfang på  

 tidspunktet for udarbejdelsen af selvangivelsen eller et senere tidspunkt,  

 hvor ægtefællerne anmoder om at anvende reglen, jf. § 25 A, stk. 9. I det år  

 virksomheden etableres eller ophører, skal der dog kun hæftes i samme omfang  

 i den periode, hvor virksomheden er i drift.
Hæftelsesbetingelsen i § 25 A, stk. 8, skal være opfyldt ved indkomstårets  

 begyndelse.
Det er således heller ikke tilstrækkeligt, at ægtefællerne på et  

 tidspunkt efter indkomstårets begyndelse, påtager sig at hæfte for  

 virksomhedens forpligtelser tilbage fra indkomstårets begyndelse.
For  

 indkomståret 1998 anses hæftelsesbetingelsen i § 25 A, stk. 8, i relation til  

 ikke-offentlig gæld dog for opfyldt, hvis ægtefællerne den 1. juli 1998 og  

 resten af indkomståret 1998 hæfter i samme omfang for virksomhedens  

 forpligtelser.
I relation til indeholdt A-skat og AM-bidrag, moms m.v. vil  

 hæftelsesbetingelsen være opfyldt, hvis en erklæring om solidarisk hæftelse  

 indgives til ToldSkat inden den 1. juli 1998, forudsat at hæftelsen erklæres  

 for virksomhedens forpligtelser for hele indkomståret 1998.
Det er udelukkende den fælles drevne virksomheds forpligtelser, som  

 ægtefællerne skal hæfte for i samme omfang.
Hvis den ene ægtefælle har en  

 anden virksomhed ved siden af - eksempelvis en udlejningsejendom - kræves det  

 ikke, at ægtefællerne hæfter i samme omfang vedrørende denne virksomhed,  

 heller ikke hvis ejendommen er udlejet til den fælles drevne virksomhed.
Hvis  

 udlejningsejendommen derimod er en del af den fælles drevne virksomhed, skal  

 ægtefællerne også hæfte i samme omfang vedrørende ejendommen.
2.1.2.3. Opgørelse af virksomhedens skattemæssige resultat Virksomhedens skattemæssige resultat skal opgøres under eet, før  

 ægtefællerne fordeler overskuddet, hvilket bl.a. har den konsekvens, at  

 skattemæssige afskrivninger fragår i virksomhedens resultat inden fordelingen  

 mellem ægtefællerne, og at ægtefællerne derfor ikke kan anvende forskellige  

 afskrivningssatser.
Renteudgifter vedrørende virksomheden medregnes ligeledes  

 hos ægtefællerne efter samme forhold, som virksomhedens resultat fordeles  

 mellem ægtefællerne.
Virksomhedsordningen og kapitalafkastordningen skal  

 ligeledes anvendes af ægtefællerne under eet, jf. også afsnit 2.2.1. og  

 2.2.2.
2.1.2.4. Fordeling af virksomhedens resultat mellem ægtefællerne Der stilles ikke krav om, at virksomhedens resultat deles i et bestemt  

 forhold mellem ægtefællerne, men fordelingen skal kunne begrundes sagligt i  

 virksomhedens drift i bred forstand. Ændring af fordelingsnormen fra et  

 indkomstår til et andet skal ligeledes kunne begrundes med en reel udvikling  

 i virksomhedens drift.
Udgangspunktet vil være, at ægtefællerne deler resultatet ligeligt,  

 eftersom bestemmelsens målgruppe er ægtefæller, som er ligeværdige partnere i  

 virksomheden.
En ligedeling vil altid kunne accepteres skattemæssigt.
En  

 skævdeling af resultatet kan imidlertid også accepteres i skatteretlig  

 henseende, hvis fordelingen er sagligt begrundet.
Derved sikres bl.a., at to  

 interessenter, der bliver gift, kan bevare samme fordelingsnorm, hvis  

 virksomheden drives uændret videre efter ægteskabet.
 Kravet om fordelingens saglige begrundelse er en mulighed for  

 ligningsmyndighederne for at korrigere i de tilfælde, hvor resultatet  

 skævdeles i betydelig grad uden sammenhæng med ægtefællernes økonomiske og  

 arbejdsmæssige indsats i virksomheden.
Det forventes, at betingelsen om fordelingens saglige begrundelse kun vil  

 få betydning i ganske sjældne tilfælde.
Hvis betingelserne for at anvende  

 bestemmelsen i øvrigt er opfyldt, anerkendes ægtefællernes skævdeling af  

 resultatet i samme omfang som skævdeling anerkendes i erhvervsfællesskaber  

 mellem personer, der ikke er interesseforbundne.
Det betyder eksempelvis, at  

 en vis skævdeling under hensyntagen til, at den ene ægtefælle har foretaget  

 et større kapitalindskud i virksomheden end den anden ægtefælle, kan  

 accepteres.
2.1.2.5. Dødsfald og skilsmisse I det indkomstår en af ægtefællerne dør, beskattes indkomst fra  

 virksomheden hos den ægtefælle, der ejer virksomheden.
Hvis en efterlevende ægtefælle har drevet afdødes erhvervsvirksomhed  

 (eller har været medarbejdende ægtefælle) indeholder dødsboskatteloven  

 regler, der gør det muligt for dødsboet at bestemme, at den efterlevende  

 ægtefælle beskattes af et rimeligt arbejdsvederlag for den indsats, der er  

 ydet i virksomheden fra indkomstårets begyndelse til dødsfaldet.
Beløbet kan  

 så fradrages hos afdøde/boet.
Hvis omvendt afdøde har drevet den efterlevende ægtefælles  

 erhvervsvirksomhed (eller har været medarbejdende ægtefælle) har den  

 efterlevende ægtefælle mulighed for at bestemme, at et rimeligt  

 arbejdsvederlag for afdødes arbejdsindsats i virksomheden beskattes hos  

 afdøde/boet.
Beløbet kan så fradrages ved opgørelsen af den efterlevende  

 ægtefælles skattepligtige indkomst.
Disse regler vil også gælde for ægtefæller, som opfylder betingelserne for  

 at anvende den nye bestemmelse i kildeskattelovens § 25 A, stk. 8, indtil  

 dødsfaldet.
I den forbindelse må den del af resultatet, som ville kunne  

 »overføres« efter § 25 A, stk. 8, betragtes som et rimeligt  

 arbejdsvederlag.
Hele virksomhedens resultat indtil dødsfaldet vil således  

 ikke skulle beskattes hos ejeren af virksomheden, men vil i henhold til  

 dødsboskattelovens regler kunne fordeles mellem ægtefællerne efter en  

 fordelingsnorm begrundet i virksomhedens drift.
 I tilfælde af skilsmisse eller separation vil ægtefællerne ligeledes kunne  

 fordele resultatet i virksomheden indtil tidspunktet for skilsmissen eller  

 separationen efter reglerne i § 25 A, stk. 8. Efter dette tidspunkt kan  

 resultatet fordeles efter skattelovgivningens almindelige regler.
2.1.3. Muligheden for at omgøre valg af fordelingsregel, § 25 A, stk.  

 9 Ved ændringsloven er der indsat en regel i kildeskatteskattelovens § 25 A,  

 stk. 9, der gør det muligt for ægtefællerne at omgøre deres anmodning om at  

 anvende reglerne om overførsel til medarbejdende ægtefælle eller om at  

 anvende fordelingsbestemmelsen i stk. 8. Herefter kan ægtefællerne omgøre  

 deres valg, hvis begge ægtefæller inden ligningsfristens udløb - dvs. inden  

 den 30. juni i det andet kalenderår efter udløbet af det pågældende  

 indkomstår, jf. skattestyrelseslovens § 3, stk. 1, - tilkendegiver over for  

 den kommunale skattemyndighed, at de ikke ønsker at anvende den pågældende  

 bestemmelse.
Tilsvarende kan ægtefæller, der ikke har anmodet om at anvende  

 reglerne om medarbejdende ægtefælle eller den nye fordelingsbestemmelse,  

 vælge at anvende en af disse fordelingsregler, forudsat betingelserne herfor  

 er opfyldt.
Indtil ligningsfristens udløb har ægtefællerne med andre ord mulighed for  

 at ændre deres beslutning om at anvende reglerne om overførsel til  

 medarbejdende ægtefælle, om at anvende den nye fordelingsregel i  

 kildeskattelovens § 25 A, stk. 8, eller om ikke at anvende nogen af  

 disse fordelingsregler.
Det bemærkes, at den omstændighed, at det vælges ikke  

 at anvende den nye fordelingsregel, selv om betingelserne herfor er opfyldt,  

 ikke fritager en ægtefælle for en eventuel hæftelse for virksomhedens  

 forpligtelser, som vedkommende har påtaget sig ved en erklæring over for  

 Told2Skat, jf. afsnit 2.1.2.2.
Efter ligningsfristens udløb har ægtefællerne ikke mulighed for at ændre  

 deres valg.
Det gælder, uanset om skatteansættelsen for den ene eller begge  

 ægtefæller ændres efter dette tidspunkt.
 En tilsvarende omgørelsesadgang kendes fra virksomhedsskattelovens § 2,  

 stk. 2, hvor en skattepligtig - indtil ligningsfristens udløb - har mulighed  

 for at omgøre beslutningen om, hvorvidt virksomhedsordningen eller  

 kapitalafkastordningen skal anvendes eller ej.
2.1.4. Oversigt Nedenfor er angivet en oversigt over ægtefællernes mulighed for at fordele  

 resultatet fra deres fælles erhvervsvirksomhed mellem sig efter  

 ændringsloven:
Oversigt: Ægtefællers fordeling af resultat fra fælles  

 erhvervsvirksomhed 2.2. Ændringer i virksomhedsskatteloven 2.2.1. Virksomhedsordningen Skattepligtige personer, der driver selvstændig erhvervsvirksomhed, kan  

 anvende virksomhedsordningen efter reglerne i virksomhedsskattelovens afsnit  

 I på indkomst fra virksomheden.
 I henhold til den nye bestemmelse i kildeskattelovens § 25 A, stk. 8, skal  

 ægtefæller, der anvender bestemmelsen, opgøre virksomhedens skattemæssige  

 resultat under eet, før ægtefællerne fordeler overskuddet eller underskuddet.
 Vælger ægtefællerne at anvende virksomhedsordningen, skal ægtefællerne  

 under eet anvende virksomhedsordningen på indkomst fra virksomheden,  

 hvorefter hver af ægtefællerne skal medregne sin andel af de opgjorte beløb,  

 jf. virksomhedsskattelovens § 2, stk. 4.
 Dette indebærer bl.a., at kapitalafkast efter virksomhedsskattelovens § 7,  

 der overføres, fordeles mellem ægtefællerne, i stedet for at blive medregnet  

 ved opgørelsen af skattepligtig indkomst og kapitalindkomst hos den af  

 ægtefællerne, der har rådighed over virksomheden, jf. kildeskattelovens § 25  

 A, stk. 2. Dette er tydeliggjort ved en tilføjelse til kildeskattelovens § 25  

 A, stk. 2.
Resterende overskud (skattepligtigt overskud med fradrag af kapitalafkast  

 efter § 7, der overføres til den skattepligtige) fordeles ligeledes mellem  

 ægtefællerne.
Dette gælder, hvad enten overskuddet overføres med virkning for  

 indkomståret, jf. virksomhedsskattelovens § 10, stk. 1, eller overskuddet  

 spares op, jf. virksomhedsskattelovens § 10, stk. 2.
Beløb, der overføres fra virksomhedens konto for opsparet overskud, jf.  

 virksomhedsskattelovens § 10, stk. 3, fordeles mellem ægtefællerne.
Dette  

 gælder, selv om overskuddet er opsparet på et tidspunkt, hvor virksomhedens  

 overskud blev beskattet hos den ene af ægtefællerne.
 Underskud i virksomhedsordningen, der ikke kan modregnes i eventuelt  

 opsparet overskud med tillæg af hertil svarende virksomhedsskat, jf.  

 virksomhedsskattelovens § 13, fordeles mellem ægtefællerne.
Rentekorrektion, jf. virksomhedsskattelovens § 11, fordeles mellem  

 ægtefællerne.
Ligeledes fordeles overførsel af værdier til og fra  

 indskudskontoen mellem ægtefællerne.
Virksomhedsskatteloven indeholder ikke regler om konsekvenserne af, at en  

 virksomhed, der hidtil har været drevet - eller i overvejende grad har været  

 drevet - af den ene af ægtefællerne, overgår til at være drevet af  

 ægtefællerne i fællesskab eller omvendt.
Det antages imidlertid i praksis, at  

 anvendelsen af de generelle regler i kildeskattelovens § 25 A ikke indebærer,  

 at virksomhedsordningen anses for ophørt.
Det vil sige, at der i de nævnte  

 situationer finder succession sted mellem ægtefællerne.
2.2.2. Kapitalafkastordningen Skattepligtige personer, der driver selvstændig erhvervsvirksomhed, kan i  

 stedet for at anvende virksomhedsordningen vælge at beregne et kapitalafkast  

 af erhvervsmæssige aktiver efter reglerne i virksomhedsskattelovens § 22 a  

 (kapitalafkastordningen). Kapitalafkastet fragår i den personlige indkomst og  

 lægges til kapitalindkomsten.
 I henhold til den nye fordelingsbestemmelse i kildeskattelovens § 25 A,  

 stk. 8, skal ægtefællerne opgøre virksomhedens skattemæssige resultat under  

 eet, før ægtefællerne fordeler overskuddet eller underskuddet.
 På den baggrund skal kapitalafkastet for ægtefæller, der vælger at anvende  

 kapitalafkastordningen, beregnes for ægtefællerne under eet, hvorefter hver  

 af ægtefællerne medregner sin andel af kapitalafkastet ved opgørelsen af den  

 personlige indkomst og kapitalindkomsten, jf. den nye bestemmelse i  

 virksomhedsskattelovens § 22 a, stk. 1, 3. pkt.
2.2.3. Henlæggelse til konjunkturudligning Skattepligtige personer, der anvender kapitalafkastordningen, kan foretage  

 henlæggelse til konjunkturudligning efter reglerne i virksomhedsskattelovens  

 § 22 b (konjunkturudligningsordningen).
 Hvis ægtefællerne anvender bestemmelsen i kildeskattelovens § 25 A, stk.  

 8, skal konjunkturudligningsordningen anvendes for ægtefællerne under eet,  

 hvorefter hver af ægtefællerne medregner sin andel af fradrag for  

 henlæggelser henholdsvis sin andel af indtægtsføring af henlæggelser, jf. den  

 nye bestemmelse i virksomhedsskattelovens § 22 b, stk. 1, 2. pkt.  

 Indtægtsføring af henlæggelser skal fordeles mellem ægtefællerne, selv om  

 henlæggelsen blev foretaget på et tidspunkt, hvor virksomhedens overskud blev  

 beskattet hos den ene ægtefælle.
Som nævnt ovenfor i afsnit 2.2.1. indeholder virksomhedsskatteloven ikke  

 regler om konsekvenserne af, at en virksomhed, der hidtil har været drevet -  

 eller i overvejende grad har været drevet - af den ene ægtefælle, overgår til  

 at være drevet af ægtefællerne i fællesskab eller omvendt.
Det antages  

 imidlertid, at anvendelsen af de generelle regler i kildeskattelovens § 25 A  

 ikke indebærer, at kapitalafkastordningen i disse tilfælde anses for ophørt.  

 Det vil sige, at der i de nævnte situationer finder succession sted mellem  

 ægtefællerne.
2.2.4. Medregning af kapitalafkast til personlig indkomst For at give selvstændigt erhvervsdrivende, der anvender  

 virksomhedsordningen eller kapitalafkastordningen større mulighed for at  

 foretage indskud på kapitalpensionsordninger, er der i  

 virksomhedsskattelovens § 23 a givet den skattepligtige mulighed for at vælge  

 at medregne højst 25.000 kr. af kapitalafkast, som overføres efter § 5, stk.  

 1, nr. 3, eller som beregnes efter § 22 a, til den personlige indkomst.  

 Beløbet på 25.000 kr. er et grundbeløb, der reguleres efter  

 personskattelovens § 20. Det regulerede beløb udgør 33.100 kr. i 1998.
Ved ændringsloven er der foretaget en tilføjelse til § 23 a.
Herefter kan  

 hver af ægtefællerne vælge at medregne højst 25.000 kr. af kapitalafkastet  

 til den personlige indkomst, hvis ægtefællerne vælger at anvende den nye  

 bestemmelse i kildeskattelovens § 25 A, stk. 8.
2.3. Ændringer i konkursskatteloven I henhold til konkursskattelovens § 9, stk. 1, 1. pkt., finder  

 kildeskattelovens § 25 A ikke anvendelse, hvis den ægtefælle, der ejer  

 virksomheden, er under konkurs ved udgangen af indkomståret.
Dog gælder en  

 lønaftale mellem ægtefællerne i henhold til kildeskattelovens § 25 A, stk. 7,  

 fra indkomstårets begyndelse indtil konkursdekretets afsigelse.
Ved ændringsloven er det bestemt, at det også gælder den nye bestemmelse i  

 kildeskattelovens § 25 A, stk. 8. Derved får ægtefællerne mulighed for at  

 fordele virksomhedens resultat indtil konkursdekretets afsigelse på samme  

 måde som ugifte.
Tilsvarende gælder kildeskattelovens § 25 A, stk. 8, også  

 for insolvente dødsboer fra indkomstårets begyndelse indtil det tidspunkt,  

 hvor skifteretten træffer beslutning om insolvensbehandling.
2.4. Ikrafttræden De ovenfor beskrevne ændringer har virkning fra og med indkomståret 1998.
 3. Lempelse af beskatningen af gaver mellem ugifte  

 samlevende m.v.
3.1. Ændringer i boafgiftslovens § 22, stk. 1, om det  

 gaveafgiftspligtige område og § 23 om afgiftens størrelse I henhold til de nye bestemmelser ligestilles ugifte samlevende m.v. med  

 andre nærtstående i gaveafgiftsmæssig henseende under tilsvarende  

 betingelser, som gælder i boafgiftsmæssig henseende.
 Ved ændringsloven er der indsat en ny bestemmelse i boafgiftslovens § 22,  

 stk. 1, der udvider det gaveafgiftspligtige område med:
- personer, der har haft fælles bopæl med gavegiver i de sidste 2 år før  

 modtagelsen af gaven, og personer der tidligere har haft fælles bopæl med  

 gavegiver i en sammenhængende periode på mindst 2 år, når den fælles bopæl  

 alene er ophørt på grund af institutionsanbringelse, herunder i en  

 ældrebolig, - plejebørn, der har haft bopæl hos gavegiver i en sammenhængende periode  

 på mindst 5 år, når opholdet er begyndt, inden plejebarnet fyldte 15 år, og  

 højst en af plejebarnets forældre har haft bopæl hos gavegiver sammen med  

 plejebarnet.
Efter de hidtil gældende regler udløste gaver til de ovennævnte personer  

 indkomstskat hos modtagerne.
Fremover skal der alene betales gaveafgift, i  

 det omfang den afgiftsfri bundgrænse er overskredet, jf. nedenfor.
Flere personer kan samtidig opfylde bopælskravet og dermed være omfattet  

 af den gaveafgiftspligtige personkreds.
Dette er i overensstemmelse med, hvad  

 der gælder på boafgiftsområdet.
Det behøver således ikke være personer, der  

 samlever i et ægteskabslignende forhold, men kan også være slægtninge,  

 plejebørn, der har fælles bopæl med gavegiver, eller parter i et  

 bofællesskab.
Det indebærer, at skattemyndighederne ikke skal foretage nogen  

 vurdering af samlivsforholdets nærmere indhold.
 Retningslinierne i Skatteministeriets vejledning nr. 77 af 6. april 1990  

 om arveafgift for plejebørn, samlevende personer og registrerede partnere  

 m.v. er retningsgivende for told- og skatteregionernes afgørelser af, om  

 bopælskravet er opfyldt.
 I henhold til den nye bestemmelse i boafgiftslovens § 22, stk. 1, gælder  

 der en tilsvarende afgiftsfri bundgrænse for gaver til de ovennævnte personer  

 som for gaver til øvrige personer omfattet af boafgiftslovens § 22, stk. 1,  

 (42.500 kr. i 1998).
Ved ændringsloven er boafgiftslovens § 23, stk. 1, 1. pkt., og stk. 2  

 ændret.
Det betyder, at der også skal betales 15 pct. i afgift af gaver til  

 de ovennævnte personer, i det omfang gaverne overstiger det afgiftsfri beløb.
Boafgiftslovens § 23, stk. 1, 1. pkt., om gaveafgift på 15 pct. omfatter  

 de personer, som er nævnt i boafgiftslovens § 22, stk. 1, litra a-e.
Det vil  

 sige, at udover de personer, som er omfattet af den hidtil gældende  

 bestemmelse i boafgiftslovens § 22, stk. 1, omfatter § 23, stk. 1, 1. pkt.,  

 nu tillige de ovennævnte personer.
 Boafgiftslovens § 23, stk. 2, om gaveafgift på 36,25 pct. omfatter de  

 personer, som er nævnt i boafgiftslovens § 22, stk. 1, litra f, det vil sige  

 stedforældre og bedsteforældre. Ændringen har intet materielt indhold, men er  

 alene af redaktionel karakter.
3.2. Ændring i boafgiftslovens § 50 om forskud på forventet arv givet  

 inden 1. juli 1995 Efter reglerne i arveafgiftsloven blev forskud på forventet arv til  

 personer, der ikke var omfattet af gaveafgiftsreglerne, arveafgiftsberigtiget  

 ved givers død.
Efter reglerne i boafgiftsloven anses forskud på forventet  

 arv som gave, og det er indkomstskattepligtigt for personer, der ikke er  

 omfattet af gaveafgiftsreglerne.
Afgiftsberigtigelsen udskydes således ikke  

 længere til givers død.
Forskud på forventet arv, der inden den 1. juli 1995 er givet til  

 personer, der på det tidspunkt ikke var omfattet af gaveafgiftsreglerne,  

 f.eks. ugifte samlevende, plejebørn eller eget barn eller stedbarns ugifte  

 samlevende, blev efter de dagældende regler ikke afgiftsberigtiget på det  

 tidspunkt, hvor forskuddet blev givet.
Derfor indeholder boafgiftslovens §  

 50, stk. 1, en regel om, at der ved givers død betales gaveafgift på 36,25  

 pct. af forskuddet, når modtageren, hverken på det tidspunkt, hvor forskuddet  

 blev givet eller ved givers død, var omfattet af boafgiftslovens § 22.
 Bestemmelsen finder efter sit indhold ikke anvendelse, når modtageren ved  

 givers død er omfattet af boafgiftslovens § 22.
 Ved ændringsloven blev der derfor indsat en ny bestemmelse i  

 boafgiftslovens § 50, stk. 2, hvorefter der af forskud på forventet arv, der  

 er givet inden den 1. juli 1995, skal betales en gaveafgift på 15 pct. ved  

 givers død, når modtageren er omfattet af § 22, stk. 1 eller stk. 2, på  

 tidspunktet for givers død, og forskuddet ikke blev afgiftsberigtiget på det  

 tidspunkt, hvor det blev givet.
 Den nye bestemmelse i boafgiftslovens § 50, stk. 2, omfatter de personer,  

 der er nævnt i afsnit 3.1., men finder også anvendelse i de tilfælde, hvor  

 eget barn eller stedbarn og dennes ugifte samlevende har indgået ægteskab  

 efter det tidspunkt, hvor forskud på forventet arv blev givet.
3.3. Ikrafttræden De under afsnit 3.1. beskrevne ændringer har virkning for gaver modtaget  

 den 1. januar 1998 eller senere.
Det betyder, at gaver, der modtages i kalenderåret 1998, ud over det  

 afgiftsfri beløb, er afgiftspligtige, og der skal senest den 1. maj 1999  

 indgives gaveanmeldelse.
Gaver, der modtages i kalenderåret 1997 eller  

 tidligere, er indkomstskattepligtige for modtageren.
 De under afsnit 3.2. beskrevne ændringer har virkning for forskud på  

 forventet arv, hvor giver er død den 1. januar 1998 eller senere.
 Ændringsloven indeholder herudover en særlig overgangsbestemmelse for  

 forskud på forventet arv, givet før 1. juli 1995 til personer som nævnt i  

 afsnit 3.1., hvor giver er død i perioden 1. juli 1995 - 31. december 1997.
Efter de hidtil gældende regler skal der betales en gaveafgift af  

 forskuddet på 36,25 pct. ved givers død, hvis dødsfaldet indtræder i denne  

 periode.
Hvis giver var død før 1. juli 1995, skulle der betales arveafgift  

 efter den lave afgiftsklasse.
Arv og arveforskud blev sammenlagt inden  

 beregning af arveafgiften.
Den nye bestemmelse i boafgiftslovens § 50, stk.  

 2, indebærer, at hvis giver dør 1. januar 1998 eller senere, skal der betales  

 gaveafgift på 15 pct.
Der ville derfor være tale om en væsentlig forskel i  

 afgiften af arveforskud til de ovennævnte personer, alt efter om  

 afgiftspligten indtræder før, i eller efter perioden 1. juli 1995 - 31.  

 december 1997.
I henhold til den særlige overgangsbestemmelse kan der ske nedsættelse af  

 afgiften til 15 pct. af forskud på forventet arv til personer som nævnt i  

 afsnit 3.1. i de tilfælde, hvor der er beregnet gaveafgift på 36,25 pct. af  

 forskuddet.
Der skal ske omberegning af gaveafgiften.
Betalt afgift  

 tilbagebetales.
Hvis afgiften ikke er betalt, nedsættes det skyldige  

 afgiftsbeløb i stedet.
Der opkræves ikke morarenter af det beløb, hvormed  

 afgiften er nedsat.
 Anmodninger om tilbagebetaling skal fremsættes overfor told- og  

 skatteregionerne, der påser, at betingelserne, herunder bopælskravet, er  

 opfyldt.
