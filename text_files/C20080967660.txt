Vejledning om udarbejdelse af smittebeskyttelsesplan i henhold til bekendtgørelse om smittebeskyttelsesplan i besætninger med mere end 500 dyreenheder Indledning I henhold til I henhold til bekendtgørelse nr. 372 af 23. maj 2008 om smittebeskyttelse i besætninger med mere end 500 dyreenheder, skal besætninger med et årsgennemsnit på mere end 500 dyreenheder udarbejde en smittebeskyttelsesplan.
Smittebeskyttelsesplanen skal sikre, at indretning og drift af besætningen gennemtænkes grundigt inden etablering eller udvidelse med henblik på minimering af risikoen for introduktion af smitsomme husdyrsygdomme i besætningen.
Planen skal godkendes af den praktiserende dyrlæge, der har indgået sundhedsrådgivningsaftale med besætningen og fremsendes med ejers og dyrlægens underskrift til fødevareregionens beredskabscenter.
Fødevareregionen har efter modtagelse af planen 4 uger til at påbyde eventuelle ændringer.
En dyreenhed er baseret på, hvilken miljøbelastning gødning fra besætningen tilfører miljøet. 500 dyreenheder svarer eksempelvis til en besætning med ca. 330 sortbrogede køer, samt opdræt med 85 kalve og 250 kvier eller en besætning med ca. 4.375 slagtesvin.
Definitionen på en dyreenhed findes i bekendtgørelse nr. 1152 af 23. november 2006 om husdyrhold og arealkrav mv.
Sundhedsrådgivning En sundhedsrådgivningsaftale er obligatorisk for besætninger på mere end 500 dyreenheder.
Smittebeskyttelsesplanen skal indgå som en del af sundhedsrådgivningsaftalen.
For kvæg skal sundhedsrådgivningsaftalen være indgået i henhold til Ny sundhedsrådgivningsaftale 1).
Smittebeskyttelsesplanen skal revideres en gang årligt og skal i den forbindelse genfremsendes til fødevareregionen.
Revideringen kan indgå som en del af den årlige status rapport for sundhedsrådgivningsaftalen.
Smittebeskyttelsesplan En besætning med mere end 500 dyreenheder må ikke etableres, medmindre der er udarbejdet en smittebeskyttelsesplan.
 Smittebeskyttelsesplanen skal som minimum indeholde beskrivelse af følgende forhold:
 Besætningens beliggenhed,  afgrænsning af besætningsområdet,  tilførsel til besætningen af dyr, foder, strøelse, sæd, medicin, redskab og andet relevant for smittebeskyttelse,  krav til leverandørbesætninger,  personers adgang til besætningen,  afsendelse fra besætningen af dyr og produkter,  skadedyrsbekæmpelse,  udendørsdrift,  udpegning af særlige kritiske punkter i forbindelse med smittebeskyttelse og håndtering af disse, og  dokumentation for overholdelse af smittebeskyttelsesprocedurer.
Smittebeskyttelsesplanen skal omfatte alle husdyrarter, der holdes på besætningsområdet.
For svinebesætninger med SPF-godkendelse kan godkendelsesrapport med tilhørende bilag indgå som en del af smittebeskyttelsesplanen.
Besætningens beliggenhed Besætningens beliggenhed beskrives i forhold til andre besætninger.
Både erhvervs- og hobbybesætninger angives.
 Derudover angives placeringen af andet, der kan udgøre en risikofaktor, eksempelvis biogasanlæg eller større veje med tilkørsel til slagteri.
Der vedlægges et oversigtskort der dækker et område på mindst 1 km i radius fra besætningen.
På kortet opmærkes de relevante besætninger mv.
Afgrænsning af besætningsområdet Besætningens fysiske grænser beskrives.
Der laves en skitse over området, hvor alle bygninger og udendørsarealer der udgør besætningsområdet markeres, herunder også karantæneområder.
Det angives også, hvor der er hegnet og skiltet.
 Indretning af staldafsnit mv. skal ligeledes fremgå af skitsen.
 På skitsen anføres til- og frakørselsforhold for:
 Levering af levende dyr,  levering af foder, strøelse, sæd, medicin, redskaber mv.,  personer der kommer i besætningen (besøgende og servicemedarbejdere),  afhentning af levende dyr,  afhentning af dyr til destruktion,  afhentning af produkter mv., og  gyllevogne.
 Desuden anføres, i den udstrækning det findes på besætningsområdet:
 Leveringsområder for tilførsel af levende dyr,  leveringsområder for foder, strøelse, sæd, medicin, redskaber mv.,  adgangsrum til besætningen for besøgende og servicemedarbejdere,  udleveringsområde for afhentning af levende dyr,  afhentnings- og opbevaringsplads for dyr til destruktion,  afhentningsområde for produkter,  mødding,  biogasanlæg,  gylletank, og  anvendte fold- og græsningsområder.
Tilførsel af dyr til besætningen Tilførsel af dyr er den største risikofaktor for introduktion af smitte til besætningen.
Det er derfor afgørende, at der tages de nødvendige forholdsregler ved tilførsel af dyr til besætningen.
 Leverandørbesætninger angives med oplysninger om deres sundhedsovervågning og smittebeskyttelse.
 Ved valg af leverandørbesætning skal følgende faktorer vurderes:
 Sundhedsstatus,  sundhedsovervågning,  ekstern smittebeskyttelse, og  eventuel risikoadfærd.
Der tages højde for, hvor i besætningsområdet chaufføren må færdes, samt om der er etableret faciliteter til omklædning for chaufføren.
Det skal fremgå, hvilke krav der stilles til chauffør og bil der leverer dyr.
 For malkekvægs- og sobesætninger angives, hvordan indkøb af dyr begrænses til maksimalt tre leverandørbesætninger over en løbende 12 måneders periode.
 For besætninger med karantæne angives det, hvordan indkøbte dyr føres til karantæne, samt hvordan de efterfølgende overføres til besætningens øvrige staldafsnit.
 For besætninger med holddrift angives det, hvordan indkøbte dyr tilføres den enkelte sektion.
Tilførsel af foder, strøelse, sæd, medicin, redskaber mv. til besætningen For det tilførte angives:
 Leverandør,  leveringsforhold (hvor i besætningen sker leveringen),  transportør,  leveringsfrekvens,  opbevaringsforhold,  aftale om direkte levering, og  eventuelle særlige aftaler indgået med eller krav til leverandører.
 Arbejdsproceduren omkring levering bør tilrettelægges så kontakten til besætningen, både direkte og indirekte, minimeres mest muligt.
 I tilfælde af lån/ udlån af maskiner og redskaber til brug på besætningsområdet beskrives procedu-rer for afhentning og aflevering, herunder rengøring og desinficering.
Personers adgang til besætningen Der udarbejdes procedurer for personadgang til besætningen.
Procedurer skal udarbejdes for såvel medarbejdere, servicemedarbejder og øvrige besøgende.
 Herunder beskrives relevante karantænetider for besøgende, der forudgående har haft kontakt til andre besætninger.
Proceduren skal tage højde for adgang til besætningen, skifte af tøj og sko, samt vask.
Adgang til besætningen skal ske via forrum el. lign. der aldrig anvendes til dyr.
Afsendelse af dyr til levebrug og slagtning Udleveringsforholdene beskrives, herunder om der er lavet særlige faciliteter til chaufføren.
Det angives om udleveringen sker ved:
 Direkte udlevering,  udleveringsrum,  sektionsvis udlevering,  pålæsningssluse, eller  mobil udlevering.
 Det angives hvilken del af besætningen, der efter udlevering betragtes som uren og dermed skal rengøres og desinficeres efter afhentning.
 Procedurer for tøjskift, vask mv. som personalet, der har hjulpet med udlevering af dyr, skal foretage, inden de går tilbage til det rene staldområde, skal beskrives.
 Det skal fremgå hvilke krav der stilles til chauffør og bil der kommer for at afhente dyr.
Afhentning af dyr til destruktion Afhentningspladsen for dyr til destruktion angives på skitsen over besætningen.
Det skal fremgå af smittebeskyttelsesplanen, hvordan dyrene transporteres til afhentningspladsen og hvordan de opbevares der indtil afhentning.
Rengøringsprocedure for pladsen, samt eventuelt anvendte containere eller andet materiale beskrives.
Afsendelse eller bortskaffelse af produkter mv. fra besætningen Det angives hvilke produkter mv. der afhentes fra besætningen, eksempelvis mælk.
For så vidt angår gødning beskrives udmugning og møddingsforhold.
Det skal fremgå af smittebeskyttelsesplanen, hvordan gødning bortskaffes fra besætningsområdet.
 Arbejdsproceduren omkring afhentning bør tilrettelægges så kontakten til besætningen, både direkte og indirekte, minimeres mest muligt.
Skadedyrsbekæmpelse Forebyggelse samt bekæmpelse af skadedyr på besætningsområdet beskrives og det angives hvilke dyr der primært sikres imod.
Er der indgået aftale med firma om skadedyrsbekæmpelse angives dette.
Udendørsdrift Områderne der anvendes til udendørsdrift indgår som en del af besætningsområdet, uanset hvor langt disse ligger fra staldanlæggene.
Kritiske punkter i forbindelse med smittebeskyttelse Der foretages en vurdering af de mulige risici for besætningens smittebeskyttelse, i forbindelse med den daglige drift, og en udpegning af hvor disse risici kan opstå.
De punkter hvor risikoen kan nedbringes eller fjernes udgør de kritiske punkter.
 For hvert kritisk punkt angives, hvilke foranstaltninger, der anvendes for at nedbringe risikoen for besætningens smittebeskyttelse forbundet med punktet.
 Generelt er tilførsel af dyr, foder m.v. til besætningen kritiske punkter.
Et eksempel på et kritisk punkt er direkte udlevering fra besætningen.
Her bør beskrives forholds-regler for at hindre at smitte fra chauffør og vogn indslæbes i besætningen.
Et andet eksempel på et kritisk punkt kunne desuden være undslupne dyr fra udendørs drift.
Her bør det beskrives hvilket forholdsregler der tages med hensyn til smittebeskyttelsen i forbindelse med tilbageslusning af dyrene.
Dokumentation Der føres optegnelser over:
 Tilførsel af dyr til besætningen,  tilførsel af foder, strøelse, sæd, medicin, redskaber mv.,  besøgende i besætningen,  afsendelse af dyr til levebrug og slagtning,  afsendelse af dyr til destruktion,  afsendelse af produkter fra besætningen, og  leje/ lån af maskiner fra maskinfællesskab/ maskinstation til anvendelse på besætningsområdet.
 Allerede eksisterende optegnelser som f.eks. besætningslister, mejeri- og slagteriafregninger, samt følgesedler, faktura m.v. kan anvendes som dokumentationsmateriale til smittebeskyttelsesplanen.
 Dokumentationen skal kunne fremvises til den praktiserende eller den tilsynsførende dyrlæge ved deres besøg i besætningen.
Fødevareregionens behandling af smittebeskyttelsesplanen Når fødevareregionen har modtaget den indsendte smittebeskyttelsesplan, har regionen 4 uger til at komme med indsigelser og eventuelt påbyde, at der foretages relevante ændringer.
 Fødevareregionen kan i forbindelse med behandling af smittebeskyttelsesplanen aflægge besøg i besætningen.
Ministeriet for Fødevarer, Landbrug og Fiskeri, den 6. oktober 2008 P.S.V.E.B.Sten Mortensen / Tenna Olsen 1) I henhold til bekendtgørelse om Ny sundhedsrådgivningsaftaler i kvægbesætninger.
