Nr BTB 21 Betænkning over Forslag til folketingsbeslutning om finansiering af  

 behandling af narkomaner   

 Nr B 21 1991-92, 1. samling Afgivet af Socialudvalget Afgivet: 19920610 Udvalget har behandlet lovforslaget i nogle møder.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret og bemærker i øvrigt:
 Gennem behandlingen af dette beslutningsforslag har det vist sig, at det  

 er nødvendigt at præcisere, hvorledes finansieringen skal ske, for at  

 kommunerne ikke skal udnytte systemet.
Der har således været tale om, at beslutninger og økonomi skal følges ad,  

 for at der ikke skal ske spekulation i ordningen.
Forslagsstillerne skal  

 derfor foreslå, at der laves en styk-prisordning, således at institutionerne,  

 uanset om de er offentlige eller private, får udbetalt x-antal kroner pr.  

 narkoman pr. dag/uge/måned af staten.
 Herefter har kommunerne ikke den store interesse i at spekulere direkte i  

 behandling eller ikke behandling.
 Der vil derimod ske en væsentlig styrkelse af indsatsen over for  

 narkomaner, idet institutioner med høj service og effektiv behandling  

 automatisk vil tiltrække flere klienter end dårlige institutioner.
 På den måde får man både styrket behandlingen og taget det økonomiske åg  

 fra kommunerne og dermed spekulationen i, om man overhovedet skal behandle  

 narkomanerne.
 Det er forslagsstillernes ønske, at Folketingets partier med denne  

 formulering kan tiltræde beslutningsforslaget.
Jytte Andersen (S) Pernille Forchhammer (S) Jytte Hilden (S) Jørn Pedersen  

 (S) Jan Petersen (S) Grete Schødts (S) Taanquist (S) nfmd.
Hanne Thanning  

 Jacobsen (SF) Bente Juncker (CD) Pia Christmas-Møller (KF) Per Tærsbøl (KF)  

 Grethe Fenger Møller (KF) Eva Kjer Hansen (V) Hanne Severinsen (V) Tom Behnke  

 (FP) Lone Dybkjær (RV) Kofod-Svendsen (KRF) fmd.
