Skriftlig fremsættelse (11. december 2013) Ministeren for forskning, innovation og videregående uddannelser (Morten Østergaard):
 Herved tillader jeg mig for Folketinget at fremsætte:
 Forslag til lov om ændring af lov om statens voksenuddannelsesstøtte (SVU). (Målretning af SVU til videregående uddannelse).
(Lovforslag nr.
L 98).
 Den 26. november 2013 indgik regeringen (Socialdemokraterne, Det Radikale Venstre og Socialistisk Folkeparti), Venstre og Det Konservative Folkeparti aftale om finansloven for 2014. Lovforslaget er en konsekvens af regeringens forslag om en målretning af statens voksenuddannelsesstøtte (SVU) til videregående uddannelse, jf. regeringens forslag til finanslov for 2014.
 Med lovforslaget målrettes SVU i overensstemmelse med ordningens oprindelige formål mod at understøtte mere uddannelse til personer, der ikke har fået en videregående uddannelse eller alene en kortere videregående uddannelse i ungdommen.
SVU skal med lovforslaget fremover alene gives til personer med uddannelse til og med erhvervsakademiniveau, hvilket svarer til niveau 5 i »Kvalifikationsrammen for Livslang Læring«.
Målretningen indebærer således, at personer, der har gennemført en uddannelse på professionsbachelor,-  bachelor- eller kandidatniveau, fremover ikke vil have mulighed for at få SVU til videregående uddannelse.
Personer med en forældet uddannelse skal dog fortsat kunne modtage SVU uanset uddannelsesbaggrund.
 Lovforslaget foreslås at træde i kraft den 1. februar 2014.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige og hurtige behandling.
