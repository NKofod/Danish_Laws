Konkrete afgørelser vedr. § 13 fra ÅB 2003 I I sagen (N.j.nr. 2666/2002) blev tiltalte den 25-03-1996 dømt for røveri, ved den 20-09-1995 at have rettet et skarpladt afkortet haglgevær mod ansøger og udtalt, at han ville have penge.
Tiltalte ville vise ansøger, at haglgeværet var ladt.
Dette mislykkedes imidlertid, idet to skud gik af og ramte ansøger.
Ansøger var under retssagen repræsenteret ved en bistandsadvokat.
Advokaten anmodede i februar 1999 Arbejdsskadestyrelsen om en udtalelse vedrørende varigt mén, erhvervsevnetab og stationærtidspunkt.
Arbejdsskadestyrelsen fremkom i april 2002 med sin udtalelse, hvoraf det fremgik, at man vurderede ansøgers méngrad til 20%, erhvervsevnetabet til 50% og stationærtidpunktet for indtrådt ca. 7 måneder efter tilskadekomsten.
Nævnet modtog ansøgning om erstatning den 16-10-2002. Nævnet besluttede at meddele ansøger afslag på erstatning i medfør af § 13 i offererstatningsloven.
Nævnet lagde ved sin afgørelse vægt på, at sagen var færdigbehandlet ved domstolene den 25-03-1996, men først blev fremsendt til nævnet over 6 år efter.
Sagen burde være fremsendt til nævnet senest 2 år fra den 25-03-1996. Endvidere blev det tillagt betydning, at det meget hurtigt efter forbrydelsen måtte have været såvel ansøger som ansøgers advokat bekendt, at skadens omfang var betydelig.
 Nævnet har ikke oplysninger om, hvorvidt ansøger efterfølgende har rejst sit krav over for advokaten eller dennes ansvarsforsikringsselskab.
