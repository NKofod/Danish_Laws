Cirkulære om organisationsaftale for jordbrugsteknikere/jordbrugsteknologer i staten samt forsøgsteknikere ved Det Jordbrugsvidenskabelige Fakultet, Aarhus Universitet Generelle bemærkninger Finansministeriet har den 28. juli 2008 indgået medfølgende organisationsaftale med JiD - Faglig organisation for jordbrugsteknologer, jordbrugsteknikere & studerende.
 Organisationsaftalen udgør sammen med COII/LC/OC-fællesoverenskom-sten det samlede overenskomstgrundlag.
 Der er i forbindelse med aftalefornyelsen sket følgende hovedændringer:
1. Forhøjelse af basislønninger 2. Forhøjelse af pensionsprocent For at lette overblikket er cirkulærebemærkninger, der relaterer sig til en enkelt bestemmelse, nu opført som bemærkning til denne bestemmelse.
Andre bemærkninger er opført under Generelle bemærkninger.
Denne redaktionelle ændring medfører ikke nogen ændringer i bestemmelsernes, hhv. bemærkningernes retlige status.
Ikrafttræden Dette cirkulære træder i kraft med virkning fra den 1. april 2008, og samtidig ophæves cirkulære af 18. juni 2007 om organisationsaftale for jordbrugsteknikere/jordbrugsteknologer i staten samt forsøgsteknikere ved Det Jordbrugsvidenskabelige Fakultet, Aarhus Universitet (tidligere: Danmarks JordbrugsForskning) (Perst. nr. 057-07).
Personalestyrelsen, den 28. juli 2008 Hans Peter Philipsen Organisationsaftale for jordbrugsteknikere/jordbrugsteknologer i staten samt forsøgsteknikere ved Det Jordbrugsvidenskabelige Fakultet, Aarhus Universitet Nedennævnte bestemmelser supplerer og/eller fraviger fællesoverenskomsten mellem Finansministeriet og Statstjenestemændenes Centralorganisation II, Lærernes Centralorganisation og Overenskomstansattes Centralorganisation.
§ 1. Organisationsaftalens dækningsområde Organisationsaftalen omfatter personer, der ansættes som jordbrugsteknikere eller jordbrugsteknologer, og som har gennemgået én af følgende uddannelser:
 1) Landbrugstekniker fra en af de ved Undervisningsministeriets bekendtgørelse nr. 589 af 8. juli 1993 om jordbrugsteknikeruddannelsen godkendte uddannelsesinstitutioner.
 2) Gartneritekniker fra en af de ved Undervisningsministeriets bekendtgørelse nr. 589 af 8. juli 1993 om jordbrugsteknikeruddannelsen godkendte uddannelsesinstitutioner.
 3) Jordbrugsteknolog uddannet i henhold til Undervisningsministeriets bekendtgørelse nr. 640 af 30. juli 2000 om erhvervsakademiuddannelser inden for jordbrug.
 4) Tidligere godkendte landbrugstekniker- og gartneriteknikeruddannelser.
 Stk. 2. Organisationsaftalen omfatter personer, der inden 1. juli 1998 blev ansat som forsøgsteknikere ved Danmarks JordbrugsForskning.
 Stk. 3. Organisationsaftalen omfatter ikke jordbrugsteknikere/jordbrugsteknologer ansat i stillinger, der er omfattet af andre kollektive overenskomster/organisationsaftaler.
 Cirkulærebemærkning til § 1:
Organisationsaftalen omfatter endvidere ikke-uddannede jordbrugsteknikere og ikke-uddannede landbrugsteknikere ansat under Ministeriet for fødevarer, landbrug og fiskeri, jf.
Finansministeriets brev af 30. august 1977.
 Den 1. januar 2007 blev Danmarks JordbrugsForskning fusioneret med Aarhus Universitet som Det Jordbrugsvidenskabelige Fakultet.
§ 2. Lønsystemet Lønsystemet er etableret i henhold til den til enhver tid gældende rammeaftalen om nye lønsystemer, hvis bestemmelser gælder, hvor intet andet måtte være nævnt i denne aftale.
Stk. 2. Lønsystemet er et basislønsystem, der består af basislønninger der kan suppleres med en tillægsdel.
Tillægsdelen omfatter lokalt aftalte funktionstillæg, kvalifikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Alle basislønninger er anført i årligt grundbeløb (1.oktober 1997-niveau).
§ 3. Basisløn Basislønnen for jordbrugsteknikere og jordbrugsteknologer udgør:
 Indtil 1. oktober 2008:
 207.000 kr.
 Fra 1. oktober 2008:
 211.000 kr.
 Stk. 2. Basislønnen for forsøgsteknikere udgør 177.300 kr.
 Stk. 3. Forsøgsteknikere kan efter institutionens beslutning aflønnes som jordbrugsteknikere.
 Stk. 4. Forsøgsteknikere med jordbrugsteknikeruddannelse, ansat efter 1. april 1995, aflønnes som jordbrugsteknikere.
 Cirkulærebemærkning til § 3:
 Jordbrugsteknikere/jordbrugsteknologer, ansat som forsøgsteknikere efter 1. april 1995 aflønnes som jordbrugsteknikere.
 Jordbrugsteknikere ansat som forsøgsteknikere før 1. april 1995 aflønnes fortsat som forsøgsteknikere.
§ 4. Pension Pensionsbidraget udgør 12,5 pct. af de pensionsgivende løndele.
Med virkning fra 1. oktober 2008 forhøjes pensionsprocenten til 13,28 pct.
Af pensionsbidraget, der indbetales af ansættelsesmyndigheden, anses 1/3 for at være den ansattes eget bidrag.
Lønspecifikationen skal indeholde oplysning herom.
 Stk. 2. Pensionsordningen omfatter ansatte, der ikke er omfattet af anden obligatorisk pensionsordning, hvis den pågældende:
1) Er fyldt 20 år 2) Har været ansat i det offentlige i 9 måneder Stk. 2. Forsøgsteknikeres pensionsbidrag indbetales til PFA-pension.
Stk. 3. Jordbrugsteknikeres og jordbrugsteknologers pensionsbidrag indbetales af ansættelsesmyndigheden til Nordea Pension.
Den ansatte har mulighed for at indbetale frivilligt bidrag, hvilket skal aftales direkte mellem den ansatte, ansættelsesmyndigheden og Nordea Pension.
§ 5. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten.
§ 6. Ikrafttræden og opsigelse Organisationsaftalen har virkning fra den 1. april 2008 og kan opsiges skriftligt af parterne med 3 måneders varsel til en 31. marts, dog tidligst til den 31. marts 2011.
