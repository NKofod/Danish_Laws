Ankestyrelsens principafgørelse D-15-92 om ret til dagpenge - dagpengeberettiget medlem af arbejdsløshedskasse Resume:
 En lønmodtager, der ikke opfyldte beskæftigelseskravet ved sygdommens indtræden, fik ret til sygedagpenge fra den dato, hvor hun blev dagpengeberettiget medlem af en arbejdsløshedskasse.
 Love:
Lov om dagpenge ved sygdom eller fødsel - lov nr. 852 af 20. december 1989 - § 4, stk. 1, nr. 2 Lov om sygedagpenge - lov nr. 563 af 9. juni 2006 - § 32, stk. 1, nr. 2 Sagsfremstilling:
 Kommunen traf afgørelse om, at lønmodtageren ikke havde ret til dagpenge i forbindelse med et fravær fra den 31. december 1991, fordi beskæftigelseskravet ikke var opfyldt, og fordi der ikke på sygemeldingstidspunktet var ret til arbejdsløshedsdagpenge.
 Lønmodtageren havde i de sidste 13 uger inden sygemeldingen den 31. december 1991 været uden tilknytning til arbejdsmarkedet i flere perioder, men fra 1. april 1992 blev hun dagpengeberettiget medlem af en arbejdsløshedskasse.
 Afgørelse:
 Lønmodtageren havde ikke ret til sygedagpenge fra den 31. december 1991 til og med den 31. marts 1992, idet hun ikke opfyldte betingelserne i dagpengelovens § 4, stk. 1, nr. 1 og 2.
 Hun havde derimod ret til dagpenge fra den 1. april 1992, jf. dag pengelovens § 4, stk. 1, nr. 2, idet hun fra denne dato ville have haft ret til dagpenge fra arbejdsløshedskassen, hvis hun ikke havde været uarbejdsdygtig på grund af sygdom.
 Dagpengeudvalget ændrede således delvist kommunens afgørelse.
