 ApS L, der drev et cafeteria, opsagde personalet den 2/2 89 med  

 sædvanligt opsigelsesvarsel, der for flertallets vedkommende var 14 dage til  

 den sidste i en måned.
Den 6/2 89 indgav selskabet konkursbegæring, og den 9/2 89 afsagdes  

 konkursdekret.
ApS P, der i forvejen havde udleaset køkkeninventar m.v. til  

 ApS L til en værdi af ca. 360.000 kr., overtog samme dag ved købekontrakt med  

 konkursboet det erhvervslejemål, hvor cafeteriet blev drevet, og et  

 varelager.
Den 10/2 89 tilbød ApS P personalet i cafeteriet beskæftigelse i  

 virksomheden.
En del af personalet accepterede tilbudet, og der blev indgået  

 nye ansættelseskontrakter.
Driften af cafeteriet, der havde været indstillet  

 fra og med den 6/2 89, blev herefter genoptaget, nu af ApS P, den 10/2 89.
 Arbejdsretten fandt, at der ved ApS P's overtagelse af cafeteriet den  

 9/2 89 var sket en overdragelse i virksomhedslovens forstand, og at der var  

 tale om en eksisterende virksomhed, uanset at virksomheden i forbindelse med  

 konkursen var lukket i en kort periode.
Arbejdsretten fandt endvidere, at der måtte være en formodning for, at  

 ansættelsesforholdet var bestående ved overtagelsen, idet opsigelsesvarslerne  

 for personalet ikke var udløbet på dette tidspunkt.
Denne formodning fandtes  

 ikke afkræftet.
 Herefter idømtes ApS P en bod, der udgjorde løntilgodehavende for  

 nogle ansatte fra tiden før overtagelsen, men pålagdes ikke yderligere bod.
Under denne sag har Landsorganisationen i Danmark for Hotel- og  

 Restaurationspersonalets Samvirke for Hotel og Restaurationspersonalets  

 Forbund i Danmark ved klageskrift af 15. august 1989 indklaget  

 Lundeborgvejens Cafeteria ved E.
Post Madsen, Finans ApS, for Arbejdsretten.  

 Klagerne har nedlagt følgende påstand:
 1. Indklagede tilpligtes at overholde gældende overenskomst.
 2. Indklagede tilpligtes for overenskomstbrud at betale en efter rettens  

 skøn fastsat bod til Hotel og Restaurationspersonalets Forbund indeholdende  

 90.123,27 kr. i manglende betaling til J1 og J2 og forbundets medlemmer J3 -  

 J6.
Ved adcitationsklageskrift af 21. februar 1990 har klagerne medindklaget  

 Lundeborgvejens Cafeteria ved Hans Lynnerup for Arbejdsretten.
Over for  

 adciterede har klagerne nedlagt følgende påstand:
 1. Indklagede Lundeborgvejens Cafeteria ved Hans Lynnerup tilpligtes at  

 overholde gældende overenskomst.
 2. Indklagede tilpligtes for overenskomstbrud at betale en efter rettens  

 skøn fastsat bod til Hotel og Restaurationspersonalets Forbund indeholdende  

 63.006,80 kr. i manglende betaling til forbundets medlemmer J7 - J10.
 De i påstandene nævnte beløb udgør løntilgodehavender og feriegodtgørelse  

 til de i påstandene nævnte lønmodtagere.
Indklagede, Lundeborgvejens Cafeteria ved E.
Post Madsen, Finans ApS har  

 påstået frifindelse.
 Adciterede, Lundeborgvejens Cafeteria ved Hans Lynnerup, der ikke har  

 givet møde under domsforhandlingen, har afgivet følgende erklæring:
»Undertegnede Hans Lynnerup, erklærer herved, at jeg i Arbejdsrettens  

 j.nr. 89.319, vil tage bekræftende til genmæle overfor påstanden i  

 adcitationsklageskriftet således at, jeg Hans Lynnerup accepterer at  

 overholde gældende overenskomst i det omfang E.
Post Madsen, Finans ApS,  

 bliver dømt for manglende overholdelse af gældende overenskomst, jeg Hans  

 Lynnerup erkender at betale bod til Hotel og Restaurationspersonalets Forbund  

 i Danmark, i form af manglende betaling af løn til forbundets medlemmer, J7-  

 J10, i det omfang E.
Post Madsen, Finans ApS, bliver dømt i hovedsagen.
Ovennævnte er på betingelse af, at det i hovedsagen statueres, at den i  

 hovedsagen omtvistede overdragelse er omfattet af lov om lønmodtageres  

 retsstilling ved virksomhedsoverdragelse.« Sagens nærmere omstændigheder er følgende:
Lundeborgvejens Cafeteria ApS drev indtil februar 1990 cafeteria i lejede  

 lokaler i ejendommen Lundeborgvej 1, Aalborg.
Ejendommen, der ejes af  

 Bankocentret i Aalborg ApS, er en hal med tilhørende cafeteria.
Som følge af virksomhedens økonomiske vanskeligheder indgav  

 Lundeborgvejens Cafeteria ApS mandag den 6. februar 1989 konkursbegæring til  

 skifteretten i Aalborg.
Forinden havde selskabet ved skrivelser af 2. februar  

 1989 opsagt personalet.
I skrivelserne anføres følgende:
»Du opsiges hermed til fratrædelse med almindelig opsigelse, på grund  

 af økonomiske vanskeligheder fra d.d. ved almindelig opsigelsesvarsel.« Samme dag havde selskabets direktør Grethe Andersen på et møde med  

 personalet redegjort for den økonomiske situation og meddelt, at selskabet  

 mandag den 6. februar ville indgive konkursbegæring.
Forud aftalte  

 arrangementer blev afviklet i week-enden 3, 4, og 5. februar.
Fra og med den  

 6. februar var driften af cafeteriaet indstillet.
Torsdag den 9. februar 1989 afsagde skifteretten konkursdekret og antog  

 advokat Tage Kragbak som midlertidig bestyrer.
I dagene forud for den 9.  

 februar havde advokat Kragbak forhandlet med bl.a. direktør E.
Post Madsen om  

 mulighederne for en videreførelse af cafeteriaet.
Indklagede havde ved  

 leasingkontrakt af 30. juni 1988 leaset køkkeninventar og andet inventar til  

 en værdi af ca. 360.000 kr. til Lundeborgvejens Cafeteria ApS.
Leasingaftalen  

 var indgået for en periode af 48 måneder.
Leasingafgiften skulle ifølge  

 aftalen betales månedlig.
I forbindelse med aftalen havde selskabet givet  

 indklagede indtrædelsesret i lejemålet vedrørende lokalerne.  

 Indtrædelsesretten var noteret af udlejeren.
Ifølge aftalen tilhører de  

 leasede genstande indklagede.
Ved leasingtagerens konkurs er indklagede  

 berettiget til at hæve aftalen og kan straks tilbagetage de leasede  

 genstande.
Forhandlingerne mellem advokat Kragbak og direktør Post Madsen resulterede  

 i, at der den 9. februar 1989 blev indgået en købekontrakt mellem konkursboet  

 og indklagede.
I kontrakten hedder det bl.a.:
 Ikrafttrædelse og overtagelse.
Nærværende købekontrakt træder i kraft, så snart den er godkendt af  

 Skifteretten i Aalborg.
Overtagelsen af de af kontrakten omfattede aktiver,  

 rettigheder og forpligtelser, finder sted den 9. februar 1989. Der udfærdiges  

 sædvanlig refusionsopgørelse.
§ 2 Erhvervslejemålet Lundeborgvej 1.
Køber overtager sælgers erhvervslejemål hos Bankocentret i Aalborg ApS af  

 cafeterialokaler m.m. beliggende Lundeborgvej 1, 9220 Aalborg Øst.
Køber  

 indtræder således i enhver henseende i sælgers rettigheder og forpligtelser i  

 henhold til den mellem sælger og udlejer den 27. januar 1988 oprettede  

 lejekontrakt, som i § 8 indrømmer lejeren ret til afståelse eller fremleje  

 til en person/selskab/forening, mod hvilke udlejer ikke kan rette saglige  

 indvendinger.
 § 3.
Varelager Køber overtager hele sælgers kurante varelager i henhold til den af Grethe  

 Andersen foretagne optælling, og således at revisionsfirmaet Johannes Møller  

 bestilles til at forsyne optællingslisterne med indkøbspriser.
Det kurante  

 varelager betales straks kontant med et beløb svarende til indkøbsprisen med  

 fradrag af 25%. Det anslåes, at det beløb, der skal betales for varelageret,  

 udgør kr. 100.000,00.
 § 4.
Leasingaftale Køber friholder sælger fra enhver forpligtelse i henhold til den mellem  

 køber og Lundeborgvejens Cafeteria ApS den 30/6 1988 oprettede leasingaftale  

 nr. 001/88 bilagt opgørelse over nyanskaffelser ved opstart til ialt kr.  

 441.173,07 incl. moms.
I den forbindelse giver køber afkald på sit krav på  

 leasingafgift for månederne januar og februar 1989, ialt kr. 23.526,00 incl.  

 moms.
 § 6.
 Ansatte hos Lundborgvejens Cafeteria ApS.
Køber påtager sig ingen forpligtelser overfor sælgers ansatte, idet køber  

 ikke har overtaget en igangværende virksomhed, men blot et lejemål og nogle  

 materielle aktiver.
Sælger har opsagt sit personale.
Sælgers cafeteria har  

 været lukket siden søndag den 5. februar om aftenen.
 § 7.
 Købesummen ialt.
Af hensyn til stemplingen anslåes den samlede købesum ikke at overstige istandsættelse af lokaler kr. 50.000,00 varelager, anslået- 100.000,00 Ialt kr. 150.000,00 § 10.
 Ansvarsfraskrivelse.
 Sælger, midlertidig bestyrer og skifteretten fraskriver sig ethvert ansvar  

 for rigtigheden af de oplysninger, der er givet i nærværende kontrakt eller  

 iøvrigt meddelt køber i forbindelse med nærværende handels indgåelse, idet  

 samtlige oplysninger er givet af direktør Grethe Andersen personlig.  

 Ligeledes fraskrives ethvert ansvar for det solgtes retlige og faktiske  

 tilstand, herunder eksempelvis for, hvorvidt lokalerne er lovligt indrettet  

 og benyttet, hvorledes det lejeretlige mellemværende med udlejer endelig kan  

 opgøres, købers retsstilling i henhold til lov om lønmodtageres retsstilling  

 ved virksomhedsoverdragelse, idet parterne dog, jfr. § 6 er enige om, at  

 denne lov bestemmelser ikke bør kunne komme på tale.
Samme dag opfordrede indklagede personalet i cafeteriaet til at komme til  

 et møde den 10. februar om morgenen.
På mødet tilbød indklagede de ansatte  

 beskæftigelse i virksomheden.
En del af de ansatte, herunder de i  

 klageskriftet og adcitationsklageskriftet nævnte medarbejdere, accepterede  

 tilbuddet.
Der blev med disse indgået nye ansættelseskontrakter.
Ifølge disse  

 kontrakter var ansættelsesforholdet etableret den 10. februar og  

 tidsbegrænset til den 5. marts 1989, idet de første 4 uger skulle betragtes  

 som en prøvetid, hvor ansættelsesforholdet gensidigt kunne opsiges med 1 uges  

 varsel.
Aflønningen skulle ske efter gældende overenskomster.
Driften af  

 cafeteriaet blev herefter genoptaget den 11. februar.
Det er oplyst, at opsigelsesvarslet for de i klagernes påstande nævnte  

 ansatte, bortset fra J1 og J3, var 14 dage til den sidste i en måned.
For J1  

 og J3 vedkommende var opsigelsesvarslet 1 uge.
 Det fremgår af sagen, at de i påstandene nævnte lønkrav m.v. vedrører  

 arbejde i 1988 og i tiden 1. januar - 2. februar 1989, dog for så vidt angår  

 de medarbejdere, som arbejdede i dagene 3. - 5. februar, i tiden 1. januar -  

 5. februar 1989.
Det fremgår endvidere, at lønkravene blev anmeldt til Lønmodtagernes  

 Garantifond.
I anmeldelserne anføres, at de pågældende er sagt op til  

 fratræden 2. februar henholdsvis 5. februar 1989. I nogle af anmeldelserne  

 oplyses endvidere, at de pågældende er fratrådt.
Lønmodtagernes Garantifond  

 afviste i marts 1989 at betale kravene, idet Fonden var af den opfattelse, at  

 der var tale om en af loven om lønmodtageres retsstilling ved  

 virksomhedsoverdragelse (virksomhedsoverdragelsesloven) omfattet  

 overdragelse, og at lønmodtagerne derfor måtte rette deres krav mod  

 indklagede som erhverver af virksomheden.
 Det er endelig oplyst, at 3 af de ansatte - J5, J7 og J6 - som var  

 dagpengeberettigede, meldte sig ledige på Arbejdsformidlingen den 6. februar  

 1989.
 Indklagede overdrog med virkning fra den 1. november 1989 virksomheden til  

 adciterede, der fortsat beskæftiger de i adcitationsklageskriftet nævnte  

 medarbejdere.
 Der er under domsforhandlingen afgivet forklaring af direktør Erling Post  

 Madsen, forretningsfører Kaj Mandrup og Birgit Bjeldbak.
Erling Post Madsen har forklaret, at alt løst inventar i cafeteriaet var  

 omfattet af leasingaftalen.
Lundeborgvejens Cafeteria ApS betalte ikke  

 leasingydelsen for januar 1989. Fredag den 3. februar deltog han i et møde  

 med advokat Tage Kragbak og cafeteriaselskabets revisor Elimar Christensen.  

 På mødet blev det oplyst, at selskabet ville indgive konkursbegæring mandag  

 den 6. februar.
Man drøftede mulighederne for at videreføre virksomheden.
Han  

 var ikke interesseret i at overtage driften, men han havde på den anden side  

 som følge af leasingaftalen en væsentlig interesse i, hvad der skete med  

 virksomheden.
Mandag den 6. februar deltog han i et møde med udlejeren.
Selv  

 om udlejeren over for de sportsklubber, som lejede lokalerne bl.a. til  

 bankospil, var forpligtet til at sørge for, at cafeteriaet var åbent, ville  

 udlejeren ikke selv overtage driften eller medvirke til at finde en anden  

 løsning.
Efter mødet forsøgte han at finde en tredjemand, som ville overtage  

 driften.
Dette viste sig imidlertid ikke muligt.
For at sikre sine interesser  

 var han derfor tvunget til at udnytte sin ret til at indtræde i lejemålet.  

 Dette var baggrunden for købekontrakten af 9. februar 1989, der er udarbejdet  

 af advokat Kragbak, og som inden underskriften blev godkendt af skifteretten.  

 Det var hans hensigt at afhænde virksomheden snarest muligt.
Det lykkedes  

 imidlertid først den 1. november 1989 ved overdragelsen til adciterede.
Efter  

 at hans selskab havde overtaget driften, blev den omlagt og indskrænket.  

 Medens cafeteriaet hidtil havde holdt åbent fra kl. 9 til kl. 23,  

 indskrænkede man efter overtagelsen åbningstiden fra kl. 15 til kl. 22.  

 Desuden nedlagde man den cateringvirksomhed, som Grethe Andersen havde  

 drevet, og man opgav selv at lave varm mad, som man i stedet fik leveret  

 udefra.
Der var derfor brug for mindre personale.
Det var Kaj Mandrup, der  

 stod for genåbningen af cafeteriaet, og som forhandlede med personalet.  

 Mandrup skulle antage de bedste, og ansættelserne skulle ske på en  

 tidsbegrænset kontrakt, idet man ville være frit stillet, hvis det lykkedes  

 at finde en køber, inden tidsfristen udløb.
Kaj Mandrup har forklaret, at han er forretningsfører hos direktør Post  

 Madsen.
Det var ham, som forestod genåbningen af cafeteriaet.
På mødet med de  

 ansatte den 10. februar gjorde han det klart, at de ikke var forpligtet til  

 at fortsætte ansættelsesforholdet, og at ansættelserne skete tidsbegrænset og  

 på prøve.
Som følge af den planlagte indskrænkning af driften havde man kun  

 brug for 11 af de hidtil 20 ansatte.
Alle de ansatte, bortset fra en  

 rengøringsassistent, havde været ansat under Grethe Andersen.
Birgit Bjeldbak har forklaret, at hun var souchef i virksomheden under  

 Grethe Andersen.
På mødet den 2. februar 1989 meddelte Grethe Andersen, at  

 der ville blive indgivet konkursbegæring mandag den 6. februar, og at driften  

 derfor ville blive indstillet fra og med denne dag.
Mulighederne for en  

 videreførelse af cafeteriaet blev ikke omtalt, og Grethe Andersen sagde, at  

 de ansatte godt kunne søge andet arbejde.
På den anden side kunne man ikke  

 afholde bankospil, uden at cafeteriaet var åbent.
Det lå derfor i luften, at  

 cafeteriaet under en eller anden form skulle drives videre.
Hun fik at vide,  

 at der den 3. februar skulle afholdes møde med Post Madsen.
Hun havde den 6.  

 februar en samtale med Post Madsen, som gav udtryk for, at han skulle  

 videreføre driften af cafeteriaet og spurgte hende, om hun ville fortsætte.  

 Det var hun imidlertid ikke interesseret i.
Klagerne har fremlagt en dom af 30. januar 1990 fra retten i Aalborg.
Ved  

 dommen blev et krav, som en ansat i Lundeborgvejens Cafeteria ApS havde rejst  

 mod indklagede, taget til følge.
Ved dommen blev det statueret, at  

 overdragelsen af virksomheden til indklagede var omfattet af  

 virksomhedsoverdragelsesloven.
Dommen er anket til landsretten.
 Der er mellem parterne enighed om, at virksomhedsoverdragelsesloven ikke  

 ved aftale kan fraviges til skade for lønmodtagerne, at overdragelse fra et  

 konkursbo er omfattet af loven, og at dette indebærer, at erhververen er  

 forpligtet til at betale lønkrav m.v., uanset at disse vedrører tiden forud  

 for konkursens indtræden.
Til støtte for påstandene har klagerne anført, at der foreligger  

 overdragelser, som er omfattet af virksomhedsoverdragelsesloven, og at  

 indklagede og adciterede derfor er indtrådt som debitorer for de af  

 påstandene omfattede krav.
Det gør i denne forbindelse ingen forskel, om  

 indklagedes overtagelse af virksomheden anses at være sket i kraft af  

 købekontrakten af 9. februar 1989 eller i kraft af indklagedes udnyttelse af  

 den indtrædelses- og tilbagetagelsesret, som selskabet havde i henhold til  

 leasingaftalen.
Antages det sidste at være tilfældet, et det nærliggende at  

 ligestille situationen med en bortforpagters overtagelse af den  

 bortforpagtede virksomhed som følge af forpagterens misligholdelse af  

 forpagtningsaftalen.
I denne situation er det i retspraksis fastslået, at der  

 foreligger en overdragelse, der er omfattet af loven.
Den eneste forskel  

 mellem forpagtningssituationen og den foreliggende situation er, at  

 bortforpagteren er ejer af bygningen, medens indklagede var ejer af  

 inventaret.
 Der er økonomisk identitet mellem virksomheden før og efter overdragelsen.  

 Det kan i denne forbindelse ikke tillægges betydning, at der skete visse  

 indskrænkninger i driften, eller at driften i forbindelse med indgivelsen af  

 konkursbegæringen var indstillet i 5 dage.
Opsigelsesvarslet for de ansatte, som fortsatte hos indklagede, var ikke  

 udløbet, da indklagede overtog virksomheden den 9. februar.
Klagerne  

 bestrider, at der - når dette er tilfældet - kan lægges vægt på den af  

 indklagede påberåbte fritstilling.
Hvis man over for lønmodtagerne, hvis  

 opsigelsesvarsel ikke er udløbet, skulle kunne komme uden om loven ved en  

 såkaldt fritstilling, ville den beskyttelse af lønmodtagerne, som tilsigtes  

 opnået, være illusorisk.
I øvrigt er det klagernes opfattelse, at der ikke  

 har fundet nogen fritstilling sted.
Grethe Andersen gav ikke på mødet den 2.  

 februar klart udtryk herfor.
Der var grund til at forvente, at cafeteriaet -  

 som var nødvendig af hensyn til driften af hallen - ville blive videreført  

 under en eller anden form.
Der kan ikke lægges vægt på, at lønmodtagerne i  

 deres anmeldelse til Lønmodtagernes Garantifond anfører, at de er opsagt til  

 fratræden den 2., henholdsvis den 5. februar og/eller, at de er ophørt med at  

 arbejde i virksomheden den 3., henholdsvis den 6. februar.
Der er alene tale  

 om en angivelse af det faktiske hændelsesforløb, og der kan ikke herfra  

 drages nogen slutning med hensyn til den af indklagede hævdede fritstilling.  

 Det samme gælder den omstændighed, at 3 medarbejdere den 6. februar meldte  

 sig til Arbejdsformidlingen.
 I overensstemmelse med sædvanlig praksis bør indklagede ikendes en bod,  

 som foruden efterbetalingskravet indeholder en passende sanktion for  

 indklagedes undladelse af at opfylde sine forpligtelser.
Indklagede, der ikke størrelsesmæsstigt har bestridt klagernes krav, har  

 til støtte for frifindelsespåstanden anført, at der ikke foreligger en  

 overdragelse i virksomhedslovens forstand.
Der er - som det også fremgår af  

 købekontraktens § 6 - alene tale om, at indklagede har benyttet sig af sin  

 ret efter leasingaftalen til at blive indsat i besiddelsen af det leasede  

 inventar og til at indtræde i lejemålet vedrørende lokalerne.
Det eneste,  

 indklagede har overtaget, er et varelager til en anslået værdi af 100.000 kr.  

 En sådan disposition kan ikke anses som overdragelse af en virksomhed.
Indklagede har endvidere gjort gældende, at virksomheden ikke var i drift  

 ved indklagedes overtagelse, idet cafeteriaet havde været lukket i 5 dage.  

 Hertil kommer, at der skete så væsentlige ændringer i driften efter  

 indklagedes overtagelse, at der ikke er identitet mellem virksomheden før og  

 efter overtagelsen.
Indklagede har herved henvist til, at åbningstiden blev  

 kraftig reduceret, og at man indskrænkede varesortimentet og opgav den  

 cateringvirksomhed, som hidtil havde været drevet i forbindelse med  

 cafeteriaet.
Endelig har indklagede anført, at ansættelsesforholdet til Lundeborgvejens  

 Cafeteria ApS var ophørt ved indklagedes overtagelse af driften.
Dette  

 fremgår dels af købekontraktens § 6, dels og navnlig af de afgivne  

 vidneforklaringer.
Det fremgår således af Birgit Bjeldbaks forklaring, at  

 Grethe Andersen på mødet den 2. februar 1989 meddelte personalet, at  

 virksomheden ophørte fra og med den 6. februar, og at medarbejderne kunne  

 søge andet arbejde - og dermed var fritstillet - fra opsigelsestidspunktet  

 eller - for så vidt angår de medarbejdere, der arbejdede i weekend'en 3. - 5.  

 februar - fra 6. februar.
At også medarbejderne har opfattet situationen på  

 denne måde fremgår af deres anmeldelser til Lønmodtagernes Garantifond og  

 henvendelserne til Arbejdsformidlingen.
Det blev da også fra indklagedes side  

 på mødet med de ansatte den 10. februar klart tilkendegivet, at de ikke var  

 forpligtede til at genoptage deres beskæftigelse, og der blev indgået nye  

 ansættelsesaftaler med de medarbejdere, som indklagede havde brug for, og som  

 ønskede at arbejde i virksomheden efter indklagedes overtagelse.
Der var  

 således ikke tale om, at indklagede indtrådte i bestående ansættelsesforhold.  

 Da virksomhedsoverdragelsesloven kun gælder for ansættelsesforhold, der  

 bestod ved overdragelsen, må indklagede også af denne grund frifindes.
For så vidt angår klagernes bodspåstand har indklagede anført, at der -  

 selvom retten skulle komme til det resultat, at indklagedes overtagelse af  

 cafeteriaet er omfattet af virksomhedsoverdragelsesloven, og indklagede  

 derfor er forpligtet til at honorere de rejste lønkrav - ikke er grundlag for  

 bod.
Indklagedes forpligtelser beror i givet fald på en lovfortolkning, som  

 med føje har kunnet give anledning til tvivl.
 Arbejdsretten skal udtale:
Arbejdsretten finder, at der ved indklagedes overtagelse af cafeteriaet i  

 henhold til kontrakten af 9. februar 1989 er sket en overdragelse i  

 virksomhedsoverdragelseslovens forstand.
Retten lægger herved vægt på, at  

 formålet med aftalen - som det illustreres bl.a. ved indklagedes overtagelse  

 af varelageret - var at sætte indklagede i stand til at genoptage driften,  

 hvilket skete umiddelbart efter kontraktens indgåelse.
Hverken den  

 omstændighed, at indklagedes overtagelsen af driften efter det oplyste skete  

 med henblik på at sikre indklagedes tilgodehavende efter leasingaftalen,  

 eller at indklagede i kraft af denne aftale havde ejendomsret til inventaret  

 og ret til at indtræde i lejemålet vedrørende lokalerne, kan føre til, at der  

 ikke foreligger en af loven omfattet disposition.
Retten finder endvidere, at der var tale om overdragelse af en  

 eksisterende virksomhed.
Det kan i denne forbindelse ikke tillægges  

 betydning, at virksomheden i forbindelse med indgivelsen af konkursbegæringen  

 var lukket i en kort periode, eller at indklagede efter overtagelsen  

 gennemførte visse begrænsninger og ændringer i driften.
Hvad endelig angår spørgsmålet om, hvorvidt ansættelsesforholdene var  

 bragt til ophør inden indklagedes overtagelse af virksomheden den 9. februar  

 1989 bemærkes, at opsigelsesvarslet for de af klagernes påstande omfattede  

 lønmodtagere ikke var udløbet på dette tidspunkt.
Der må herefter være en  

 formodning om, at ansættelsesforholdet var bestående ved overtagelsen.
Denne  

 formodning findes indklagede ikke at have afkræftet.
Retten lægger herved  

 vægt på, at det ikke er godtgjort, at Grethe Andersen ved mødet den 2.  

 februar 1989 klart tilkendegav, at ansættelsesforholdet måtte betragtes som  

 afbrudt, at indklagede straks efter beslutningen om at indgive  

 konkursbegæring blev inddraget i forhandlinger om en fortsættelse af  

 virksomheden, at en sådan fortsættelse måtte stille sig som en nærliggende  

 mulighed, at forhandlingerne i løbet af kort tid førte til indklagedes  

 overtagelse af virksomheden, og at de personer, som blev beskæftiget hos  

 indklagede, med en enkelt undtagelse, alle havde haft ansættelse hos  

 Lundeborgvejens Cafeteria ApS.
Under disse omstændigheder findes det  

 betænkeligt at lægge afgørende vægt på oplysningerne i anmeldelserne til  

 Lønmodtagernes Garantifond eller på det forhold, at 3 af de ansatte den 6.  

 februar meldte sig ledige hos Arbejdsformidlingen.
 Som sagen foreligger, tager Arbejdsretten herefter klagernes påstand over  

 for indklagede til følge for så vidt angår de rejste efterbetalingskrav.  

 Efter den erklæring, som er afgivet af adciterede, tager retten endvidere  

 klagernes påstand over for adciterede til følge for så vidt angår  

 efterbetalingskravet over for denne.
 Derimod findes der af de grunde, som er anført af indklagede, ikke  

 grundlag for herudover at pålægge hverken indklagede eller adciterede bod.
 T h i k e n d e s f o r r e t :
Indklagede, Lundeborgvejens Cafeteria ved E.
Post Madsen, Finans ApS,  

 tilpligtes at overholde gældende overenskomst.
 Indklagede skal til Hotel- og Restaurationspersonalets Forbund betale en  

 bod på 90.123,27 kr., udgørende manglende betaling til J1 - J6.
 Adciterede, Lundeborgvejens Cafeteria ved Hans Lynnerup tilpligtes at  

 overholde gældende overenskomst.
 Adciterede skal til Hotel- og Restaurationspersonalets Forbund betale en  

 bod på 63.006,80 kr., udgørende manglende betaling til J7 - J10.
 I sagsomkostninger til Arbejdsretten skal indklagede betale 2.000 kr.
 (* 1) Henvisninger: Svenning Andersen s.49, s.54, s.67 ff, Højesterets dom  

 i Ugeskrift for Retsvæsen 1989 s.372.
