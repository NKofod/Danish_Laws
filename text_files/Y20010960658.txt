Endvidere  

 udtalt, at det fremgår af styrelseslovens § 10, stk. 1, at adgangen til at  

 behandle sager for lukkede døre har undtagelsens karakter.
En sag kan ikke  

 behandles for lukkede døre, alene fordi kommunalbestyrelsen anser det for  

 hensigtsmæssigt, ligesom hensynet til at opnå en fri og åben debat ikke kan  

 begrunde dørlukning.
Sager, der kan begrunde dørlukning, er sådanne, hvor der  

 ved sagens behandling vil blive eller forventes at blive fremdraget  

 fortrolige  

 oplysninger.
Udtalt,  

 at normalforretningsordenens § 1, stk. 2, angiver visse sagskategorier, der  

 som  

 udgangspunkt skal behandles for lukkede døre, herunder sager, hvis afgørelse  

 forudsætter en bedømmelse af personlige forhold.
Angivelsen er ikke  

 udtømmende.
 Normalforretningsordenens  

 bestemmelse er imidlertid ikke en udvidelse eller indskrænkning af  

 styrelseslovens § 10. Bestemmelsen er alene et udgangspunkt for borgmesteren  

 ved placeringen af sager i det forslag til dagsorden, som kommunalbestyrelsen  

 skal tage stilling til ved mødets begyndelse.
I  

 forhold til den konkrete sag udtalt, at det forhold, at der er tale om en  

 personsag, ikke i sig selv er tilstrækkeligt som begrundelse for at behandle  

 en  

 sag for lukkede døre.
Udtrykket "personlige forhold" i  

 normalforretningsordenens § 1, stk. 2, skal forstås i overensstemmelse med  

 styrelseslovens § 10, stk. 1, og dermed i overensstemmelse med afgrænsningen  

 af  

 forvaltningsloven af, hvilke oplysninger om enkeltpersoner der er fortrolige  

 og  

 dermed undergivet tavshedspligt.
Udtalt,  

 at oplysninger om kommunalt ansattes rent tjenstlige forhold normalt ikke vil  

 kunne karakteriseres som fortrolige i forvaltningslovens forstand.
Dette  

 gælder  

 også oplysninger om disciplinærforseelser, medmindre forseelsen udspringer af  

 forhold i den pågældendes privatliv.
 Endvidere  

 udtalt, at bestemmelsen i offentlighedslovens § 2, stk. 2 - der bl.a.  

 indebærer, at sager om enkeltpersoners ansættelsesforhold i det offentliges  

 tjeneste (konkrete personalesager) som udgangspunkt er undtaget fra  

 offentlighedslovens anvendelsesområde og dermed som hovedregel ikke er  

 undergivet aktindsigt - efter ministeriets opfattelse ikke har betydning ved  

 vurderingen af, om en oplysning er fortrolig efter forvaltningslovens § 27.
(Indenrigsministeriets  

 brev af 1. juni 2001 til et amtsrådsmedlem - 1. k.kt. j.nr. 2000/1070/080-2) Udtalelse om en kommunalbestyrelses adgang til at behandle en  

 sag vedrørende en række kommunalt ansattes tjenstlige forhold på et møde for  

 lukkede døre I brev af 22. august 2000 har De som medlem af  

 Nordjyllands Amtsråd klaget til Indenrigsministeriet over, at amtsrådets  

 behandling den 15. august 2000 af amtsborgmesterens redegørelse for en række  

 af  

 Dem stillede spørgsmål fandt sted for lukkede døre.
Deres spørgsmål vedrørte  

 en  

 sag om fejl i ansættelsesvilkårene for en række vikarer og timelønnede  

 omsorgs-  

 og pædagogmedhjælpere på sociale institutioner i Nordjyllands Amtskommune.
 Indenrigsministeriet har nu afsluttet  

 behandlingen af sagen.
 Indenrigsministeriet har fundet, at der ikke var  

 tilstrækkeligt grundlag for at antage, at Nordjyllands Amtsråds behandling på  

 mødet den 15. august 2000 af amtsborgmesterens redegørelse for de af Dem  

 stillede spørgsmål ville indebære fremdragelse af fortrolige oplysninger.  

 Indenrigsministeriet har derfor fundet, at amtsrådets behandling af  

 redegørelsen for lukkede døre var i strid med § 10 i den kommunale  

 styrelseslov.
 Her følger en gennemgang af sagens baggrund og  

 en nærmere begrundelse for Indenrigsministeriets opfattelse.
 Sagens  

 baggrund:
 Baggrunden for Deres klage til  

 Indenrigsministeriet er en sag i Nordjyllands Amtskommune vedrørende fejl i  

 ansættelsesvilkårene for en række vikarer og timelønnede omsorgs- og  

 pædagogmedhjælpere på sociale institutioner i amtskommunen.
Sagen medførte, at amtskommunen måtte efterbetale  

 løn til omkring 500 af de omhandlede vikarer og medhjælpere med et samlet  

 efterbetalingsbeløb på knap syv mill. kr.
Sagen medførte tillige, at der blev  

 udstedt tjenstlig advarsel til 16 institutionsledere, ligesom to kontorchefer  

 på socialområdet fratrådte deres stillinger og blev overflyttet til andet  

 arbejde på andre lønvilkår.
 Den 14. december 1999 og den 14. marts 2000  

 afgav amtsborgmesteren mundtlige redegørelser for sagen på møder i amtsrådet.
 Som medlem af amtsrådet anmodede De den 7.  

 august 2000 - under henvisning til § 11, stk. 1, i den kommunale styrelseslov  

 og § 3, stk. 1, i Nordjyllands Amtsråds forretningsorden - om, at amtsrådet  

 på  

 ny behandlede sagen, idet De fremsendte 11 spørgsmål til besvarelse.
Deres spørgsmål omhandlede bl.a. konsekvenserne  

 af de begåede fejl, herunder de økonomiske konsekvenser samt tjenstlige  

 sanktioner.
Spørgsmål nr. 1, 6 og 7 havde følgende ordlyd:
"1) Finder Amtsborgmesteren  

 "vikarsagen" belyst på tilfredsstillende måde? Det fremgår af Økonomiudvalgets pressemeddelelse  

 af 17. juli 2000 at sagen er afsluttet med tildeling af tjenstlige advarsler  

 til 16 institutionsledere samt aftaler om andre løn- og ansættelsesvilkår for  

 to kontorchefer i socialområdet.
Amtsborgmesteren har tidligere udtrykt  

 forhåbninger om at tjenstlige undersøgelser ville kaste lys over sagen.  

 Økonomiudvalget har ligeledes tidligere besluttet at indlede tjenstlige  

 undersøgelser.
(...) 6) Finder Amtsborgmesteren at løn- og  

 personalekontoret har håndteret sagen tilfredsstillende, herunder reageret  

 korrekt og rettidigt? 7) På Amtsrådets møde den 14. december 1999 gav  

 Amtsborgmesteren udtryk for at det endelige ansvar for sagens udvikling var  

 Socialdirektørens.
Hvilke forhold ligger til grund for Amtsborgmesterens  

 ændrede opfattelse?" Sagen vedrørende fejl i ansættelsesvilkårene for  

 en række vikarer og timelønnede omsorgs- og pædagogmedhjælpere på sociale  

 institutioner i Nordjyllands Amtskommune blev behandlet på amtsrådets møde  

 den  

 15. august 2000. Til brug for besvarelsen af de af Dem stillede spørgsmål var  

 der af amtsborgmesteren udarbejdet en skriftlig redegørelse.
 Amtsborgmesterens skriftlige redegørelse  

 indeholdt følgende besvarelse af spørgsmål 1, 6, og 7:
"Ad 1) Ja, mange sten er vendt, og der er  

 kommet en fornuftig afslutning.
Men som nævnt tidligere, får vi nok aldrig  

 svar  

 på, hvorfor ingen har reageret langt tidligere.
(...) Ad 6) Med den organisation vi har, har Løn- og  

 Personalekontoret ingen bemyndigelse overfor institutioner eller sektorer.  

 Det  

 har heller ikke været gearet til at foretage kontrol af det institutionerne  

 indberetter, f.eks. om arbejdstid og ansættelsesvilkår.
Sagen viser måske, at  

 der er en svaghed eller fejl i den måde vores organisation er skruet sammen  

 på.  

 Dette må vi se på nu, og måske justere i organisationen og/eller  

 arbejdsdelingen.
Ad 7) Som nævnt i redegørelsen er det (fortsat)  

 socialdirektøren der har det overordnede ansvar.
Det har jeg ikke ændret  

 opfattelse af.
Men man kan ikke reagere, før man har kendskab til en  

 sag." Amtsrådets behandling af amtsborgmesterens  

 skriftlige redegørelse for besvarelsen af Deres spørgsmål blev placeret som  

 punkt nr. 18 på dagsordenen med henblik på behandling for lukkede døre.
Det fremgår af en udskrift af  

 beslutningsprotokollen vedrørende amtsrådets møde den 15. august 2000, at  

 amtsrådet indledningsvis drøftede, hvorvidt punkt nr. 18 skulle behandles for  

 åbne eller lukkede døre.
Ved afstemningen stemte amtsrådets flertal for, at  

 sagen skulle behandles for lukkede døre.
Det fremgår endvidere af udskriften, at der på  

 amtsrådets møde den 15. august 2000 tillige blev behandlet en redegørelse fra  

 amtsborgmesteren om sagens afslutning.
Denne redegørelse blev behandlet for  

 lukkede døre som punkt nr. 17 på dagsordenen.
 Det fremgår endelig af udskriften af  

 beslutningsprotokollen vedrørende mødet, at amtsborgmesterens redegørelser  

 vedrørende sagens afslutning og de af Dem stillede spørgsmål blev taget til  

 efterretning af amtsrådets flertal.
 I brev af 31. august 2000 anmodede  

 Indenrigsministeriet Nordjyllands Amtsråd om en udtalelse i anledning af  

 Deres  

 klage.
 I brev af 5. september 2000 bekræftede  

 Nordjyllands Amtsråd modtagelsen af Indenrigsministeriets brev og meddelte,  

 at  

 amtsrådet snarest ville vende tilbage med en udtalelse.
 Ved brev af 14. december 2000 har Nordjyllands  

 Amtsråd fremsendt en udtalelse om sagen og kopi af sagens akter.
 I udtalelsen har Nordjyllands Amtsråd bl.a.  

 anført følgende:
 "Amtets overvejelser har været følgende:
 Amtet har taget udgangspunkt i bestemmelsen i  

 den kommunale styrelseslovs § 10, hvoraf det fremgår, at Amtsrådets møder som  

 udgangspunkt er åbne, og at det skal være undtagelsen, at punkter forhandles  

 for lukkede døre.
(...) Det har været amtets vurdering, at Per Larsens  

 spørgsmål nr. 1, men særligt nr. 6 og nr. 7 ikke kunne besvares af  

 amtsborgmesteren - og amtsborgmesterens redegørelse således ikke kunne  

 tiltrædes af amtsrådet - uden at amtsrådet foretog en bedømmelse af  

 personlige  

 forhold for dels et antal institutionsledere, men særligt for løn- og  

 personalechef Per Lund Sørensen, og daværende socialdirektør Inger Margrethe  

 Thomsen.
 Det var endvidere vurderingen, at der - som  

 spørgsmålene var formuleret og som sagen, blandt andet af Per Larsen, havde  

 været drøftet i medierne - var stor sandsynlighed for, at der ville udspænde  

 sig en debat om de to chefers embedsførelse, herunder om de pågældende havde  

 gjort sig skyldige i tjenesteforseelser eller forsømmelser.
 Endelig var det vurderingen, at det ville være  

 svært at udskille en redegørelse og eventuel debat om de i øvrigt rejste  

 spørgsmål med debatten om punkterne 1, 6 og 7, og at disse burde drøftes i en  

 sammenhæng.
 Ud fra en samlet vurdering af den kommunale  

 styrelseslovs § 10, og de hensyn der ligger bag bestemmelsen, samt under  

 hensyn  

 til Amtsrådets forretningsorden § 1, stk. 2 - traf et flertal af Amtsrådets  

 medlemmer herefter beslutning om, at pkt. 18, fortsat skulle behandles på den  

 lukkede del af Amtsrådets møde.
Efter mødet udleveredes amtsborgmester Orla Havs  

 redegørelse iøvrigt til pressen." De har anført i Deres klage til  

 Indenrigsministeriet, at Deres 11 spørgsmål ikke krævede svar af personfølsom  

 karakter, og at De på denne baggrund ved mødets start krævede spørgsmålene  

 behandlet for åbne døre.
De har endvidere anført, at De lagde vægt på, at  

 spørgsmålene - særligt af hensyn til offentligheden - blev behandlet åbent og  

 frit, idet ca. 500 vikarer var involveret i sagen.
De har desuden anført, at  

 De  

 over for amtsrådet fremhævede, at sagens personfølsomme oplysninger kunne  

 fremkomme for lukkede døre under behandlingen af punkt nr. 17, der vedrørte  

 amtsborgmesterens endelige redegørelse vedrørende sagens afslutning.
 Indenrigsministeriets  

 udtalelse:
Det tilsyn, som Indenrigsministeriet udøver over  

 for amtskommunerne, er et retligt tilsyn.
Det betyder, at tilsynet kun  

 omfatter  

 spørgsmål om, hvorvidt der er sket en tilsidesættelse af lovgivningen,  

 herunder  

 offentligretlige grundsætninger, jf. § 61 i lov om kommunernes styrelse  

 (lovbekendtgørelse nr. 810 af 28. oktober 1999).
 Indenrigsministeriet kan ikke tage stilling til,  

 om amtskommunernes sagsbehandling er rimelig eller hensigtsmæssig, eller til  

 spørgsmål vedrørende skønsudøvelse, så længe skønnet udøves inden for de  

 rammer, der er fastsat i lovgivningen.
Reglen om offentlighed ved kommunalbestyrelsens  

 møder er fastsat i § 10 i den kommunale styrelseslov.
Bestemmelsens stk. 1  

 har  

 følgende ordlyd:
"Kommunalbestyrelsens møder er offentlige.  

 Kommunalbestyrelsen kan bestemme, at en sag skal behandles for lukkede døre,  

 når dette findes nødvendigt på grund af sagens beskaffenhed.
Spørgsmålet om,  

 hvorvidt en sag giver grundlag for dørlukning, forhandles for lukkede døre,  

 hvis dette bestemmes af kommunalbestyrelsen eller formanden." Hensynet bag styrelseslovens § 10, stk. 1, er  

 blandt andet at sikre den demokratiske kontrol med kommunalbestyrelsens  

 beslutninger.
Det er en væsentlig forudsætning for at føre denne demokratiske  

 kontrol, at forhold af offentlig interesse kan blive afdækket og debatteret,  

 ligesom offentlighed i forvaltningen og mødeoffentlighed kan bidrage til at  

 undgå mistillid til forvaltningen og forhindre, at der opstår og udbredes  

 urigtige forestillinger om forvaltningens virksomhed.
 Det fremgår af forarbejderne til bestemmelsen,  

 at adgangen til at behandle sager for lukkede døre har undtagelsens karakter.  

 En sag kan ikke behandles for lukkede døre, alene fordi kommunalbestyrelsen  

 anser det for hensigtsmæssigt, ligesom hensynet til at opnå en fri og åben  

 debat ikke kan begrunde dørlukning.
 Sager, der kan begrunde dørlukning, er sådanne,  

 hvor der ved sagens behandling vil blive eller forventes at blive fremdraget  

 fortrolige oplysninger.
En formodning om, at der eventuelt vil kunne  

 fremkomme oplysninger af fortrolig karakter under en eventuel debat i  

 forbindelse med behandlingen af et punkt på dagsordenen, vil ikke i sig selv  

 kunne begrunde dørlukning.
Hvis det under behandlingen af et dagsordenspunkt  

 viser sig påkrævet at inddrage forhold, der nødvendiggør behandling for  

 lukkede  

 døre, vil kommunalbestyrelsen kunne fortsætte sagens behandling for lukkede  

 døre.
 Der henvises til den kommenterede kommunale  

 styrelseslov, 2000, side 38.
Indenrigsministeriets vejledende  

 normalforretningsorden angiver i § 1, stk. 2, visse sagskategorier, der som  

 udgangspunkt skal behandles for lukkede døre.
Angivelsen er ikke udtømmende.  

 §  

 1, stk. 2, nr. 1, har følgende ordlyd:
 "Stk. 2. Følgende sager skal - medmindre  

 kommunalbestyrelsen i det enkelte tilfælde træffer anden bestemmelse -  

 behandles for lukkede døre:
Sager, hvis afgørelse forudsætter en  

 bedømmelse af personlige forhold." Normalforretningsordenens bestemmelse er  

 imidlertid ikke en udvidelse eller indskrænkning af § 10 i den kommunale  

 styrelseslov, men alene et udgangspunkt for borgmesteren ved placeringen af  

 sagerne i det forslag til dagsorden, som kommunalbestyrelsen skal tage  

 stilling  

 til ved mødets begyndelse.
Der henvises til den kommenterede kommunale  

 styrelseslov, 2000, side 292.
Det forhold, at der er tale om en personsag, er  

 således ikke i sig selv tilstrækkeligt som begrundelse for at behandle en sag  

 for  

 lukkede døre.
Udtrykket "personlige forhold" i  

 normalforretningsordenens § 1, stk. 2, nr. 1, skal forstås i  

 overensstemmelse med den kommunale styrelseslovs § 10, stk. 1, og dermed i  

 overensstemmelse med afgrænsningen i forvaltningsloven af, hvilke oplysninger  

 om enkeltpersoner der er fortrolige og dermed undergivet tavshedspligt.
 I § 27, stk. 1, nr. 6, i forvaltningsloven (lov  

 nr. 571 af 19. december 1985 som ændret ved lov nr. 347 af 6. juni 1991) er  

 angivet de hensyn, der efter en konkret vurdering i hvert enkelt tilfælde kan  

 føre til, at en oplysning om en persons forhold må anses for fortrolig.
 Bestemmelsen har følgende ordlyd:
 "Den, der virker inden for den offentlige  

 forvaltning, har tavshedspligt, jf. borgerlig straffelov § 152 og §§ 152  

 c-152  

 f, når en oplysning ved lov eller anden gyldig bestemmelse er betegnet som  

 fortrolig, eller når det i øvrigt er nødvendigt at hemmeligholde den for at  

 varetage væsentlige hensyn til offentlige eller private interesser, herunder  

 navnlig til:
(...) 6) enkeltpersoners eller private selskabers  

 eller foreningers interesse i at beskytte oplysninger om deres personlige  

 eller  

 interne, herunder økonomiske, forhold".
Bestemmelsen omfatter først og fremmest  

 oplysninger om enkeltpersoners rent private forhold, herunder oplysninger om  

 race, religion, hudfarve, om politiske, seksuelle og strafbare forhold samt  

 oplysning om helbredsforhold.
Oplysninger om foreningsmæssige forhold og  

 væsentlige sociale problemer samt misbrug af nydelsesmidler og lignende vil  

 ligeledes være omfattet af bestemmelsen.
Tilsvarende gælder oplysninger om  

 interne familiemæssige forhold og efter omstændighederne oplysninger om  

 indtægts- og formuemæssige forhold.
Det afgørende for, om en oplysning må  

 anses  

 for fortrolig, er en vurdering af, om oplysningen er af en sådan karakter, at  

 den efter den almindelige opfattelse i samfundet bør kunne forlanges  

 unddraget  

 offentlighedens kendskab.
 Der kan henvises til den kommenterede kommunale  

 styrelseslov, 2000, side 292 f., og John Vogter, Forvaltningsloven med  

 kommentarer, 1999, side 497.
 Det bemærkes i den forbindelse, at bestemmelsen  

 i offentlighedslovens § 2, stk. 2, - der bl.a. indebærer, at sager om  

 enkeltpersoners ansættelsesforhold i det offentliges tjeneste (konkrete  

 personalesager) som udgangspunkt er undtaget fra offentlighedslovens  

 anvendelsesområde og dermed som hovedregel ikke er undergivet aktindsigt -  

 efter Indenrigsministeriets opfattelse ikke har betydning ved vurderingen af,  

 om en oplysning er fortrolig efter forvaltningslovens § 27.
Amtsrådet har i brev af 14. december 2000  

 anført, at baggrunden for at behandle besvarelsen af de af Dem stillede  

 spørgsmål for lukkede døre bl.a. var, at amtsrådet måtte forventes at  

 foretage  

 en bedømmelse af personlige forhold for en række institutionsledere, særligt  

 for løn- og personalechef Per Lund Sørensen og tidligere socialdirektør Inger  

 Margrethe Thomsen.
Amtsrådet har endvidere anført, at der var stor  

 sandsynlighed for, at der på mødet ville opstå en debat om de to chefers  

 embedsførelse, herunder om hvorvidt de pågældende havde gjort sig skyldige i  

 tjenesteforseelser eller forsømmelser.
 Indenrigsministeriet finder ikke, at amtsrådet  

 forud for mødet den 15. august 2000 havde grundlag for at forvente, at der  

 ved  

 amtsrådets behandling af amtsborgmesterens redegørelse for de af Dem stillede  

 spørgsmål ville blive fremdraget fortrolige oplysninger, der er omfattet af  

 forvaltningslovens § 27.
 Indenrigsministeriet har herved lagt vægt på, at  

 besvarelsen af de af Dem stillede spørgsmål, herunder spørgsmål 1, 6 og 7,  

 efter ministeriets opfattelse ikke forudsatte en drøftelse af enkeltpersoners  

 rent private forhold eller andre forhold, der er omfattet af  

 forvaltningslovens  

 § 27.
 Ministeriet har endvidere lagt vægt på, at der  

 ikke i amtsborgmesterens redegørelse for Deres spørgsmål indgår oplysninger  

 vedrørende enkeltpersoners rent private forhold eller andre forhold, der er  

 omfattet af forvaltningslovens §  

    

 27.
Det bemærkes i den forbindelse, at det er  

 Indenrigsministeriets opfattelse, at oplysninger om ansattes rent tjenstlige  

 forhold normalt ikke vil kunne karakteriseres som fortrolige i  

 forvaltningslovens forstand.
Dette gælder også oplysninger om  

 disciplinærforseelser, medmindre forseelsen udspringer af forhold i den  

 pågældendes privatliv.
 Det er på denne baggrund Indenrigsministeriets  

 opfattelse, at amtsrådets behandling for lukkede døre af redegørelsen for de  

 af  

 Dem rejste spørgsmål var i strid med § 10, stk. 1, i den kommunale  

 styrelseslov, idet det ikke forud for mødet kunne forventes, at der under  

 behandlingen ville blive fremdraget fortrolige oplysninger, jf.  

 forvaltningslovens § 27.
 Indenrigsministeriet har gjort Nordjyllands  

 Amtsråd bekendt med sin retsopfattelse ved kopi af dette brev.
 Indenrigsministeriet foretager herefter ikke  

 yderligere i sagen.
