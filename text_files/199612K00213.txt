Nr LSF 213 Forslag til Lov om ændring af lov om forældremyndighed og  

 samvær(Afskaffelse af revselsesretten) Fremsat af Villy Søvndal (SF) Margrete Auken (SF) Anne Baastrup (SF) Steen  

 Gade (SF) den 2. april 1997 Vedtaget ved tredjebehandling den 28. maj 1997 Lov nr. 416 af 10/06/1997 § 1 I lov nr. 387 af 14. juni 1995 om forældremyndighed og samvær foretages  

 følgende ændring:
 1. § 2, stk. 2, affattes således:
»Stk. 2. Barnet har ret til omsorg og tryghed.
Det skal  

 behandles med respekt for sin person og må ikke udsættes for legemlig  

 afstraffelse eller anden krænkende behandling.« § 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov nr. 387 af 14. juni 1995 om forældremyndighed og samvær foretages følgende ændring:
 1. § 2, stk. 2, affattes således:
»Stk. 2. Barnet har ret til omsorg og tryghed.
Det skal  

 behandles med respekt for sin person og må ikke udsættes for legemlig  

 afstraffelse eller anden krænkende behandling.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger I foråret 1995 vedtog Folketinget loven om forældremyndighed og samvær (jf. lovforslag nr.
L 176, folketingsåret 1994-95, Folketingets forhandlinger side 3366, 3608, 6435, 6638, Till.
A 2187, Till.
B 715 og Till.
C 587).
 I forbindelse med behandlingen af loven om forældremyndighed og samvær i  

 foråret 1995 fremsendte Børnerådet og Red Barnet et forslag til formulering  

 af lovens § 2, stk. 2. Nærværende lovforslag er en ordret gengivelse af de to  

 organisationers forslag til ændring af loven.
I april 1996 holdt Børnerådet en høring om revselsesretten, og i januar  

 1997 indledte Børnerådet og Red Barnet en kampagne for en definitiv  

 afskaffelse af revselsesretten.
Kampagnen, der bærer den håndfaste titel  

Nej til bank, er en videreførelse af Børnerådets bestræbelser siden  

 rådets oprettelse i 1994 på at fjerne forældremyndighedslovens eksisterende  

 tvetydigheder om forældres ret til at revse - slå - deres børn som et led i  

 opdragelsen.
Forslagsstillerne finder Børnerådets og Red Barnets kampagne  

 nyttig, og dette lovforslag ligger i naturlig forlængelse af de to  

 organisationers arbejde for at beskytte børn.
Revselsesbegrebet og den gradvise afvikling af brug af fysisk  

 afstraffelse I foråret 1996 fremsatte SF et lovforslag, der i nogen udstrækning svarer  

 til nærværende forslag (lovforslag nr.
L 222, folketingsåret 1995-96,  

 Folketingets forhandlinger side 4583 og 5075 og Till.
A side 4412).
 Under Folketingets førstebehandling af dette lovforslag opstod der tvivl  

 om, hvad ordene revselse og revselsesret dækker over.
 For at komme en afklaring nærmere og for at skildre udviklingen hen imod  

 en stadig mindre udstrækning af tilladelig brug af revselse kan man passende  

 starte med Danske Lov fra 1683:
 DL 6-5-5: Husbond maa refse sine Børn og Tyende med Kæp, eller Vond, og ej  

 med Vaaben; Men gjør hand dem Saar med Aad, eller Eg, eller slaar dem Lemmer  

 sønder og sammen, eller skader dem paa deris Helbred, da straffes hand saa  

 som hand een fremmet hafte gjort Skade.
 DL 6-5-6: Den samme er og Hustruens Ret hendis Børn og Tyende.
Disse bestemmelser blev ophævet med straffeloven af 1866, men det var ikke  

 hermed lovgivningsmagtens mening at ophæve revselsesretten som sådan.
Lidt  

 efter lidt blev retten til at bruge vold som disciplinær foranstaltning dog  

 afskaffet på forskellige områder.
I 1911 ophævedes Albertis  

 »pryglelov« for volds- og seksualforbrydere.
I 1921 ophævedes  

 mandens ret til at slå sin hustri og sit tyende.
I 1937 ophævedes mesters ret  

 til at revse lærlinge.
Og i 1967 afskaffede man læreres ret til at slå  

 elever.
Nu er det kun forældre, der i opdragelsen af deres børn lovligt kan udøve  

 en vis vold.
Der findes nemlig stadig et område for straffri legemlig  

 afstraffelse og krænkelse af børn.
 I 1981 bemærkede Børnekommissionen, at tanken om barnet som et  

 selvstændigt individ med egne rettigheder og en egen integritet er kommet til  

 at fremstå med større tydelighed såvel i udlandet som i Danmark.
 I sin betænkning foreslog Børnekommissionen, at der i myndighedsloven blev  

 indsat en principudtalelse med følgende ordlyd (Bet. nr. 918, s. 161):
»Den, der er betroet ansvaret for et barn, har pligt til at varetage  

 omsorgen under hensyntagen til barnets ret til ikke at blive udsat for  

 revselse eller anden krænkende behandling.« I 1991 ratificerede Danmark FN-konventionen af 1989 om børns rettigheder.  

 Konventionen indeholder ikke noget specifikt revselsesforbud, men artikel 19  

 forpligter konventionslandene til at træffe alle passende forholdsregler med  

 henblik på at beskytte børn mod fysisk eller psykisk vold og andre former for  

 overgreb, mens barnet er i forældres eller andres varetægt.
 Med henvisning til FN's børnekonvention konstaterede en arbejdsgruppe  

 under Det Danske Center for Menneskerettigheder i 1993, at en afskaffelse af  

 revselsesretten vil være »helt i overensstemmelse med Børnekonventionens  

 ordlyd om at beskytte barnet mod alle former for vold«.
I 1995 foreslog FN's komite vedrørende barnets rettigheder Danmark at  

 træffe »yderligere foranstaltninger til effektivt at stoppe volden mod  

 børn, herunder også i hjemmene«.
Dette ønske blev fremført som en af  

 bemærkningerne til den statusrapport, som Danmark i henhold til konventionen  

 havde udarbejdet kort forinden.
Komiteen har ikke haft lejlighed til at  

 forholde sig direkte til spørgsmålet om revselsesrettens beståen eller  

 afskaffelse.
Revselsesretten er ikke afskaffet Det er den almindelige opfattelse i Danmark, at revselsesretten er  

 afskaffet.
Revselsesretten er imidlertid ikke blevet afskaffet, og udtrykket  

 revselse bruges stadig i dansk retspraksis.
Usikkerheden omkring forældres  

 ret til at revse hænger blandt andet sammen med den svage formulering af den  

 nuværende bestemmelse i § 2, stk. 2, i lov om forældremyndighed og samvær.
Denne formulering er en uændret videreførelse af den bestemmelse, der blev  

 indført i den daværende myndighedslov i 1985 ved lov nr. 231 af 6. juni 1985  

 (jf. lovforslag nr.
L 192, folketingsåret 1984-85, Folketingets forhandlinger  

 spalte 6717, 8723, 10714, 11078, Till.
A 3947, Till.
B 1415 og Till.
C 619).  

 I bestemmelsen hedder det: »Forældremyndigheden medfører pligt til at  

 beskytte barnet mod fysisk og psykisk vold og anden krænkende  

 behandling.« Ordlyden i bestemmelsen er som nævnt tvetydig, hvilket statsadvokat Ole  

 Stigel også gjorde opmærksom på i forbindelse med lovændringen i 1985:
»Det havde været en god ting, om lovteksten havde fået en klarere  

 ordlyd.
Består pligten til at beskytte barnet alene deri, at  

 forældremyndighedens indehaver skal drage omsorg for, at andre (eksempelvis  

 en samlever) ikke slår barnet, eller skal lovordene forstås således, at også  

 den, som har forældremyndigheden, selv skal afstå fra vold eller anden  

 krænkende behandling over for barnet?» Citatet fra statsadvokaten er taget med i bemærkningerne for at  

 understrege, at der allerede under lovbehandlingen var en erkendelse af  

 tvetydigheden i lovteksten.
Den uklare formulering har været med til at skabe  

 usikkerhed om, hvor langt forældre må gå med hensyn til brugen af fysisk  

 afstraffelse, og denne usikkerhed afspejler sig i danskernes holdning til  

 brug af fysisk afstraffelse i børneopdragelsen.
Danskerne vender sig i stigende grad imod fysisk afstraffelse som et  

 middel i opdragelsen.
I 1980 var kun 26 pct. af befolkningen imod korporlig  

 afstraffelse, og en undersøgelse fra 1984 gav samme resultat.
Men i en ny  

 rundspøge fra januar 1997 er et klart flertal - 57 pct. af befolkningen -  

 imod fysisk afstraffelse.
Der er altså sket et stort skred i holdningen til  

 revselse.
Nu skal man være særdeles varsom med at benytte galluptal og  

 folkestemninger som argumenter for at lovgive.
Og derfor er det kun mindre  

 interessant, hvorledes holdningen generelt er i forhold til revselse.
Holdningsændringen benyttes imidlertid af kritikere af en lovændring til  

 at argumentere for det overflødige ved at ændre loven: Når nu holdningen er  

 ved at slå over i et - voksende - flertal imod fysisk afstraffelse af børn,  

 hvorfor så lovgive? Dertil kan man spørge: Hvorfor så lovgive imod vold mod ægtefælle - eller  

 mod andre personer i øvrigt? Den vold vender forslagsstillerne sig også imod,  

 men når det gælder alle andre end børn, har samfundet via loven besluttet at  

 markere, at vold er uacceptabelt.
Lovgivning er således medvirkende til at  

 skabe klarhed og fjerne de tvetydigheder, som bl.a. gør sig gældende på  

 revselsesområdet i dag.
Lovændringen i 1985 Da den nugældende bestemmelse i 1985 blev indført i den daværende  

 myndighedslov, var det ikke for at ændre ved retspraksis, men for at tage  

 afstand fra brugen af vold i børneopdragelsen.
Efter lovændringen tilkendegav  

 Justitsministeriet, at udtrykket revselsesret ikke længere burde benyttes,  

 fordi betegnelsen sprogligt gav udtryk for, at forældre havde ret til at  

 revse deres børn, hvilket ifølge Justitsministeriet var i modstrid med  

 Folketingets intentioner med denne regel i myndighedsloven.
 I den forbindelse er det endvidere værd at notere sig, at den  

 socialdemokratiske ordfører under førstebehandlingen af L 192 i 1985  

 bemærkede, at »tiden er moden til at afskaffe revselsesretten«,  

 hvorefter ordføreren fremkom med en tak »til det flertal, der  

 tilsyneladende tegner sig for her i 1985 at fjerne revselsesretten fra dansk  

 lovgivning«.
Der har altså hersket en betydelig forvirring i forbindelse med  

 1985-lovændringen.
Men i den juridiske faglitteratur har der - trods en vis  

 usikkerhed omkring brugen af ordet revselse - været enighed om, at der består  

 et udvidet område for straffri legemlig revselse af børn.
 I den kommenterede straffelov fra 1988 anføres det, at der efter  

 forarbejderne i myndighedslovens særlige bestemmelse ikke tilsigtedes  

 »en ophævelse af den såkaldte revselsesret« (Vagn Greve, 4. udg.  

 1988).
 I strafferettens specielle del fra 1989 bemærkede Knud Waaben, at debatten  

 om myndighedslovens særlige bestemmelse »tyder på, at udtrykket  

 »revselsesret« nu bør undgås, men at det ikke har været lovgivernes  

 hensigt at eliminere enhver mulighed for straffri legemlig afstraffelse af  

 børn som led i opdragelsen' (s. 18).
Straffelovskommentaren fik i 1991 et tillæg af Per Lindegaard om de nye  

 voldsbestemmelser.
I forbindelse med praksis fra begyndelsen af 1980'erne  

 vedrørende afstraffelse af børn omtaler Per Lindegaard indledningsvis  

 revselsesret som noget, der »blev anset« for at tilkomme opdragere.  

 Denne tekst bibeholdes i 1994-udgaven.
Den benyttede datidsform forekommer  

 imidlertid misvisende, for umiddelbart efter omtalen af revselsesretten som  

 en ret, der »blev anset« for at tilkomme opdragere, skriver Per  

 Lindegaard, at det »synes forudsat, at der fortsat må antages at ville  

 være former for legemlig afstraffelse af børn som led i opdragelsen, der ikke  

 er strafbare efter § 244« (s. 271).
Retspraksis Tilsvarende opererer man i dansk retspraksis stadig med begrebet  

 revselsesret.
Således giver lektor i strafferet Jørn Vestergaard i sin  

 artikel »Afskaffelse af revselsesretten« (Kriminalistisk Instituts  

 årbog 1993, Kriminalistisk Instituts skriftserie nr. 6, 1994, s. 21-53) en  

 række eksempler på, at revselsesretten stadig optræder i danske straffesager,  

 hvor voksne står tiltalt for vold mod deres børn eller stedbørn.
Jørn  

 Vestergaard nævner eksempler på, at domstolene opererer med udtryk som  

 »tilladelig revselse« og eksempler på, at tiltalte kan få en  

 mildere dom under hensyn til, at mildere grad af vold blev udøvet »i  

 formening om lovlig revselsesret«.
Når det gælder mindre børn, giver retspraksis i dag ifølge Jørn  

 Vestergaards eksempler heldigvis ikke mange muligheder for straffrihed i  

 sager om vold mod børn.
Tre slag med flad hånd i den bare ende opfattes som  

 »egentlig afstraffelse«, når det drejer sig om en 31/2-årig, mens  

 en kraftig lussing til et 11-måneders barn er »generelt uden for området  

 for lovlig revselse«.
Civilretlige konsekvenser af den foreslåede lovændring Jørn Vestergaards eksempler underbygger og understreger, at  

 revselsesretten stadig anvendes retsligt.
Hvis det er Folketingets holdning,  

 at revselsesretten skal afskaffes, skal dette præciseres i lovgivningen.
For  

 at undgå, at der fortsat eksisterer en gråzone for straffri revselse, og for  

 at undgå, at domstolene skal lægge antallet, hårdheden og placeringen af slag  

 til grund for vurdering og strafudmåling, ville det mest hensigtsmæssige være  

 helt at afskaffe revselsesretten.
Det ville fjerne enhver tvivl hos såvel  

 forældre som myndigheder om ulovligheden af at benytte fysisk afstraffelse i  

 børneopdragelsen.
 Ved at afskaffe revselsesretten definitivt kunne man formentlig modvirke  

 en hel del af den grove vold, som allerede i dag er strafbar, men som  

 forældre begår med mere eller mindre god samvittighed, fordi de tror, at den  

 er lovlig - eller i hvert fald ikke u lovlig.
 Ydermere kan det »grå område« for straffri revselse så tvivl hos  

 de sociale myndigheder om, hvornår der skal gribes ind, og hos domstolene om,  

 hvor hårdt der skal slås ned på forældre, der øver vold mod børn i formodning  

 om, at de har ret til at slå børnene som led i opdragelsen.
I den forbindelse er der grund til at understrege de civilretlige  

 konsekvenser af en lovændring.
Det gælder i første række sundhedsplejersker,  

 der som de første kommer i berøring med de nybagte og ofte usikre forældre.  

 Det vil efter forslagsstillernes opfattelse være vigtigt for de grupper, der  

 har berøring med familierne, at have et klart og utvetydigt retsgrundlag for  

 at kunne sige, at man under ingen omstændigheder må bruge vold som led i  

 opdragelsen.
Det samme gælder for pædagoger og lærere, der konstaterer spor  

 af vold hos børn eller får beretninger om vold i forbindelse med opdragelsen.  

 Også for dem er det en styrke at kunne sige til såvel børn som forældre, at  

 man ikke må slå børn.
Mange andre grupper er relevante i denne sammenhæng.
Læger, politibetjente  

 og socialrådgivere kommer i berøring med familier, hvor børn jævnligt bliver  

 slået.
Disse grupper ville - hvis loven ændres - klart kunne gøre opmærksom  

 på det forkerte i at slå og i stedet anvise andre konfliktløsningsmodeller.
Argumenter, som forældre bruger for at slå deres børn, er ofte, at  

 »barnet var provokerende!», og »det ville ikke høre efter og  

 blev ved med at gøre det forkerte, og så kan man jo ikke andet end at slå  

 barnet for at få det til at holde op!» Det er desværre den samme argumentation, man kan høre unge bruge i  

 retssalen, når de står tiltalt for at have slået en person ned: »Han var  

 fræk over for min dame!». »Han ville ikke gå, selv om jeg havde  

 sagt det 10 gange - og så kan I jo nok forstå, at man er nødt til at  

 slå!» Det er sikkert også den samme argumentation, skolelærere bliver  

 præsenteret for, når børn skal forklare, hvorfor de har slået andre børn.
Hvis man vil have børn til at holde op med at slå deres kammerater, hvis  

 man vil have unge mennesker til at forstå, at det er strafbart at slå, så  

 skal man undlade at give dem argumentet om, at man er nødt til at slå, hvis  

 provokationen bliver stor nok.
Og det argument giver man dem, hvis man selv  

 slår i tilsvarende situationer.
Indvendinger mod afskaffelse af revselsesretten De væsentligste indvendinger, der anføres imod afskaffelse af  

 revselsesretten, som det også kom til udtryk under førstebehandlingen af det  

 af SF fremsatte lovforslag nr.
L 222 i foråret 1996, bygger på forestillinger  

 om, at en sådan ordning indebærer øget risiko for splid mellem børn og  

 voksne, mere overvågning og urimelige straffe. Ængstelsen herfor er stærkt  

 overdreven.
Den juridiske ligestilling af hustruvold med anden vold har næppe  

 affødt nævneværdig skræk for et forværret forhold mellem ægtefæller -  

 velsagtens tværtimod.
Så hvorfor skulle en afskaffelse af revselsesretten få  

 det? Risikoen for, at børn skal bruge deres ret til at opdigte løgnehistorier  

 og chikanere deres forældre ved at gå til politiet, er næppe stor.
Har man et  

 blot nogenlunde overfladisk kendskab til børnepsykologi, vil man vide, at  

 børn gør næsten alt for at dække over forældre, der øver vold mod børnene.  

 Det er blevet sagt, at børn suger skyld til sig, som en svamp suger vand, og  

 desværre påtager børn sig ofte også den skyld, som burde tilfalde en voldelig  

 forælder.
Skolebørn, der er på kant med deres lærere, udsætter jo ikke i  

 større tal disse for falske anmeldelser, så hvorfor skulle der være en risiko  

 for forældre? En anmelder må jo kunne sandsynliggøre sine oplysningers  

 rigtighed.
Det er ikke let at opdigte en troværdig historie om vold, som ikke  

 har efterladt sig synlige spor.
Det er svært at forestille sig, at et barn  

 skulle kunne udløse den helt store myndighedsindsats alene ved at møde op på  

 politistationen og sige: »Min far slog mig!» Uforholdsmæssige straffe er der ingen grund til at forvente.
Sager, hvor  

 revselsesretten efter nugældende lovgivning findes overskredet ved brug af  

 simpel vold, når kun meget sjældent frem til domstolene, og sker det en  

 sjælden gang, gives der typisk betinget dom, som også lektor Jørn Vestergaard  

 påpeger i sin artikel i Kriminalistisk Instituts 1993-årbog (se ovenfor).
I såvel retsvæsenet som i det sociale system er der indbygget så stor  

 tilbageholdenhed med indblanding i familielivet, så megen fleksibilitet og så  

 god plads til hensigtsmæssighedsovervejelser, at risikoen for overdreven  

 overvågning og kontrol af børnefamilier er minimal.
Dette er tilsyneladende  

 også erfaringen i de øvrige nordiske lande, til trods for at  

 anklagemyndigheden der er undergivet en mere striks påtalepligt end den  

 danske.
 Omvendt kan der være grund til at fremhæve, at et forbud mod korporlig  

 afstraffelse af børn bør håndhæves med - mindst - samme seriøsitet og  

 konsekvens som straffelovens voldsforbud generelt.
Lovgivningsmagten bør i øvrigt bidrage til at klargøre, at et forbud mod  

 anvendelse af fysisk vold i børneopdragelsen ikke skal opfattes som en  

 anerkendelse af at anvende psykisk krænkende metoder i stedet.  

 Tværtimod.
I den forbindelse kan der være behov for en præcisering af  

 forbudet i straffelovens § 213 mod vanrøgt og nedværdigende behandling.
Under  

 førstebehandlingen af L 222 i 1996 fremkom det synspunkt, at der ikke skulle  

 være behov for den foreslåede ændring af loven, eftersom § 213 i straffeloven  

 hjemler op til 2 års fængsel for den, »som ved vanrøgt eller  

 nedværdigende behandling krænker sin ægtefælle eller sit barn«.
 Hertil er at sige, at § 213 i straffeloven kun meget sjældent kommer i  

 brug, og at der er tale om en grov proportionsforvrængning, når man taler om  

 revselsesret og forældremyndighedsloven. § 213 i straffeloven er møntet på  

 den decideret umenneskelige og systematiske terror mod ægtefælle og børn og  

 ikke mod den tvetydige »gråzone« for anvendelse af begrænset vold i  

 opdragelsen, som forslagsstillerne ønsker at fjerne.
 Ved førstebehandlingen af L 222 i 1996 gav justitsministeren og flere  

 ordførere udtryk for dels en forsigtig sympati for intentionen bag  

 lovforslaget, dels en forståelig usikkerhed vedrørende det lovtekniske og  

 praktiseringen af nye regler.
For nogle er det et problem, at en afskaffelse af revselsesretten kan  

 bevirke tvivl om grænsen mellem lovlig opdragelse og strafbar vold.
Den  

 nuværende grænse er som fremhævet også temmelig upræcis, og i øjeblikket er  

 det barnet, det går ud over, når der er tvivl.
Enhver afgrænsning af voldens  

 nedre område mod det straffri vil være flydende.
I grænseområdet må det altid  

 overlades til de involverede myndigheder at anlægge en fornuftig  

 rimelighedsvurdering.
Det betror lovgiverne myndighederne mod alle andre  

 grupper i samfundet, og derfor er der næppe grund til at formode, at  

 overdreven nidkærhed i retshåndhævelsen på netop børneområdet skulle finde  

 sted eller ville få lov til at trives.
Tværtimod giver forskellige  

 beretninger om praksis anledning til bekymring for, at ulysten til at gribe  

 ind og bakke op til tider er for stor hos de forskellige myndigheder - til  

 skade for de børn, som skulle have været beskyttet i tide.
Flere partiers ordførere nærede under førstebehandlingen af L 222  

 bekymring for, at en kriminalisering som den, de øvrige nordiske lande har  

 gennemført, vil gøre det strafbart at irettesætte sit barn, tage det hårdt i  

 armen - eller endog skælde sit barn ud.
En ordfører fremførte det synspunkt,  

 at eftersom revse ifølge Nudansk Ordbog bl.a. betyder »at  

 irettesætte«, så må forældre ikke længere skælde deres børn ud.
Og  

 dermed ville den foreslåede lovændring fjerne »den sidste del af  

 forældrenes metodefrihed« i opdragelsen.
Disse bekymringer er grundløse, for i almindelighed er sådanne forhold  

 overhovedet ikke strafbare.
En ophævelse af revselsesretten vil som nævnt  

 »kun« betyde, at vold mod børn er strafbar i samme omfang som vold  

 mod andre mennesker.
Desuden har samfundet gennem snart mange år bedt de personer, der omgås og  

 passer på børn i dagtimerne - i mange tilfælde det meste af børnenes vågentid  

 - om at klare problemer uden at slå.
Det hænder ikke sjældent, at  

 dagplejemødre, folkeskolelærere og pædagoger står i situationer, hvor de skal  

 forhindre, at børn løber ud på vejen, eller at de skal forklare et barn, at  

 det er forkert at skære dækkene op på de øvrige elevers cykler.
Også politiet  

 skal klare grove provokationer fra børns og unges side uden at bruge vold.  

 Hvorfor skulle forældrene så ikke kunne omgås deres egne børn uden brug af  

 fysisk afstraffelse? Endnu en indvending mod afskaffelse af revselsesretten er, at forældre,  

 hvis de ikke må bruge fysisk afstraffelse, vil bruge psykisk vold i  

 stedet, f.eks. i form af ugelang stuearrest eller tavshed over for barnet.  

 Disse metoder bryder ingen børn sig om, og de er særdeles skadelige for  

 forholdet mellem barn og voksen - og for barnets psyke.
Lovgivning - sanktion eller signal? Det er som fremhævet ikke forslagsstillernes intention med dette  

 lovforslag, at flere forældre skal straffes - tværtimod.
Som påpeget ovenfor  

 af lektor Jørn Vestergaard vil lovændringen næppe medføre mærkbart større  

 eller flere straffe til forældre, der slår deres børn.
Men det er efter forslagsstillernes opfattelse vigtigt at sende et  

 utvetydigt signal til forældrene om, at fysisk afstraffelse som led i  

 opdragelsen er uacceptabelt.
Signaleffekten er imidlertid blevet kritiseret  

 fra flere sider, bl.a. under Folketingets førstebehandling af L 222 i 1996.  

 Kritikken går på, at der skal lovgives med henblik på sanktioner og  

 håndhævelse af lovgivningen, ikke med baggrund i signaler eller for at  

 skabe eller støtte en holdningsændring.
Det er naturligvis vigtigt, at lovgivning og retspraksis følges ad.
Det er  

 imidlertid forkert at påstå, at der ikke lovgives med henblik på signalværdi.  

 For nylig blev der fremsat forslag om ændring af straffeloven, således at  

 personer, der begår grov miljøkriminalitet, kan idømmes fængsel i op til 4  

 år.
Tidligere var strafferammen på dette område 2 år, men endnu er der stort  

 set kun uddelt bøder til personer, der har brudt miljølovgivningen.  

 Forhøjelsen af strafferammen fra de 2 til 4 år vil derfor være lovgivernes  

signal til domstolene om, at samfundet tager miljøforbrydelser mere  

 alvorligt end tidligere, ligesom nærværende lovforslag er et signal om, at  

 børn skal respekteres på lige fod med andre mennesker.
Derudover gælder det  

 almindelige princip for et hvilket som helst påbud eller forbud, at et af  

 formålene - velsagtens det primære - er det generalpræventive: Hvad  

 accepterer samfundet, og hvad accepterer samfundet ikke? Straf og sanktioner  

 er en naturlig følge af al lovgivning, men forhåbningen er selvfølgelig, at  

 lovgivningen sætter nogle grænser for uacceptabel adfærd, som respekteres af  

 de fleste.
Derfor er signalværdien central for alle love.
Lovændring og oplysning skal gå hånd i hånd I Danmark er det således stadig en udbredt opfattelse, at mildere grad af  

 fysisk afstraffelse er et naturligt led i børneopdragelsen.
En skærpet  

 lovgivning ændrer ikke i sig selv befolkningens holdning til spørgsmålet, men  

 det er vigtigt, at der fra politisk side sendes et klart signal om, at det er  

 strafbart at slå børn.
Oplysning og kendskab til reglerne er vigtig i denne forbindelse, men en  

 forudsætning for, at en oplysningskampagne kan få gennemslagskraft, er, at  

 lovgivningen er entydig og ikke så vagt formuleret som den eksisterende  

 danske bestemmelse.
En klar lovgivning på området og en klar information om  

 intentionerne er vigtige forudsætninger for at ændre befolkningens holdning  

 til spørgsmålet om anvendelse af fysisk afstraffelse af børn.
Lovgivningen alene fører imidlertid ikke til omfattende  

 holdningsændringer.
Det er derfor vigtigt, at en lovændring ikke kommer til  

 at stå alene, men går hånd i hånd med en omfattende og bredspektret  

 oplysningskampagne og en bred debat om emnet.
Grundlaget for en sådan debat  

 er til stede med de publikationer og høringer, som Red Barnet og Børnerådet  

 har taget initiativ til de forløbne 3 år.
Bemærkninger til lovforslagets enkelte punkter Til § 1 I 1982 anbefalede Nordisk Råd ensartede lovbestemmelser om forbud  

 mod fysisk afstraffelse eller anden krænkende behandling af børn.
Det skete  

 på baggrund af, at der i Sverige, Norge og Finland i løbet af 1970'erne og  

 1980'erne blev gennemført klare revselsesforbud, som indebærer, at fysisk  

 vold i forbindelse med opdragelse er strafbart i samme omfang som vold i  

 andre sammenhænge.
Lovgivningen i Danmark halter stadig bag efter vore  

 nordiske naboer på dette punkt.
 Sverige ophævede i 1979 revselsesretten med følgende tilføjelse til  

 myndighedsloven: »Barnet må ikke udsættes for legemlig afstraffelse  

 eller anden krænkende behandling.« I 1983 blev formuleringen ændret og  

 fik i sin helhed følgende ordlyd:
»Børn har ret til omsorg, tryghed og en god opvækst.
Børn skal  

 behandles med respekt for deres person og egenart og må ikke udsættes for  

 legemlig afstraffelse eller anden krænkende behandling.« Undersøgelser fra Sverige viser, at det i dag kun er 11 pct. af  

 svenskerne, der går ind for fysisk afstraffelse af børn, mens det før  

 lovændringen var godt halvdelen.
Det er naturligvis ikke kun selve  

 lovændringen, men også en udvidet oplysning, der har forårsaget denne  

 holdningsændring blandt svenskerne.
 Finland afskaffede på tilsvarende vis som i Sverige revselsesretten i  

 1983. I den finske Lov om omsorg for og samvær med børn lyder formuleringen:
»Barnet bør opfostres således, at det får forståelse, tryghed og  

 ømhed.
Barnet må ikke undertrykkes, kues eller udsættes for anden krænkende  

 behandling.
Barnet bør støttes og opmuntres i sin udvikling imod  

 selvstændighed, ansvarsfuldhed og det at være voksen.« Norge afskaffede revselsesretten definitivt i 1987 med indsættelse af  

 følgende bestemmelse i barneloven:
»Barnet må ikke udsættes for vold eller på anden vis behandles  

 således, at dets fysiske eller psykiske helbred udsættes for skade eller  

 fare.« På den baggrund mener forslagsstillerne, at det er på tide at få  

 retstilstanden i Danmark bragt på linje med den svenske, finske og norske,  

 således at den 15 år gamle anbefaling fra Nordisk Råd efterkommes.
 Til § 2 Det foreslås, at loven træder i kraft dagen efter  

 bekendtgørelsen i Lovtidende.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om forældremyndighed og samvær.  

 (Afskaffelse af revselsesretten).
(Lovforslag nr.
L 213).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
Bilag I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I lov nr. 387 af 14. juni 1995 om forældremyndighed og samvær foretages  

 følgende ændring:
 1. § 2, stk. 2, affattes således:
»Stk. 2. Barnet har ret til omsorg og tryghed.
Det skal  

 behandles med respekt for sin person og må ikke udsættes for legemlig  

 afstraffelse eller anden krænkende behandling.« § 2. Forældremyndighedens indehaver skal drage omsorg for barnet  

 og kan træffe afgørelse om dets personlige forhold ud fra barnets interesse  

 og behov.
 Stk. 2. Forældremyndigheden medfører pligt til at beskytte barnet  

 mod fysisk og psykisk vold og anden krænkende behandling.
 Stk. 3. Forældre kan anvende barnets indtægter til dets underhold  

 i passende omfang og under hensyntagen til deres og barnets stilling.
