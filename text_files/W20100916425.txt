Pressenævnets kendelse i sag nr. 2010-6-0947 Advokat N.
C.
Strauss har på vegne af [K] klaget til Pressenævnet over artikler i Dagbladet Holstebro/Struer den 6., 8. og 11. februar 2010, idet han mener, at god presseskik er tilsidesat.
1 Sagsfremstilling Dagbladet Holstebro/Struer bragte den 6. februar 2010 en artikel under overskriften Politiet graver i nødhjælpen og underoverskriften For halvandet år siden blev kassereren i Holstebro Nødhjælp meldt til politiet for underslæb.
Anmelder mener, kassereren har stukket mange penge i egen lomme. Af artiklen fremgik bl.a. følgende:
 HOLSTEBRO: En nu tidligere kasserer i organisationen Holstebro Nødhjælp har i over halvandet år været genstand for politiets efterforskning. [K] er anmeldt for at begå underslæb mod organisationen.
Midt- og Vestjyllands Politi bekræfter, at [K] er meldt til politiet, men på grund af ferie har denne avis ikke kunne få detaljer om efterforskningen.
Ifølge avisens oplysninger hjælper Bagmandspolitiet med til at opklare sagen, som ifølge anmelderen drejer sig om underslæb for flere hundrede tusinde kroner.
Anmelderen er [A] fra Ulfborg, som har indsamlet effekter til Rumænien i adskillige år.
 Hun kom i kontakt med [K], da et læs tøj skulle fragtes til Rumænien.
Jeg har været i Rumænien flere gange, og jeg fik mistanke om, den var gal, da jeg konstaterede, at noget af det, vi samlede sammen og sendte af sted, ikke kom frem.
Det kunne jeg ikke forstå, siger [A]. Avisen bragte samme dag en artikel under overskriften Det står jeg fuldstændig uforstående overfor og underoverskriften [K], der angiveligt er hovedperson i underslæbet, har aldrig hørt om en anmeldelse.
Han håber at få sagen redet ud, hvoraf bl.a. følgende fremgår:
 HOLSTEBRO/STABY: Den tidligere kasserer i Holstebro Nødhjælp kender ikke noget til en politianmeldelse.
 Hvorfor skulle jeg være meldt til politiet? Det står jeg fuldstændig uforstående overfor, siger [K], som i adskillige år var kasserer i Holstebro Nødhjælp, hvor han har gjort en stor indsats.
 Jeg kan ikke tage stilling til en anmeldelse, som jeg først hører om af dig lige nu, tilføjer han.
 [K] har været medlem af nødhjælpsorganisationen indtil januar i år, men det er et års tid siden, han gik af som kasserer.
Jeg vil være utroligt skuffet, hvis Holstebro Nødhjælp ikke gør mig opmærksom på, at jeg er meldt til politiet.
Jeg forstår slet ikke, at det skulle være sket.
Jeg kan dårligt forestille mig, nogle vil ødelægge Holstebro Nødhjælp på denne måde, og der må være nogle, der kan rede tingene ud, og så må vi tage den derfra, siger [K].
Så mod Afrika Han kan ikke forholde sig til nogle uregelmæssigheder omkring foreningens drift, da han benægter, at de har fundet sted. [K] fortæller, at samarbejdet mellem ham og Holstebro Nødhjælp standsede, fordi de så forskelligt på indsatsen.
Vi så forskelligt på, hvor hjælpen skulle hen.
Jeg ønsker at satse mere på Afrika, siger eks-kassereren, som nu er formand for en anden organisation, der har adresse hos [K] nær Staby.
Foreningen hedder Global Network Care between People, og det er et af de fem selskaber, der er registreret hos [K]. Dagbladet Holstebro/Struer omtalte den 8. februar 2010 sagen i artiklen Nødhjælps-arbejdet bliver hjulpet videre.
Klager var ikke omtalt med navns nævnelse.
Avisen omtalte tillige den 11. februar 2010 sagen i artiklen Politiet gør klar til en anklage.
Klager var nævnt ved navn.
2 Parternes synspunkter 2.1 [K]s synspunkter Advokat N.
C.
Strauss har anført, at selv om sagen fortsat er på efterforskningsstadiet, og der endnu ikke er taget stilling til, hvorvidt der skal rejses tiltale i sagen, har Dagbladet Holstebro/Struer i en række artikler bragt [K]s navn samt oplysninger omkring klagers virke i øvrigt.
Offentliggørelsen af klagers navn er i strid med reglerne om god presseskik, idet der ikke er nogen almen interesse, der taler for offentliggørelse af navnet.
[K] driver selvstændig virksomhed, og offentliggørelsen af klagers navn har medført henvendelser fra forretningsforbindelser, der har udtrykt bekymring over sagen.
Offent­liggørelsen af navnet kan få alvorlige økonomiske konsekvenser for klagers virksomhed.
2.2 Dagbladet Holstebro/Struers synspunkter Dagbladet Holstebro/Struer har anført, at der ifølge politiet og den nye ledelse i Holstebro Nødhjælp er tale om en politianmeldelse for underslæb af et betydeligt beløb. [K] har i flere år været foreningens talsmand og stået for transporterne til Rumænien.
Han har gentagne gange været omtalt i avisen for sit store arbejde i foreningen.
Avisen har videre anført, at [K] i efteråret 2009 indkaldte til et møde i Holstebro Nødhjælps navn i et forsøg på at videreføre indsamlingsarbejdet, selvom han ikke længere sad i bestyrelsen for foreningen.
På den baggrund har det netop almen interesse at nævne [K]s navn i artiklerne.
[K] er blevet kontaktet hver gang, Dagbladet Holstebro/Struer har skrevet om sagen, og har haft mulighed for at udtale sig om de anklager, som navngivne personer i Holstebro Nødhjælp har fremsat mod ham.
Desuden fremgår det af artiklerne, at klager i første omgang benægtede at kende noget til anmeldelsen om underslæb, selvom han på daværende tidspunkt var afhørt af politiet og var blevet ekskluderet af Holstebro Nødhjælp.
 3 Pressenævnets begrundelse og afgørelse:
I sagens behandling har følgende nævnsmedlemmer deltaget: Jytte Scharling, Hans Peter Blicher, Kaare R.
Skou og John Meinert Jacobsen.
Det følger af de vejledende regler for god presseskik, at der skal iagttages varsomhed med meddelelser om, at politianmeldelser er indgivet med en navngiven person.
Meddelelser herom bør som regel ikke bringes, før anmeldelsen har medført indgriben fra politiets eller anklagemyndighedens side.
Dette gælder dog ikke, hvis det har væsentlig almen interesse, jf. pkt.
C. 7.
Pressenævnet finder ikke grundlag for at udtale kritik af, at Holstebro/Struer Dagblad har omtalt politianmeldelsen mod [K] og i den forbindelse nævnt hans navn.
I kraft af klagers arbejde med nødhjælp  som henholdsvis tidligere kasserer hos Holstebro Nødhjælp og bl.a. nuværende formand hos Global Network Care between People  har offentligheden en interesse i oplysningen om, at der er indgivet politianmeldelse imod ham for påstået underslæb for flere hundrede tusinde kroner.
Nævnet bemærker i den forbindelse, at Dagbladet Holstebro/Struer har givet klager mulighed for at kommentere oplysningen om politianmeldelsen, hvilket klager har benyttet sig af.
 Nævnet finder, at Holstebro/Struer Dagblad heller ikke i øvrigt har handlet i strid med god presseskik i forbindelse med offentliggørelsen af artiklerne.
