Skriftlig fremsættelse (24. oktober  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
 Forslag til lov om ændring af  

 pensionsafkastbeskatningsloven. (Skattefritagelse for afkast af  

 pensionsinstitutters boligbyggeri).
(Lovforslag nr.
L 60).
Regeringen fremsatte i maj 2001 en "boligpakke"  

 under overskriften "Flere boliger og øget mobilitet".  

 Boligpakken indeholder en række initiativer, som regeringen  

 påtænker at iværksætte.
Dette lovforslag er et af  

 initiativerne til at styrke indsatsen på bolig- og byggeområdet.  

 Lovforslaget skal ses i sammenhæng med det lovforslag om en  

 investeringsramme for skattefritagelse af pensionsinstitutters boligbyggeri,  

 der fremsættes af by- og boligministeren samtidig med dette  

 lovforslag.
Lovforslagets formål er at indføre en  

 ordning med fritagelse for beskatning efter pensionsafkastbeskatningsloven af  

 livsforsikringsselskabers, pensionskassers og pensionsfondes  

 (pensionsinstitutters) formueafkast af visse boliginvesteringer Lovforslaget har til hensigt at stimulere
opførelsen af pensionskassebyggeri til beboelse, hvor huslejen  

 ligger i en størrelsesorden, som gør det muligt for husstande  

 med almindelige indkomster at flytte ind.
Udbuddet af disse nyopførte  

 boliger forventes især at ville tiltrække yngre  

 børnefamilier og vil dermed medvirke til at øge mobiliteten  

 på boligmarkedet.
 Der foreslås således indført en ordning  

 med fritagelse for beskatning efter pensionsafkastbeskatningsloven af  

 pensionsinstitutters formueafkast af visse boliginvesteringer med det  

 formål at forbedre rentabiliteten af lejeboliger, der opføres i  

 en 3-årig periode (2002-2004) inden for en årlig  

 investeringsramme på 1 mia. kr.
For at undgå at den foreslåede  

 skattefritagelse bliver anvendt til allerede planlagt, mere luksusbetonet  

 byggeri, foreslås et maksimum for anskaffelsessummen for boliger, som  

 kan indgå i ordningen.
Loftet for den enkelte bolig udgør 14.000  

 kr. pr. m² og 1.450.000 kr. pr. bolig.
Loftet er fastsat med udgangspunkt i  

 den gennemsnitlige anskaffelsessum for almene familieboliger i  

 hovedstadsregionen.
Dette loft for anskaffelsessummen ligger typisk under det  

 niveau, som pensionsinstitutterne i dag opfører boligbyggeri til.
 Med henblik på at sikre at flere forskellige  

 boligtyper inddrages i løsningen af de boligsociale opgaver,  

 foreslås ordningen endelig kombineret med anvisningsret for kommunerne.  

 Kommunerne får således ret til at anvise lejere til hver 4.  

 ledige bolig i byggeri, der opføres med fritagelse for  

 afkastbeskatning.
Den foreslåede skattefritagelse indebærer  

 statsstøtte til pensionsinstitutterne, hvorfor forslaget skal  

 notificeres over for EU-kommissionen.
Notifikationsproceduren kan gøre  

 en udskudt ikrafttrædelse af ordningen påkrævet.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Folketingets velvillige  

 behandling.
