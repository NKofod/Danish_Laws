Togfører fradrag for natpenge - Togfører, - fradrag for natpenge Told- og Skattestyrelsen blev spurgt, om Vestre Landsrets-dom af 1/10 1991  

 (postbureauvognene, TfS 1991, 445) førte til, at også  

 togførere har været berettiget til fuldt fradrag for natpenge  

 for indkomstår forud for 1989.
 I den pågældende dom ansås postbureauvognen ikke for at  

 rumme et egnet spiselokale, hvorfor der var afholdt udgifter til  

 fortæring, der var nødvendiggjort af arbejdet.
Told- og Skattestyrelsen svarede, at der ved bedømmelsen af, om der  

 har været stillet spiselokale til rådighed ved fradrag for  

 natpenge, skal henses til, om lokalerne rent faktisk har kunnet anvendes til  

 at indtage et måltid.
Ved bedømmelsen må der lægges  

 vægt på, om forholdene kan sidestilles med de kvalificerede  

 forhold i den pågældende Vestre Landsrets-dom.
 Told- og Skattestyrelsen har i en konkret sag fundet, at for en  

 lokomotivfører i et diesellokomotiv har førerrummet, på  

 tilsvarende måde som postbureauvogne, ikke kunnet anses for at rumme et  

 egnet spiselokale, hvilket kan medføre ekstraudgifter til  

 fortæring, der er nødvendiggjort af arbejdet.
Der kan derfor ske genoptagelse af ansættelser i det omfang,  

 betingelserne herfor i øvrigt er til stede.
Der henvises til Told- og  

 Skattestyrelsens skrivelse til kommunerne af 10/2 1992, pkt. 2. I den  

 forbindelse skal det anføres, at for indkomstårene 1987 og 1988  

 kan fradraget ikke overstige 20 kr. pr. døgn og ikke overstige 2.200  

 kr. årligt.
