Nr BTL 122 Betænkning over Forslag til lov om ændring af lov om landbrugsejendomme  

  

 Nr L 122 1985-86, 1. samling Blad nr 1007 Afgivet af landbrugs- og fiskeriudvalget Afgivet: 19860521 Udvalget har behandlet lovforslaget i nogle møder.
I forbindelse hermed har udvalget stillet spørgsmål til landbrugsministeren, finansministeren og justitsministeren, som disse har besvaret dels skriftligt, dels i samråd.
Udvalget har modtaget mundtlige og/ eller skriftlige henvendelser fra:
Andersen, A., gårdejer, Aktieselskabet Basnæs, Danmarks Landboungdom, Dansk Erhvervsgartnerforening, Dansk Skovforening, Danske Forstkandidaters Forening, Eskildsen, Thorkild, statsaut. ejendomsmægler, Nørresundby, Foreningen af Skov- og Landejendomsbesiddere i Danmark, Frederiksen, Lilly, Brandelev, Pihl, Holger, Langebæk, Sammenslutningen af danske Småøer og Tolvmandsforeningerne.
Der er af landbrugsministeren, udvalget og af forskellige mindretal stillet ændringsforslag, hvorom henvises til de ledsagende bemærkninger.
Udvalget har noteret, at landbrugsministeren i sit svar til udvalget på spm. 69 og 86 (optrykt som bilag til betænkningen) har tilkendegivet at være indstillet på at se positivt på dispensationsmuligheden for planteskoler og gartnerivirksomheder, når særlige forhold taler for det.
Sådanne dispensationer bør dog begrænses til kun at omfatte den periode, hvor der er en driftsform, der kan betinge dispensationen.
Udvalget henstiller til ministeren, at frastykning af skov fra landbrugspligtige ejendomme til såkaldt frijord begrænses mest muligt, indtil skovpolitisk udvalg har afsluttet sit arbejde, og indtil de politiske overvejelser over udvalgets arbejde har fundet sted i folketinget.
Under henvisning til landbrugsministerens svar på spørgsmål 70 (optrykt som bilag til betænkningen) henstiller udvalget, at ministeren ikke foretager ændringer i jordlovsudvalgets og jordbrugskommissionens arbejdsopgaver og arbejdsform, før administrationsdepartementets turnusgennemgang af jordlovsadministrationen er afsluttet.
Udvalget henstiller endvidere, at ministeren gør folketingets landbrugs- og fiskeriudvalg bekendt med resultatet af turnusgennemgangen vedrørende jordlovsadministrationen, og at ministeren ikke iværksætter ændringer, før der har været en drøftelse af administrationen i udvalget.
Landbrugsministeren bedes orientere udvalget om de uddannelseskrav, der i henhold til lovgivningen vil blive fastsat, samt om at undersøge muligheden for at give ejerne af de helt små ejendomme et uddannelsestilbud.
Udvalget tager til efterretning, at finansministeren under et samråd har udtalt, at lovforslaget ikke giver anledning til ændring i de regler, der af finansudvalget er fastlagt for så vidt angår honorering, bl.a. af organisationsudpegede repræsentanter i statslige råd eller udvalg.
Herefter indstiller et flertal (det konservative folkepartis, venstres, det radikale venstres og kristeligt folkepartis medlemmer af udvalget samt Steenholdt (Grønland) lovforslaget til vedtagelse med de af landbrugsministeren og det af udvalget stillede ændringsforslag.
Et mindretal (socialdemokratiets medlemmer af udvalget) indstiller lovforslaget til vedtagelse med de af mindretallet stillede eller tiltrådte ændringsforslag.
Et andet mindretal (socialistisk folkepartis medlemmer af udvalget) indstiller lovforslaget til vedtagelse med de af mindretallet stillede eller tiltrådte ændringsforslag.
ÆNDRINGSFORSLAG Til § 1 Af et mindretal (S og SF):
 1) Efter nr. 7 indsættes som nyt nummer:
 »01. I § 3 indsættes efter stk. 2 som nyt stykke:
»Stk. 3. Landbrugsministeren kan efter ansøgning lade foretage notering af en ejendom som skovbrugspligtig landbrugsejendom, hvis ejendommens jorder er lovligt tilplantet med skov eller ejeren forpligter sig til inden et år fra noteringen at lade ejendommen tilplante i overensstemmelse med reglerne i § 7 a, stk. 3 og 4.
Ejendommens areal skal normalt være 50 ha eller derover.
Notering kan finde sted, uanset om ejendommen er forsynet med beboelsesbygning.
Ejendommen noteres som »landbrugsejendom (skovbrugsejendom)».« Stk. 3 bliver herefter stk. 4.' 2) I den under nr. 15 foreslåede affattelse af § 9 udgår i stk. 1 ordene », der tilhører samme ejer, og landbrugsejendomme,».
3) I den under nr. 15 foreslåede affattelse af § 9 indsættes efter stk. 5 som nyt stykke:
»Stk. 6. Stk. 1-4 finder tilsvarende anvendelse på landbrugsejendomme, der ejes af samme ejer, hvor adkomst på den sidst erhvervede ejendom er erhvervet senest 1. juli 1986.« 4) I den under nr. 16 foreslåede affattelse af § 11 affattes stk. 1 således:
»Forpagtning af en landbrugsejendom i dens helhed kan kun ske med landbrugsministerens tilladelse.« Endvidere udgår stk. 3 og 4.
Af landbrugsministeren, tiltrådt af et flertal (udvalget med undtagelse af S og SF):
5) I den under nr. 16 foreslåede affattelse af § 11 affattes stk. 1, nr. 5, således:
»5) arealet af de ejendomme og dele af ejendomme, som forpagteren eller dennes ægtefælle ejer eller forpagter, ikke overstiger 100 ha og antallet ikke overstiger 5, jfr. § 9, stk. 1 og 2.
Arealgrænsen gælder dog kun, når der er tale om flere end to ejendomme.
Begrænsningerne gælder, uanset om der finder samdrift sted.« Af et mindretal (SF):
6) I den under nr. 17 foreslåede affattelse af § 12 affattes stk. 1 således:
»Forpagtning eller leje af en del af en landbrugsejendom kan kun ske med landbrugsministerens tilladelse, når arealet overstiger 2 ha.« Endvidere udgår stk. 2, og stk. 3 bliver stk. 2.
Af landbrugsministeren, tiltrådt af udvalget:
7) I den under nr. 18 foreslåede affattelse af § 13 affattes stk. 3, nr. 4, således:
»4) hvis den supplerende ejendom ikke vil få et areal på mindst 15 ha, medmindre den skønnes at ville udgøre en bevaringsværdig driftsenhed, eller«.
 Af et mindretal (S og SF):
 8) I den under nr. 18 foreslåede affattelse af § 13 indsættes i stk.
 3 efter nr. 4 som nyt nummer:
»5) hvis en ejendom, der skønnes at være en bæredygtig enhed, nedbringes til en størrelse på under 750.000 kr. eksklusive stuehusets værdi,».
 Nr. 5 bliver herefter nr. 6.
 9) Efter nr. 18 indsættes som nyt nummer:
 »02. I § 14 indsættes som stk. 2:
»Stk. 2. Landbrugsministeren kan således tillade udstykning af en landbrugsejendom med henblik på oprettelse af en skovbrugspligtig landbrugsejendom, jfr. § 3, stk. 3, hvis restejendommen omfatter et areal på 15 ha eller derover eller skønnes at udgøre en bevaringsværdig driftsenhed, eller hvis særlige forhold i øvrigt taler derfor.«» Af landbrugsministeren, tiltrådt af et flertal (udvalget med undtagelse af SF):
10) I den under nr. 19 foreslåede affattelse af § 16 ændres i stk. 1 »i landzone kan, jfr. dog stk. 2-4,» til: », der ligger i landzone, og hvis areal overstiger 30 ha, kan«.
 Af et mindretal (S og SF):
 11) I den under nr. 19 foreslåede affattelse af § 16 indsættes i stk.
 1 efter nr. 6 som nyt nummer:
»7) erhververen enten har eller ved erhvervelsen tager jordbrug som væsentligste erhverv.« 12) I den under nr. 19 foreslåede affattelse af § 16 ændres i stk. 2 »ejendommens areal ikke 30 ha« til: »ejendomsværdien ikke  

 750.000 kr. eksklusive stuehusets værdi«.
13) I den under nr. 19 foreslåede affattelse af § 16 ændres i stk. 3 »ejendommens areal ikke 15 ha, og overstiger dens grundværdi ikke 164.000 kr.« til: »grundværdien ikke 100.000 kr., og overstiger ejendomsværdien ikke 420.000 kr. eksklusive stuehusets værdi«.
14) I den under nr. 19 foreslåede affattelse af § 16, stk. 3, ændres »stk. 1, nr. 1-4« til: »stk. 1, nr. 1-5«.
15) I den under nr. 19 foreslåede affattelse af § 16 indsættes efter stk. 3 som nyt stykke:
 »Stk. 01. Uanset dispensationsmulighederne i stk. 1, nr. 6, og stk.
2, nr. 2, kan uddannelseskravet dog ikke fraviges ved ansættelse af en bestyrer, medmindre ganske særlige omstændigheder gør sig gældende.« 16) I den under nr. 19 foreslåede affattelse af § 16 indsættes efter stk. 3 som nyt stykke:
»Stk. 02. Uanset bestemmelserne i stk. 1-3 kan adkomst på en skovbrugspligtig landbrugsejendom, jfr. § 3, stk. 3, erhverves af en person, hvis 1) erhververen opfylder kravene i stk. 1, nr. 1-3 og 5, 2) erhververen har eller inden 6 måneder efter erhvervelsen tager fast bopæl på ejendommen eller inden for en vejafstand af 10 km, regnet som anført i § 9, stk. 1, nr. 1, 3) erhververen opfylder de uddannelseskrav, som for erhvervelse af skovbrugspligtige landbrugsejendomme fastsættes af landbrugsministeren efter forhandling med landbrugs- og skovbrugsorganisationerne og 4) erhververen opfylder kravet om jordbrug som væsentligste erhverv eller er fuldtidsbeskæftiget inden for skovbruget.« 17) I den under nr. 19 foreslåede affattelse af § 16 udgår stk. 4.
 18) Efter nr. 24 indsættes som nyt nummer:
 »04. § 17 a, stk. 1, nr. 3, affattes således:
»3. erhververen, dennes ægtefælle og børn under 18 år ikke ejer eller er medejer af andre landbrugsejendomme, herunder jordbrugsbedrifter i udlandet,»» 19) Efter nr. 24 indsættes som nyt nummer:
»05. I § 17 a, stk. 1, nr. 5, udgår ordene »eller på en anden landbrugsejendom, den pågældende måtte være ejer af«.' 20) Efter nr. 24 indsættes som nyt nummer:
 »06. I § 17 b udgår stk. 1.
Stk. 2 bliver herefter stk. 1.« Af landbrugsministeren, tiltrådt af et flertal (udvalget med undtagelse af S og SF):
 21) Efter nr. 24 indsættes som nyt nummer:
»07. I § 17 b, stk. 1, ændres »§ 17 A, stk. 1, nr. 3« til:  

 »§ 16, stk. 1, nr. 3, § 17 a, stk. 1, nr. 3, og § 18 a, stk. 1, nr. 3«.' Af et mindretal (S og SF):
 22) Efter nr. 29 indsættes som nyt nummer:
»08. I § 18, stk. 4, ændres »mere end 2« til: »mere  

 end 1«.' 23) Nr. 32 udgår.
Af landbrugsministeren, tiltrådt af et flertal (udvalget med undtagelse af S og SF):
 24) I den under nr. 33 foreslåede affattelse af § 18 a affattes stk.
 1, nr. 1, således:
»1) erhvervelsen sker ved arv, eller hvis overdrageren eller de øvrige medejere er erhververens ægtefælle, søskende eller beslægtede i ret op- eller nedstigende linje,».
Af landbrugsministeren, tiltrådt af udvalget:
 25) I den under nr. 33 foreslåede affattelse af § 18 a affattes stk.
 1, nr. 2, således:
»2) mindst en af anpartshaverne er ejer af en anpart på 1/5 eller derover af ejendommen og opfylder betingelserne i §§ 16, 17 eller 17 a, og«.
 Af et mindretal (S og SF):
26) I den under nr. 33 foreslåede affattelse af § 18 a affattes stk. 1, nr. 3, således:
»3. erhververen ikke i forvejen er ejer eller medejer af andre landbrugsejendomme, herunder jordbrugsbedrifter i udlandet.« Af landbrugsministeren, tiltrådt af udvalget:
 27) I den under nr. 33 foreslåede affattelse af § 18 a ændres i stk.
 2, nr. 1, »§ 16, stk. 1, nr. 1 og 2« til: »§ 16, stk. 1,  

 nr.
 1-3«, og stk. 2, nr. 2, udgår.
 Stk. 2, nr. 3-5, bliver herefter stk. 2, nr. 2-4.
Af landbrugsministeren, tiltrådt af et flertal (udvalget med undtagelse af S og SF):
 28) Efter nr. 34 indsættes som nyt nummer:
 »09. § 18 c ophæves.
Af landbrugsministeren, tiltrådt af udvalget:
 29) Nr. 36 affattes således:
 »36. I § 21 indsættes efter nr. 2 som nyt nummer:
»3. når erhververen er et selskab, hvis deltagere opfylder betingelserne i § 18 a, stk. 2, eller«.
Nr. 3 bliver herefter nr. 4.' Af udvalget:
30) I den under nr. 37 foreslåede affattelse af § 23 indsættes som nyt stykke:
»Stk. 2. En tilladelse, der er meddelt i henhold til denne lov, bortfalder, såfremt den ikke er udnyttet inden 3 år efter at være meddelt.« Af landbrugsministeren, tiltrådt af udvalget:
31) I den under nr. 41 foreslåede affattelse af § 33, stk. 1, ændres i nr. 2 »§ 7 a, stk. 3« til: »7 a, stk. 4«.
 32) Nr. 42 affattes således:
 »42. I § 33 indsættes efter stk. 1 som nye stykker:
»Stk. 2. På samme måde straffes den, der opretholder et forpagtningsforhold eller lejemål i strid med loven.
På tilsvarende måde straffes den, der bevarer adkomst på en landbrugsejendom i strid med loven.
Stk. 3. Er overtrædelsen begået af en kommune eller et kommunalt fællesskab, jfr. § 60 i lov om kommunernes styrelse, kan der pålægges kommunen eller det kommunale fællesskab bødeansvar.« Stk. 2 og 3 bliver herefter stk. 4 og 5.' BEMÆRKNINGER Til nr. 1, 9 og 16 Ændringsforslagene skal styrke muligheden for en øget skovtilplantning og træproduktion, og det kan derved medvirke til den nødvendige omlægning af landbrugsproduktionen, som bl.a.
EFs Grønbog vedrørende landbruget har peget på. (Såfremt ændringsforslagene vedtages, vil yderligere konsekvensændringer blive udarbejdet mellem 2. og 3. behandling).
Til nr. 2, 3, 17, 18, 19, 20, 22, 23 og 26 Ændringsforslagene vil betyde en øget bosætning i landdistrikterne, der er et af lovens formål, jfr. ministerens bemærkninger.
Ændringsforslagene vil gøre det lettere for unge landmænd at etablere sig og vil medvirke til en bedre struktur.
Ændringsforslagene vil endvidere hindre, at landbrugsejendomme langsomt forfalder, sådan som det ofte nu sker med ejendom nr. 2.
I nogle tilfælde har ejendom nr. 2 medvirket til for den enkelte landmand at løse nogle miljøproblemer med husdyrgødningen.
Vedtages ændringsforslagene, er forslagsstillerne indstillet på, at reglerne vedrørende sammenlægning og sammenlægningsgrænserne smidiggøres på en sådan måde, at forslagene ikke vanskeliggør en løsning af landmændenes problemer med husdyrgødningen.
Til nr. 4 For at kunne følge udviklingen og have indseende med administrationen af forpagtningen af hele ejendommen stilles dette ændringsforslag.
Til nr. 5 Det præciseres ved ændringsforslaget, at der ikke er nogen arealgrænse, når forpagtning omfatter højst 2 ejendomme, jfr.
 besvarelsen af udvalgets spørgsmål 2.
Til nr. 6 Nuværende bestemmelser er meget løse, og de bestemmelser, der er, overholdes ikke.
Det er i vid udstrækning maskinstationerne, som forpagter arealerne.
De kan som regel tilbyde langt større forpagtningsafgifter end almindelige landmænd, fordi maskinstationerne ejer store effektive maskiner.
Reglerne overtrædes specielt i forbindelse med afstand (15 km indtil 1.
januar 1986) efter lovforslaget (5 km) og arealgrænsen (100 ha) samt delforpagtning af mere end 5 landbrugsejendomme.
Det kan forudses, at der vil komme langt større arealer ud i forpagtning i fremtiden, såfremt den ny landbrugslov gennemføres, som lovforslaget foreligger, specielt vedrørende 15 ha grænsen og ophævelse af kravet om egen drift af denne ejendomstype.
Til nr. 7 Der henvises til besvarelsen af udvalgets spørgsmål 6, 31 og 59.
Ændringsforslaget tilsigter at præcisere, at bestemmelsen ikke udelukker køb af suppleringsjord til små, intensive bedrifter, f.eks. gartnerier.
Opmærksomheden henledes på, at ministerens skønsmæssige beføjelser i henhold til bestemmelsen også giver mulighed for at tillade supplering af ejendomme, der ikke kommer op på den angivne størrelse.
Dette svarer til hidtidig praksis, hvorefter en lille ejendom, der agtes drevet erhvervsmæssigt, under visse betingelser gradvis vil kunne bringes op imod en passende størrelse.
Til nr. 8 Det ønskes sikret, at gode bæredygtige brug ikke forsvinder.
Til nr. 10 Der henvises til besvarelse af udvalgets spørgsmål 10. Den nu valgte formulering findes sprogligt klarere.
Om bopælspligten i henhold til § 16 bemærkes i øvrigt, at en ansat på en landbrugsejendom vil kunne få dispensation i op til 5 år til at erhverve en landbrugsejendom under betingelser, der så vidt muligt svarer til køb af ejendom nr. 2. Dette gælder således afstand, uddannelse og jordbrug som væsentligste erhverv.
Kravet om væsentligste erhverv må dog p.g.a. ansættelsesforholdet vurderes anderledes end ellers og normalt omformuleres til et krav om heltidsbeskæftigelse i landbrug.
Til nr. 11 Såfremt bestyrerreglen opretholdes og væsentligste erhverv-reglen bortfalder, kan det forudses, at der vil komme en væsentlig prisstigning på gruppen af landbrugsejendomme over 30 ha (heltidslandbrug), idet ejendommene herefter frit vil kunne erhverves af erhverv, som opfylder bopælskravet, og som har rimelig høj inkomst uden for landbruget.
Der vil jo også være nogle skattemæssige fordele for erhvervene, idet eventuelt underskud af virksomhed »skattemæssigt« kan fratrækkes indkomsten.
Ændringen vil i høj grad være til skade for de unge, som skal førstegangsetablere sig, på grund af ejendomsprisstigning.
Det er anført, at bestyrerreglen kun anvendes i ganske få tilfælde, men alle de sager som ikke rejses, fordi ansøgeren først har rettet mundtlig forespørgsel til jordbrugskommissionerne, kan jo ikke registreres i en statistik.
Desuden lempes kravene til bestyrerreglen.
Det må erkendes, at der er visse problemer med at håndtere reglerne om jordbrug som væsentligste erhverv, men man fjerner ikke reglen helt.
Ved køb af ejendom nr. 2 og ved supplering opretholdes kravet.
Kan reglen kontrolleres i disse tilfælde, må det også kunne lade sig gøre ved køb af en heltidsbedrift.
Til nr. 12 I lighed med bemærkningerne vedrørende ændringsforslag nr. 13 vil en ejendomsværdigrænse langt bedre give udtryk for ejendommenes reelle værdi og egnethed som heltidsdrift (en mere objektiv gruppeinddeling), end hvor der kun er tale om angivelse af et areal som eneste grundlag for inddeling i »grupper«.
Til nr. 13 Som lovforslaget foreligger, omfatter det et meget stort antal ejendomme.
Det kan forventes, at der vil ske en væsentlig prisstigning på den type ejendomme.
Når ejendomsgruppen alene skal afgrænses efter arealstørrelse og jordværdi, vil der være en række ejendomme, som absolut kan betegnes som heltidsbedrifter (bæredygtige driftsenheder), der bliver omfattet af reglen - dvs. fri erhvervelse for erhverv, som vil opfylde bopælspligten.
Dette gælder ikke mindst et stort antal jyske statshusmandsbrug, som netop er udstykket med et areal på 12-15 ha.
Grundværdien er i langt de fleste tilfælde under grænsen på de 164.000 kr.
Lovforslaget vil specielt være til skade for yngre landmænd, som ønsker (har kapital til) køb af en mindre landbrugsejendom.
Til nr. 14 og 15 Mindretallet ønsker, at bestyrerreglen bortfalder som en ret.
Det mest regulære ville være at opretholde væsentligste erhverv på heltidsbedrifterne.
 Muligheden for dispensation kan kun gives i visse specielle tilfælde.
Når der tale om en landbrugsejendom, der er forsynet med bygninger, der er af en sådan størrelse og karakter, at bygningernes vedligeholdelse, skatter m.v., stiller helt ekstraordinære krav.
Det forudsættes, at der er tale om bevaringsværdige bygninger.
Til nr. 21 Der henvises til besvarelsen af udvalgets spørgsmål 41 og 45. Af redaktionelle grunde foreslås det dog i stedet at udbygge § 17 b med en henvisning til § 18 a.
Samtidig foreslås indsat en henvisning til § 16, stk. 1, nr. 3. En tilsvarende henvisning burde allerede have været indsat i den gældende § 17 b.
Dennes henvisning til § 17 a er ikke tilstrækkelig, idet reglerne for familieejendomme omfatter en bredere familiekreds end den, der er omfattet af § 17 a.
Den fjernere del af familien skal således erhverve i henhold til § 16.
Bestemmelsen er hidtil fortolket i overensstemmelse med den foreslåede formulering.
Til nr. 24 Gennem den ændrede formulering tilsigtes det dels at fastholde den i besvarelsen af udvalgets spørgsmål 36 og 45 anførte udvidelse af familiekredsen til at omfatte også søskende, dels at præcisere, at der ikke sker indskrænkninger i forhold til den hidtidige bestemmelse i § 17 a.
Til nr. 25 Der er tale om en rent redaktionel præcisering, idet den hidtil foreslåede bestemmelse muligvis kan forstås således, at den ikke omfatter erhververen, men kun de øvrige anpartshavere, hvilket ikke er meningen.
Til nr. 27 Redaktionel ændring.
Til nr. 28 Loven forventes i hovedsagen sat i kraft pr. 1. juli 1986. Samtidig ophører den midlertidige lempelse af kravet om jordbrug som væsentligste erhverv.
Til nr. 29 og 31 Redaktionelle ændringer.
Til nr. 30 Ændringsforslaget svarer til zonelovens bestemmelser og vil forenkle og effektivisere administrationen.
Til nr. 32 På baggrund af en højesteretsdom for nylig er det fundet nødvendigt at indføre udtrykkelig hjemmel for kommunalt bødeansvar, hvor behov herfor kan opstå.
Forholdsvis store landbrugsarealer ejes af kommuner, og disse bør kunne drages til ansvar for eventuelle overtrædelser af landbrugsloven.
Grove (KF) fmd.
Carl Martin Christensen (KF) Collet (KF) Rønholt (KF) Sønderby (V) Povl Brøndsted (V) Arne Bjerregaard (KrF) Steenholdt (Grønl.) Svend Andersen (S) Arne Jensen (S) Lohmann (S) Henning Nielsen (S) Stavad (S) Bjørn Westh (S) nfmd.
Gade (SF) Inger Harms (SF) Larsen-Ledet (RV) Partierne CD, VS, FP og FD havde ikke medlemmer i udvalget.
3 af udvalgets spørgsmål og landbrugsministerens besvarelse heraf Spørgsmål 69:
»Ministerens kommentar til henvendelse af 5. maj 1986 fra Dansk Erhvervsgartnerforening (bilag 49) udbedes.« Spørgsmål 86:
»Ministerens kommentar til henvendelse af dags dato fra Dansk Erhvervsgartnerforening (bilag 57) udbedes snarest.« Svar:
De i Dansk Erhvervsgartnerforenings henvendelser fremsatte synspunkter er i vidt omfang behandlet i Landbokommissionens Underudvalg I, hvori Dansk Erhvervsgartnerforening var repræsenteret.
Udvalgets delrapporter fra 1984 og 1985 tjente som oplæg til Landbokommissionens forhandlinger om landbrugsloven.
Der var bred enighed om, at det ville være uhensigtsmæssigt at udarbejde særlige regelsæt i loven for specielle kategorier af landbrugsejendomme, eksempelvis afgrænset på grundlag af specialproduktioner, beliggenhed og jordbonitet.
Udvalget fandt, at sådanne problemer måtte finde deres løsning i administrativ praksis.
Som det fremgår af bemærkningerne til lovforslaget, har man været opmærksom på gartnerierhvervets særlige forhold.
Der kan henvises til bemærkningerne til - § 9, stk. 3, side 19, hvorefter der ved dispensationer fra de almindelige samdriftsbestemmelser kan tages hensyn til f.eks.
større gartneri- og planteskolevirkomheder og frugtplantager, - § 13, stk. 3, nr. 4, side 24, hvorefter denne bestemmelse ikke tænkes anvendt ved supplering af gartneriejendomme, - § 16, stk. 4, hvorefter afstandsgrænsen på 5 km ved erhvervelse af ejendom nr. 2 kan tænkes fraveget ved specialproduktioner, der som gartnerivirksomhed stiller særlige krav til jordbonitet eller produktionsapparat på den erhvervede ejendom.
Hertil kommer, at der allerede ved administrationen af gældende bestemmelser tages særlige hensyn til gartneriet.
Det gælder således afstandsgrænsen på 15 km ved samdrift, der efter praksis kan forventes fraveget i forbindelse med en etapevis udflytning af en gartnerivirksomhed.
Endvidere kan tilladelse til et selskabs erhvervelse af en landbrugsejendom i medfør af § 21, nr. 3, under visse forudsætninger forventes meddelt, hvis erhvervelsen sker med henblik på anvendelse til væksthusgartneri.
På denne baggrund giver Dansk Erhvervsgartnerforenings omtale af bestemmelserne i lovforslaget vedrørende antal ejendomme, afstandskrav ved sammenlægning/ samdrift, arealgrænse og bopælskrav ved nyetablering på bar mark mig anledning til følgende bemærkninger:
Reglerne om maksimalt antal ejendomme under en ejer og om afstand og areal ved samdrift og eje af flere ejendomme er udslag af ønsket om spredning af ejendomsretten til landbrugsjorden og om at undgå fjerneje.
Jeg er opmærksom på, at gartnerihvervet kan pege på en række særlige forhold, som isoleret set kan tale for særregler for gartneriet.
Inden for andre produktionsgrene kan imidlertid på tilsvarende måde anføres argumenter for en positiv særbehandling; i praksis har der f.eks. været behandlet ansøgninger om dispensationer fra 2-ejendomsreglen og fra afstandskravet for fjerkræproducenter og for specialiserede svineproducenter.
Som anført kan gartnerier allerede efter gældende praksis opnå dispensation fra afstandskravet ved samdrift i forbindelse med udflytning, og i bemærkningerne til lovforslaget foreslås en lempelig praksis m.h.t. afstandskravet i § 16, stk. 4. Herudover vil jeg være indstillet på ud fra en konkret prøvelse i den enkelte sag at tage fornødent hensyn til gartnerivirksomhederne.
Jeg vil således ikke være afvisende over for, når ganske særlige omstændigheder gør sig gældende, og hvor det må anses for nødvendigt for opretholdelsen af en stor ekspanderende eksportproducent med stor beskæftigelse, at meddele endog ganske vidtgående dispensationer.
For så vidt Dansk Erhvervsgartnerforening med henvisningen til arealgrænsen i skrivelsen af 5. maj 1986 sigter til bestemmelsen i den foreslåede § 13, stk. 3, nr. 4, finder jeg ikke under henvisning til bemærkningerne side 19, min besvarelse af udvalgets spørgsmål 6, 31 og 59 og det med min skrivelse af 5. maj 1986 fremsatte ændringsforslag, at der kan bestå noget problem for foreningen.
Med hensyn til bopælskravet kan der være grund til at fremhæve kravets centrale placering i landbrugsloven.
Kravet tilsigter bl.a. at undgå fjerneje og at sikre et befolkningsgrundlag i landdistrikterne.
Som udgangspunkt finder jeg derfor, at kravet om opførelse af beboelsesbygning inden 2 år, jfr. § 8, stk. 3, bør fastholdes også for landbrugsejendomme, der benyttes til gartnerivirksomhed.
Jeg vil dog være indstillet på i ganske særlige tilfælde, hvor der foreligger en veldokumenteret etableringsplan, der forudsætter betydelige investeringer i produktionsapparatet, og hvor der tilvejebringes fornøden sikkerhed for beboelsesbygningens opførelse, at overveje en lidt længere frist på 3 eventuelt 4 år.
Sammenfattende finder jeg ikke, at gartnerierhvervet har grund til at frygte en negativ forskelsbehandling som følge af dets i forhold til landbruget atypiske træk.
I denne forbindelse bemærkes, at gartnerierhvervet omfatter så forskelligartede produktionsformer som væksthusgartneri, champignongartneri, planteskole og frilandsgartneri, hvilket taler imod opstillingen af alt for bastante generelle regler for erhvervet.
Der er i øvrigt til jordlovsudvalget knyttet et særligt gartnerikyndigt medlem, der er udpeget efter indstilling fra Dansk Erhvervsgartnerforening, og som skal sikre, at de nødvendige specielle hensyn bliver tilgodeset i den daglige administration.
 Spørgsmål 70:
»Ministeren bedes oplyse, i hvilken udstrækning og under hvilken form bestemmelsen i forslagets § 30 om at bemyndige jordbrugskommissionerne til at udøve ministerens beføjelser inden for lovforslagets område forventes udnyttet.« Svar:
Som anført i bemærkningerne til lovforslaget, har administrationsdepartementet - efter aftale med landbrugsministeriet - bl.a. iværksat en turnusordning af jordlovsadministrationen i bredere forstand.
Overvejelserne af denne gennemgang forventes afsluttet inden årets udgang.
Jeg har særlig bedt om, at man ser på jordbrugskommissionernes arbejdsform og opgaver med henblik på at decentralisere yderligere opgaver til jordbrugskommissionerne.
