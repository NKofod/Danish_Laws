(Til samtlige  

 levnedsmiddelkontrolenheder og samtlige dyrlæger ved kødvirksomheder, godkendt til  

 produktion og salg her i landet, og virksomheder, autoriseret til eksport  

 af kød, slagteaffald, kødvarer, slagtet fjerkræ,  

 fjerkræprodukter, slagtede kaniner og kaninprodukter) I henhold til § 3, stk. 1, i Landbrugsministeriets bekendtgørelse nr. 890  

 af 15. december 1987 om mærkning af færdigpakket kød m.v. skal mærkningen  

 være påført pakningen, før det pågældende levnedsmiddel forlader den  

 virksomhed, hvori det er pakket.
 I henhold til § 3, stk. 2, er det forbudt at ændre eller supplere den i  

 bekendtgørelsen foreskrevne mærkning eller foretage mærkning i henhold til  

 bekendtgørelsen, efter at pakningen har forladt pakkevirksomheden.
 Veterinærdirektoratet har fået forelagt en ansøgning om dispensation fra §  

 3, stk. 1 og 2, i kødmærkningsbekendtgørelsen i et tilfælde, hvor  

 færdigpakkede levnedsmidler, omfattet af kødmærkningsbekendtgørelsen, i  

 frossen tilstand sælges fra forarbejdnings- og pakkevirksomheden til en  

 detailvirksomhed, der efter optøning sælger varene som optøede, færdigpakkede  

 varer.
 Distribution og forhandling af de pågældende produkter som kølevarer er  

 ikke realistisk, grundet en kort holdbarhedstid efter optøning.
 Ved den anvendte distributions- og forhandlingsmåde kan optøningsdato  

 først påføres pakningen i detailleddet - hvor optøningen sker.
 Da »mindst holdbar til dato« afhænger af optøningsdatoen, har  

 Veterinærdirektoratet meddelt dispensation fra kravet om, at mærkningen skal  

 være påført pakningen, før det pågældende levnedsmiddel forlader den  

 virksomhed, hvori det er pakket (§ 3, stk. 1) og fra kravet om, at mærkningen  

 ikke må ændres eller suppleres, efter at pakningen har forladt  

 pakkevirksomheden (§ 3, stk. 2).
 Veterinærdirektoratet finder, at der fremover i lignende sager bør  

 meddeles dispensation fra § 3, stk. 1 og 2, i kødmærkningsbekendtgørelsen,  

 således at »optøningsdato« og »mindst holdbar til dato«  

 kan påføres af forhandlingsvirksomheden på nedennævnte betingelser:
at der på ledsagedokumenter af forarbejdningsvirksomheden oplyses om  

 varens mindste holdbarhed ved 5grader C efter optøning, at den enkelte pakning påføres en mærkning, hvoraf fremgår, at varen har  

 været frosset, jf. § 7, stk. 3 i kødmærkningsbekendtgørelsen, og ikke bør  

 nedfryses igen efter optøning, at forhandlingsvirksomheden i forbindelse med optøningen på den enkelte  

 pakning angiver optøningsdato, samt at »mindst holdbar til dato« angives af  

 forhandlingsvirksomheden i overensstemmelse med forarbejdningsvirksomhedens  

 angivelse.
