Fremsat den 11. januar 2012 af børne- og undervisningsministeren (Christine Antorini) Forslag til Lov om ændring af lov om produktionsskoler (Kompetencebevis m.v.) § 1 I lov om produktionsskoler, jf. lovbekendtgørelse nr. 688 af 22. juni 2011, foretages følgende ændringer:
 1. I § 2 indsættes efter stk. 7 som nyt stykke:
»Stk. 8. Ved afslutningen af et forløb på en produktionsskole udsteder skolen efter drøftelse med deltageren et kompetencebevis.
En deltager kan afstå fra at modtage et kompetencebevis.« Stk. 8 og 9 bliver herefter stk. 9 og 10.
 2. I § 2, stk. 9, der bliver stk. 10, indsættes efter »stk. 1-6,«: »om skolernes udstedelse af kompetencebevis til deltagerne efter stk. 8«.
 3. I § 2, stk. 9, der bliver stk. 10, ændres »udstyr efter stk. 8« til: »udstyr efter stk. 9«.
 4. I § 11, stk. 3, ændres »§ 9, stk. 5« til: »§ 9, stk. 4«.
§ 2 Loven træder i kraft den 1. august 2012.
Bemærkninger til lovforslaget Almindelige bemærkninger Indholdsfortegnelse 1. Indledning 1.1. Lovforslagets baggrund 2. Lovforslagets indhold 2.1. Kompetencebevis 2.1.1. Gældende ret 2.1.2. Den foreslåede ordning 3. Økonomiske og administrative konsekvenser for stat, regioner og kommuner 4. Økonomiske og administrative konsekvenser for erhvervslivet 5. Administrative konsekvenser for borgerne 6. Miljømæssige konsekvenser 7. Forholdet til EU-retten 8. Hørte myndigheder og organisationer m.v.
9. Sammenfattende skema 1. Indledning 1.1. Lovforslagets baggrund Den daværende regering (Venstre og Det Konservative Folkeparti) samt Socialdemokraterne, Dansk Folkeparti, Radikale Venstre og Kristendemokraterne indgik den 7. juli 2011 aftalen "En styrket indsats over for unge ledige". Aftalen tager sigte på at igangsætte en række initiativer for at begrænse ungdomsarbejdsløshed og hjælpe unge under 30 år i uddannelse eller job.
 Aftalen blev indgået på baggrund af et udviklingsarbejde, som Produktionsskoleforeningen har gennemført med støtte fra Undervisningsministeriet med det formål at styrke unges muligheder for efter et produktionsskoleforløb at få en uddannelsesaftale med en virksomhed eller opnå en positiv vurdering af deres faktiske kompetencer (realkompetencevurdering) i forhold til uddannelse eller job, hvilket i sidste ende vil forbedre de unges muligheder for at komme i beskæftigelse.
 Det foreslås på denne baggrund med lovforslaget, at unge, der har gennemført et produktionsskoleforløb, skal have mulighed for at få et standardiseret bevis for de kompetencer, som de har opnået gennem forløbet.
 Det foreslås videre, at børne- og undervisningsministeren bemyndiges til at fastsætte nærmere regler om skolernes udstedelse af kompetencebevis.
2. Lovforslagets indhold 2.1. Kompetencebevis 2.1.1. Gældende ret Ved afslutningen af et produktionsskoleforløb har deltageren ikke krav på at modtage et bevis for det gennemførte forløb.
Produktionsskoleforløb er ikke formelt kompetencegivende uddannelse i forhold til beskæftigelse eller påbegyndelse af en uddannelse, derfor har det ikke hidtil været anset for hensigtsmæssigt, at give deltagerne ret til at få et kompetencebevis.
Hvis en produktionsskoledeltager som led i sit forløb deltager i formelt kompetencegivende undervisning efter anden lovgivning, gælder denne lovgivnings regler om kompetencebeviser mv. for denne deltagelse.
Dette forhold ændres ikke med lovforslaget.
2.1.2. Den foreslåede ordning Det foreslås, at deltagerne ved afslutning af et produktionsskoleforløb har krav på at modtage et kompetencebevis efter drøftelser med skolen herom.
En deltager kan afstå fra at modtage et kompetencebevis.
 Kompetencebeviset skal dokumentere varighed og indhold af det konkrete forløb og dokumentere de faglige kompetencer, som deltageren har opnået under produktionsskoleforløbet.
 Det forventes, at kompetencebeviset vil kunne forbedre de unges chancer for efterfølgende at opnå merit i forbindelse med påbegyndelse af en erhvervsuddannelse eller for eventuelt at indgå en uddannelsesaftale med en virksomhed, fordi beviset dokumenterer, hvad eleven har lært på produktionsskolen.
 Et produktionsskoleforløb vil efter forslaget fortsat ikke være formelt kompetencegivende i forhold til beskæftigelse eller påbegyndelse af en uddannelse.
Det foreslås desuden, at børne- og undervisningsministeren bemyndiges til at fastsætte nærmere regler om produktionsskolernes udstedelse af kompetencebeviser.
De nærmere regler om kompetencebeviset vil blive udarbejdet med inddragelse af erfaringerne fra Produktionsskoleforeningens udviklingsarbejde med hensyn til udstedelse af et lignende bevis, jf. afsnit 1.1., og under hensyntagen til, at der herefter bliver tale om en generelt virkende ordning.
 Der henvises til lovforslagets § 1, nr. 1 og 2, og bemærkningerne hertil.
3. Økonomiske og administrative konsekvenser for stat, regioner og kommuner Lovforslaget medfører en beskeden udgift til udvikling af et standardiseret kompetencebevis.
Denne udgift afholdes inden for Børne- og Undervisningsministeriets eksisterende rammer og giver derfor ikke anledning til statslige merudgifter.
Lovforslaget medfører ligeledes en beskeden udgift til produktionsskolernes udarbejdelse og registrering af kompetencebeviser.
Denne udgift afholdes inden for produktionsskolernes eksisterende rammer og giver derfor ikke anledning til statslige merudgifter.
4. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
 8. Hørte myndigheder og organisationer m.v.
 Lovforslaget har været sendt i høring hos følgende myndigheder og organisationer m.v.:
Bestyrelsesforeningen for Social- og Sundhedsskoler, Danmarks Evalueringsinstitut, Danmarks Vejlederforening, Dansk Arbejdsgiverforening, Danske Erhvervsskoler  Bestyrelserne, Danske Erhvervsskoler  Lederne, Danske Handicaporganisationer, Danske Landbrugsskoler, Danske Regioner, Datatilsynet, Det Centrale Handicapråd, Erhvervsskolelederne i Danmark, Foreningsfællesskabet Ligeværd.
Forstanderkredsen for produktionsskoler og produktionshøjskoler, FSR  danske revisorer, Funktionærernes og Tjenestemændenes Fællesråd, Handelsskolernes Lærerforening, Håndværksrådet, Kommunernes Landsforening, Landbrug og Fødevarer, Landsforeningen af produktionsskoleledere, Landsorganisationen i Danmark, Lederne, Moderniseringsstyrelsen, Nationalt Center for Kompetenceudvikling, Produktionsskoleforeningen, Rigsrevisionen, Rådet for de Grundlæggende Erhvervsrettede Uddannelser, Rådet for Etniske Minoriteter, Sammenslutningen af Landbrugets Arbejdsgiverforeninger, SOSU-Lederforeningen, Uddannelsesforbundet, Ungdomsskolernes udviklingscenter og UU49/Lederforsamlingen.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 2, stk. 8) Det foreslås med § 2, stk. 8, at en produktionsskoledeltager ved afslutningen af et produktionsskoleforløb efter drøftelse med skolen har krav på at få udstedt et kompetencebevis, som dokumenterer varigheden og indholdet af det forløb, som deltageren har deltaget i, samt de faglige kompetencer, som deltageren har opnået under produktionsskoleforløbet.
Drøftelse af kompetencebevis skal ses som en naturlig afslutning på produktionsskolens undervisningstilbud og vejledningsforpligtelse overfor deltageren.
Drøftelsen skal finde sted inden produktionsskoleforløbets ophør.
Deltagerens forløbsplan kan være udgangspunktet for drøftelsen, og der gøres på denne måde status over produktionsskoleforløbet og den unges udvikling af faglige kompetencer.
Forslaget om, at beviset ikke skal udstedes automatisk skyldes, at produktionsskoleforløb er individuelle forløb med hensyn til varighed, indhold og formål, hvorfor der må antages at være tilfælde, hvor det ikke vil være relevant at udstede et kompetencebevis, for eksempel hvis der har været tale om et forløb af særlig kort varighed, eller hvis deltageren af særlige grunde vil være fri for at modtage et bevis.
 De gældende stk. 8 og 9 bliver herefter stk. 9 og 10.
 Der henvises til de almindelige bemærkninger afsnit 2.1.
Til nr. 2 (§ 2, stk. 10) Efter den gældende § 2, stk. 9, er børne- og undervisningsministeren bemyndiget til at fastsætte nærmere regler om omfang, tilrettelæggelse og indhold af tilbud efter § 2, stk. 1-6, samt om kravene til lokaler og udstyr efter den gældende § 2, stk. 8. Bemyndigelsen er udmøntet ved bekendtgørelse nr. 683 af 11. juli 2000 om indhold og tilrettelæggelse af produktionsskoletilbud m.v. med senere ændringer.
Det foreslås, at børne- og undervisningsministeren tillige bemyndiges til at fastsætte nærmere regler om produktionsskolernes udstedelse af kompetencebevis.
Drøftelse af kompetencebevis skal ske ved afslutningen af produktionsskoleforløb.
Skolens beslutning om, hvad der skal stå på beviset, vil være nøje knyttet til de enkelte medarbejderes nærmere kendskab til deltageren og dennes udviklingsforløb under skoleopholdet.
I modsætning til eksamensbeviser og andre uddannelsesbeviser, hvor udstedelsen er knyttet til objektive kendsgerninger så som eksamenskarakterer, obligatorisk undervisning og centralt fastsatte uddannelsesmål, vil et kompetencebevis til en deltager på en produktionsskole i det væsentlige bero på subjektive vurderinger i forhold til individuelle og lokalt fastsatte mål for den enkeltes forløb.
Det betyder, at en skole ikke uden opbygning af betydelige arkiver mv. vil kunne rekonstruere grundlaget for udstedelse af kompetencebeviser, når der er gået nogen tid efter forløbets afslutning.
Det er hensigten at fastsætte regler om, hvordan kompetencebeviset skal udformes, og hvad beviset nærmere skal indeholde med hensyn til dokumentation for varighed og indhold af produktionsskoleforløbet, samt krav til beskrivelsen af deltagerens faglige kompetencer.
Der vil også være behov for regler om skolens opbevaring af kopier af de udstedte beviser, således at et udstedt bevis senere kan rekonstrueres.
 Der henvises til de almindelige bemærkninger afsnit 2.1.
Til nr. 3 (§ 2, stk. 10) Det foreslås, at henvisningen til § 2, stk. 8, i den gældende § 2, stk. 9, i lov om produktionsskoler ændres til § 2, stk. 9. Den foreslåede ændring er en konsekvensrettelse som følge af den foreslåede ændring i lovforslagets § 1, nr. 1, hvorved § 2, stk. 8, bliver rykket til § 2, stk. 9.
Til nr. 4 (§ 11, stk. 3) Det foreslås, at henvisningen i § 11, stk. 3, i lov om produktionsskoler til § 9, stk. 5, i folkeskoleloven ændres til § 9, stk. 4.
 Den foreslåede ændring er en konsekvensrettelse, som ikke blev foretaget ved ændring af folkeskoleloven, jf. § 1, nr. 8, i lov nr. 560 af 6. juni 2007, om ændring af lov om folkeskolen og forskellige andre love (10. klasse målrettes elever, som har behov for yderligere faglig kvalificering og uddannelsesafklaring for at kunne gennemføre en ungdomsuddannelse), hvorved § 9, stk. 2, blev ophævet, og stk. 3-8 blev til stk. 2-7.
Til § 2 Det foreslås, at loven træder i kraft den 1. august 2012. Det betyder, at elever, der afslutter et produktionsskoleforløb efter denne dato, kan benytte den foreslåede rettighed.
