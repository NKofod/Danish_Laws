Bekendtgørelse om højere hastighedsgrænser for særligt indrettede biler, som anvendes af statslige myndigheder I medfør af § 43, stk. 8, og § 118, stk. 13, 1. pkt., i færdselsloven, jf. lovbekendtgørelse nr. 1710 af 13. august 2021, fastsættes efter bemyndigelse i henhold til § 3, stk. 1, i bekendtgørelse nr. 2635 af 28. december 2021 om Færdselsstyrelsens opgaver, beføjelser og klageadgang:
 § 1. Bekendtgørelsen fastsætter regler om højeste tilladte hastighed for særligt indrettede biler til personbefordring, som anvendes af statslige myndigheder, herunder når bilen er særligt indrettet for at øge sikkerheden for passagerer og fører eller af hensyn til tjenstlige opgaver.
§ 2. Hastighedsbegrænsningerne i færdselslovens § 42 og § 43, stk. 3-6, gælder også for biler, som 1) er indrettede til befordring af højst ni personer, føreren medregnet, og som på grund af særlig indretning har en tilladt totalvægt, der overstiger 3.500 kg, men ikke 5.500 kg, 2) opfylder kravene til bremsesystemer for køretøjer i Europa-Parlamentets og Rådets forordning (EU) nr. 2018/858 af 30. maj 2018 om godkendelse og markedsovervågning af motorkøretøjer og påhængskøretøjer dertil samt af systemer, komponenter og separate tekniske enheder til sådanne køretøjer, om ændring af forordning (EF) nr. 715/2007 og (EF) nr. 595/2009 og om ophævelse af direktiv 2007/46/EF, og 3) er forsynet med ESP (Elektronisk Stabiliseringsprogram).
 Stk. 2. Hvis der til Færdselsstyrelsen er fremlagt dokumentation for opfyldelse af betingelserne i stk. 1, udsteder Færdselsstyrelsen en erklæring herom.
 Stk. 3 Føreren skal medbringe erklæringen eller en kopi heraf under kørslen og på forlangende fremvise denne til politiet.
 § 3. Overtrædelse af § 2, stk. 3, straffes med bøde.
 § 4. Bekendtgørelsen træder i kraft den 5. januar 2023.
 Stk. 2. Bekendtgørelse nr. 1415 af 10. december 2010 om højere hastighedsgrænser for visse pansrede personbiler ophæves.
 Stk. 3. Erklæringer udstedt i medfør af bekendtgørelse nr. 1415 af 10. december 2010 om højere hastighedsgrænser for visse pansrede personbiler er gyldige i henhold til nærværende bekendtgørelse.
