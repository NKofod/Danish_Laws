En arbejdsgiver fandtes ikke berettiget til refusion af dagpenge, da  

 den provision, der var udbetalt hans repræsentant R under nogle sygeperioder,  

 havde været afhængig af R's arbejdsindsats forud for fraværsperioderne og  

 ikke blot af hans tilknytning til arbejdsgiverens firma.
Arbejdsgiveren  

 fandtes således ikke at have udbetalt kompensation for indtægtsnedgang som  

 følge af sygdomsperioderne.
 REDEGØRELSE FOR SAGEN:
 En repræsentant R var sygemeldt i perioderne 24. november 1981 - 16.  

 februar 1982 og 15. marts 1982 - 26. april 1982. I den anledning anmodede R's  

 arbejdsgiver, der havde forsikret sig i henhold til dagpengelovens § 11, det  

 sociale udvalg om refusion af dagpenge.
Om R's ansættelsesforhold var det oplyst, at ansættelsesvilkårene var  

 baseret på en mundtlig aftale.
R, der var firmaets eneste repræsentant, var  

 udelukkende provisionslønnet uden at være garanteret nogen mindsteløn.
Han  

 arbejdede samtidig for 2 andre firmaer.
Provisionen fra arbejdsgiveren  

 udgjorde 10 pct. af det salg, der skete til firmaets kunder i R's  

 salgsdistrikt - både det salg, der skete ved, at kunderne bestilte varerne  

 direkte hos firmaet, og det salg der skete under R's kundebesøg.
R afsendte  

 ordrerne til arbejdsgiveren en gang ugentlig.
Afregningen af provision skete  

 hver 14. dag, dog kun af de leverancer, der var betalt på  

 afregningstidspunktet.
I firmaets og R's regnskaber var R's provision opført som »løn«,  

 og R var ikke selv momsregistreret.
Provisionen var opgivet som A- indkomst,  

 og firmaet foretog fradrag for kildeskat inden udbetaling.
Der blev udbetalt  

 feriepenge af den samlede provision, og arbejdsgiveren betalte bidrag til  

 lovpligtig arbejdsskadeforsikring.
På grund af R's alder blev der ikke  

 beregnet ATP-bidrag.
I forbindelse med anmodningen om refusion af dagpenge oplyste  

 arbejdsgiveren over for socialforvaltningen, at R under sygefraværet fik hel  

 løn svarende til 3.122 kr. pr. måned.
Dette beløb svarede til et gennemsnit  

 af de sidste 9 måneders indtægt før sygemeldingen.
R oplyste over for  

 socialforvaltningen, at han var i tvivl om, hvorvidt arbejdsgiverens  

 lønoplysning på 3.122 kr. var korrekt.
R mente ikke, at beløbet svarede til,  

 hvad der faktisk blev udbetalt, idet udbetalingerne, der var sket i  

 sygeperioden, udelukkende havde været provision af solgte varer, som R havde  

 solgt i forbindelse med kundebesøg, inden han blev sygemeldt, samt provision  

 af varer, der var bestilt direkte hos firmaet både før og under sygeperioden.
Arbejdsgiveren oplyste supplerende over for socialforvaltningen, at R's  

 bruttoløn i første sygeperiode var i alt 13.915 kr.
I sidste sygdomsperiode  

 var der udbetalt i alt 2.669 kr.
Vedrørende denne periode forelå en opgørelse  

 over, hvor stor en del, der var opført som »R's ordrer«, og hvor  

 stor en del, der var »direkte ordrer«.
De »direkte  

 ordrer« var opgjort til 27,46 pct.
Det sociale udvalg fandt, at R måtte anses for at have været ansat som  

 lønmodtager hos arbejdsgiveren.
Under henvisning til at der i  

 sygdomsperioderne alene var udbetalt provision af varer, solgt i forbindelse  

 med R's kundebesøg og telefonordrer før sygeperioden, og i forbindelse med  

 telefonordrer direkte til arbejdsgiveren i sygeperioden, fandt det sociale  

 udvalg, at der ikke var tale om aflønning, der direkte vedrørte  

 sygeperioderne, idet betalingen vedrørte arbejde, der var udført før  

 fraværsperioderne.
Det sociale udvalg har herefter skønnet, at der ikke var  

 udbetalt løn under sygdom, hvorfor arbejdsgiveren ikke havde ret til  

 refusion, jfr. dagpengelovens § 27.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med henvisning til, at  

 den udbetalte provision i sygeperioden ikke kunne sidestilles med løn under  

 fravær fra arbejde, jfr. dagpengelovens § 27, stk. 1.
 KLAGEN TIL ANKESTYRELSEN:
 Arbejdsgiveren anførte bl.a., at såvel han som R havde betragtet og  

 opgivet den udbetalte provision som løn.
 LOVGRUNDLAG:
 Dagpengelovens § 1 og § 27, stk. 1.
 ANKESTYRELSENS AFGØRELSE:
 Efter oplysningerne om R's ansættelsesmæssige stilling var ankestyrelsen  

 enig i, at han måtte betragtes som lønmodtager.
Uanset at R havde fået udbetalt provision i sygeperioderne, fandt  

 ankestyrelsen, at provisionen havde været afhængig af R's arbejdsindsats  

 forud for sygdomsperioderne og ikke blot af hans tilknytning til firmaet.
Der  

 fandtes således ikke at være tale om, at arbejdsgiveren havde udbetalt  

 kompensation for indtægtsnedgang som følge af sygeperioderne.
 Ankestyrelsen fandt derfor ikke, at arbejdsgiveren havde udbetalt løn  

 under sygdom i dagpengelovens forstand, hvorfor han ikke ansås for berettiget  

 til at få udbetalt refusion efter dagpengelovens § 27, stk. 1.
 Ankestyrelsen tiltrådte således amtsankenævnets afgørelse.
