 Såfremt der ved syn i medfør af færdselslovens § 77 af køretøjer  

 indregistreret i Finland, Norge eller Sverige konstateres fejl og mangler af  

 en sådan art, at køretøjet, såfremt det havde været registreret i Danmark,  

 ville være indkaldt til efterfølgende syn i medfør af færdselslovens § 78,  

 skal der ske meddelelse til hjemlandets myndigheder om synsresultatet.
 Meddelelsen sker ved, at politiet sender en fotokopi af side 3 på attesten  

 om køretøjsundersøgelse (blanket SB016 eller P508 hvis syn foretages uden  

 bistand af statens bilinspektion) til de respektive myndigheder (se adresser  

 på bagsiden).
 Denne underretning om resultatet af syn i medfør af færdselslovens § 77 er  

 en følge af en aftale mellem Justitsministeriet og vedkommende myndigheder i  

 henholdsvis Finland, Norge og Sverige.
Justitsministeriet modtager på tilsvarende måde underretning om  

 landevejssyn af dansk registrerede køretøjer fra myndighederne i de nævnte  

 lande.
Justitsministeriet vil derfor fremover i givet fald anmode vedkommende  

 politimester om indkaldelse af disse køretøjer til syn i medfør af  

 færdselslovens § 78.
 Denne cirkulæreskrivelse træder i kraft den 1. februar 1987.
 P.M.V.
Walsted Hansen Til politiet og Statens Bilinspektion.
