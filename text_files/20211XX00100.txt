Skriftlig fremsættelse (13. oktober 2021) Transportministeren (Benny Engelbrecht):
 Herved tillader jeg mig for Folketinget at fremsætte:
 Forslag til lov om ændring af postloven (Hjemmel til at sanktionere overtrædelse af indberetningsforpligtelser efter forordning om grænseoverskridende pakkeleveringstjenester).
(Lovforslag nr.
L 46) Formålet med lovforslaget er at gøre det muligt i dansk ret at gennemføre sanktionsbestemmelser for overtrædelse af indberetningsforpligtelser i Europa-Parlamentets og Rådets forordning (EU) om grænseoverskridende pakkeleveringstjenester.
Af denne forordnings artikel 4 og 5 fremgår det, at pakkeleveringsvirksomheder med 50 personer eller flere ansat skal indrapportere en række forskellige oplysninger til den nationale forvaltningsmyndighed.
I Danmark er Trafikstyrelsen den nationale forvaltningsmyndighed.
 Forordningen fastsætter særlige frister for indrapportering af de grundlæggende baggrundsoplysninger om virksomhederne samt oplysninger om årlig omsætning, antallet af beskæftigede i det foregående kalenderår, antallet af håndterede pakker i det foregående kalenderår, navne på relevante underleverandører samt enhver offentlig tilgængelig aktuel prisliste.
Hensigten med lovforslaget er at tilskynde pakkevirksomhederne til at opfylde deres forpligtelser ved at gøre det muligt at straffe virksomhederne med bøde, såfremt de pågældende oplysninger ikke rapporteres til Trafikstyrelsen.
Dette vurderes som den mest virkningsfulde måde at sikre rettidige og præcise indrapporteringer på.
Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
Da der er tale om erhvervsrettet lovgivning, skal jeg venligst opfordre til, at lovforslaget vedtages fire uger før den 1. januar 2022, hvor det foreslås, at forslaget skal træde i kraft.
