Bilag 1 Beretning afgivet af Trafikudvalget den 8. maj 2008 Beretning om motorvej ved Silkeborg 1. Indledning Den 25. oktober 2006 traf statsministeren og regeringens koordinationsudvalg beslutning om, at linjeføringen af motorvejen ved Silkeborg på motorvejsstrækningen Århus-Herning skulle følge den såkaldte Kombilinje gennem Silkeborg by.
Statsministeren sagde efterfølgende på et borgermøde i Silkeborg den 7. december 2006, at »en endelig beslutning om Kombilinjen træffes i maj [2007]«.
Det blev første gang ændret til »før sommerferien 2007« og anden gang ændret til »en gang i efteråret 2007«.
Tredje gang blev det ændret til »januar 2008«.
Fjerde gang blev det ændret til »februar 2008«.
Men i april 2008 lod den nye rapport for en optimeret Kombilinje og dermed den endelige beslutning stadig vente på sig.
 På Trafikudvalgets møde torsdag den 24. april 2008 kom det i forbindelse med et samråd om motorvejen ved Silkeborg frem, at regeringen nu har udskudt beslutningen til næste folketingssamling, 2008-09.
2. Udvalgsarbejdet Møder Udvalget har behandlet beretningen i 2 møder.
Samråd Trafikudvalget har stillet 1 spørgsmål til transportministeren til mundtlig besvarelse, som denne har besvaret i et samråd med Trafikudvalget den 24. april 2008.
Spørgsmål Udvalget har stillet 5 spørgsmål til transportministeren til skriftlig besvarelse, som ministeren har besvaret.
 Desuden har udvalget i forlængelse af samrådet den 24. april 2008 om motorvej ved Silkeborg stillet 21 spørgsmål til transportministeren til skriftlig besvarelse, som ministeren endnu ikke har besvaret.
 En oversigt over bilag på udvalgets alm. del, som har relevans for beretningen, er optrykt som bilag til beretningen.
3. Politiske bemærkninger Et flertal i udvalget (S, DF, SF og RV) finder, at statsminister Anders Fogh Rasmussen har påtaget sig et personligt ansvar for, at sagen om motorvejen ved Silkeborg landes forsvarligt.
Dette ansvar har han ikke opfyldt med udsættelsen, der skete på trods af, at en anlægslov var lovet i regeringens lovprogram 2007-08. Regeringens fodslæben er dermed skyld i, at silkeborgenserne ikke kan få klarhed om, hvor den kommende motorvej skal ligge.
Flertallet konstaterer derfor, at det udelukkende er regeringens smølen, der forhindrer en klarhed om motorvejen.
 Derfor pålægger flertallet transportministeren, at regeringen inden Folketingets mødefrie periode i sommeren 2008 skal tage initiativ til at skabe politisk afklaring om en linjeføring for motorvejen ved Silkeborg.
 Et mindretal i udvalget (V og K) finder, at det af hensyn til de berørte borgere og virksomheder i Silkeborgområdet samt sikring af fremdriften i den kommunale planlægning af nye erhvervsarealer m.v. haster med en afklaring af linjeføringen af motorvejen ved Silkeborg.
Mindretallet hilser det derfor velkomment, at regeringen senest i den kommende folketingssamling (2008-09) vil fremlægge et forslag til anlægslov for gennemførelse af en forbedret udgave af den såkaldte Kombilinje med efterfølgende realisering af projektet.
Endvidere hilser mindretallet det velkomment, at transportministeren har indkaldt trafikforligspartierne til et møde medio maj 2008 med henblik på drøftelse og afklaring af den videre beslutningsproces, herunder tidsplan for projektet.
 Mindretallet udtrykker undren over, at flertallet ikke i denne beretning tilkendegiver noget om det principielle valg af linjeføring for motorvejen, idet en sådan manglende politisk stillingtagen kun bidrager til en yderligere forsinkelse af processen.
Et andet mindretal i udvalget (EL) mener, at begge forslag til linjeføring af motorvejen ved Silkeborg vil få katastrofale konsekvenser for miljø og mennesker.
Derfor foreslår Enhedslisten, at begge projekter droppes, og at der igangsættes et udredningsarbejde for at finde alternative, miljømæssigt forsvarlige løsninger på trafikproblemerne ved Silkeborg.
