 Ved lov nr. 250 af 8. juni 1978 om gasinstallationer og installationer i  

 forbindelse med vand- og afløbsledninger blev der som bekendt indført en ny  

 autorisationsordning for gas-, vand- og sanitetsmestre og kloakmestre.
 Ifølge den nye ordning, som trådte i kraft den 1. juli 1979, får mestrene  

 udstedt en landsdækkende autorisation af Danmarks Gasmateriel Prøvning (DGP),  

 medens de tidligere skulle søge om autorisation i den enkelte kommune.
Ved DGP's gennemgang af de indberetninger, som kommunerne i henhold til  

 lovens overgangsbestemmelser har indsendt om autorisationer udstedt efter den  

 tidligere lov fra 1962 (lov nr. 132 af 13. april 1962), har der vist sig  

 forskellige uregelmæssigheder ved nogle kommuners administration af  

 1962-loven.
De sager, der er tale om, omfatter bl.a. tilfælde, hvor en mester  

 i 1962-64 har fået udstedt en lovlig, begrænset  

 »overgangsautorisation« med gyldighed for det geografiske område,  

 hvor mesteren havde drevet virksomhed indtil den 1. juli 1962, men hvor  

 kommunen senere, f.eks. i forbindelse med kommunesammenlægningen, har udvidet  

 autorisationens geografiske gyldighedsområde i strid med de gældende  

 bestemmelser.
 Endvidere er der forekommet tilfælde, hvor mestre, der ikke har bestået en  

 godkendt prøve, og som ikke har drevet virksomhed før den 1. juli 1962,  

 uretmæssigt har fået udstedt en autorisation efter den 1. juli 1962, eller  

 som - i visse tilfælde med kommunens vidende - har udført autoriseret arbejde  

 i en årrække uden autorisation.
 DGP's gennemgang af kommunernes indberetninger er endnu ikke afsluttet,  

 men det kan allerede på nuværende tidspunkt konstateres, at der er tale om  

 problemer i et betydeligt antal sager, og ministeriet for offentlige arbejder  

 har derfor fundet det nødvendigt at fastlægge nogle generelle retningslinjer  

 for, hvorledes der skal forholdes med hensyn til disse sager.
 Efter at spørgsmålet har været drøftet med de berørte  

 mesterorganisationer, har ministeriet udarbejdet følgende retningslinjer, som  

 er baseret på et princip om bibeholdelse af »status quo«:
1. I de tilfælde, hvor kommunen rent faktisk har  

 udvidet det geografiske gyldighedsområde for en begrænset  

 overgangsautorisation, f.eks. i forbindelse med kommunesammenlægningen,  

 forbliver autorisationen i kraft med det nuværende indhold.
Der bliver altså  

 ikke stillet krav om indskrænkning af gyldighedsområdet til de oprindelige  

 grænser.
 2. I tilfælde, hvor den oprindelige geografiske  

 begrænsning fortsat gælder, sker der ingen ændringer.
 3. Dersom en overgangsautorisation i forbindelse med  

 den nye lovs gennemførelse ved en fejltagelse fra kommunens eller DGP's side  

 er blevet konverteret til en landsdækkende autorisation, vil autorisationen  

 blive begrænset til det geografiske gyldighedsområde, den gjaldt for indtil  

 den 1. juli 1978.
 4. Hvis en mester, der ikke drev lovlig gas-, vand- og  

 sanitetsmestervirksomhed eller kloakmestervirksomhed før den 1. juli 1962,  

 ulovligt - d.v.s. uden at have bestået en godkendt prøve - har fået  

 autorisation efter denne dato, meddeler ministeriet den pågældende mester  

 midlertidig dispensation i henhold til § 4, stk. 3, i lov nr. 250 af 8. juni  

 1978, således at autorisationen forbliver i kraft indtil den 1. juli 1983,  

 idet mesteren, hvis han derefter vil opretholde autorisationen, inden da må  

 indstille sig til og bestå den godkendte prøve.
 5. På lignende måde kan DGP med ministeriets  

 godkendelse udstede en tidsbegrænset tilladelse til mestre, som ikke har haft  

 autorisation, men som med kommunens vidende og accept har udført  

 autorisationskrævende arbejde i en årrække.
 6. I særlige tilfælde, f.eks. hvor mesteren har fået  

 udstedt autorisationen i perioden umiddelbart efter 1962-lovens gennemførelse  

 og under omstændigheder, som indicerer, at mesteren har drevet sin virksomhed  

 i god tro, forbeholder ministeriet sig at udstede dispensation uden  

 tidsbegrænsning, d.v.s. uden krav om beståelse af en prøve inden en vis  

 frist.
 Disse retningslinjer vil herefter blive lagt til grund ved ministeriet for  

 offentlige arbejders og DGP's fortsatte behandling af de af kommunerne  

 tidligere indsendte indberetningsskemaer.
 Under henvisning hertil skal man henlede kommunalbestyrelsernes  

 opmærksomhed på, at firmaer og mestre, der ikke har lovlig autorisation som  

 gas-, vand- og sanitetsmester eller kloakmester, og som ikke får dispensation  

 eller midlertidig tilladelse efter de nævnte retningslinjer, ikke lovligt kan  

 anmelde autorisationskrævende arbejder, og at kommunerne i forbindelse med  

 byggesager m.v. derfor ikke kan modtage anmeldelse fra sådanne firmaer og  

 mestre.
 P.M.V.
 E.B.
