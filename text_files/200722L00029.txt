Fremsat den 29. november 2007 af fødevareministeren (Eva Kjer Hansen) Forslag til Lov om ændring af lov om arbejderboliger på landet (Lempelig indfrielse af boligdriftslån) § 1 I lov om arbejderboliger på landet, jf. lovbekendtgørelse nr. 344 af 16. maj 1997, som ændret ved § 28 i lov nr. 430 af 6. juni 2005 og § 34 i lov nr. 431 af 6. juni 2005, foretages følgende ændringer:
 1. Overskriften til § 11 affattes således: » Afløsning af jordrente «.
 2. § 41, 2. pkt., ophæves.
 3. § 43 ophæves.
 4. § 45, stk. 3, affattes således:
»Stk. 3. Den betegnelse og notering, der er nævnt i stk. 1 og 2, kan slettes, når det ydede boligdriftslån er tilbagebetalt.« 5. § 46 ophæves.
 6. § 46 a ophæves.
 7. § 49 affattes således:
»§ 49. Ved ejerskifte forfalder boligdriftslånet til tilbagebetaling straks.
Ved ejendomsovertagelse efter reglerne om skifte af dødsboer kan den efterlevende ægtefælle dog overtage boligdriftslånet på uændrede vilkår.« 8. I § 62, stk. 1, 1. pkt. udgår: », jf. § 43, 2. pkt.«.
§ 2 Loven træder i kraft den 1. juli 2008.
Bemærkninger til lovforslaget Almindelige bemærkninger 1. Formål og baggrund for lovforslaget Lovforslaget retter sig alene mod de 18 ejere af arbejderboliger på landet, som har et boligdriftslån eller har førtidsindfriet boligdriftslånet.
Konsekvenser af lovforslaget vil være begunstigende for boligejerne, idet de med lovforslaget på lempeligere vilkår kan komme ud af en gældssituation, der ellers ikke umiddelbart vil kunne afvikles.
 Baggrunden for de foreslåede lovændringer er, at det er blevet meget omkostningstungt at indfri boligdriftslånene - der ikke længere kan overtages af den nye ejer - ved salg af arbejderboligen. Økonomistyrelsen har således beregnet, at der for de 9 allerede indfriede boligdriftslån pr. 1. juli 2007 vil være tale om efterbetalingskrav på op til 480.000 kr.
Lovforslaget fremsættes med henblik på at ændre bestemmelserne i § 45, stk. 3, § 49 og § 62, stk. 1, i lov om arbejderboliger på landet, jf. lovbekendtgørelse nr. 344 af 16. maj 1997, som ændret ved § 28 i lov nr. 430 af 6. juni 2005 og § 34 i lov nr. 431 af 6. juni 2005. Endvidere foreslås bestemmelserne i § 41, 2. pkt., og §§ 43, 46 og 46 a ophævet.
Endelig udgår Afløsningslån i overskriften til § 11.
 Lovforslaget er en opfølgning på fødevareministerens besvarelser af 25. september 2006 og 7. marts 2007 af § 20 spørgsmål (S 7168, S 7169, S 7170 og S 2083), hvori fødevareministeren tilkendegav at ville søge indfrielsesvilkårene i lov om arbejderboliger på landet ændret.
 Lovforslaget er  bortset fra en ændring af ikrafttrædelsesdatoen i lovforslagets § 2 og en teknisk korrektion i lovforslagets § 1, nr. 8  en genfremsættelse af det lovforslag om ændring af lov om arbejderboliger på landet, som blev fremsat for folketinget den 4. oktober 2007 (L 16) og førstebehandlet den 9. oktober 2007, og som er bortfaldet som følge af afholdelse af folketingsvalg.
2. Gældende ret Lovbekendtgørelse nr. 344 af 16. maj 1997 om arbejderboliger på landet omhandler jordrente på arbejderboliger på landet, lån til arbejderboliger på landet, jordrenteafløsningslån/byggelån vedr. arbejderboliger på landet og boligdriftslån til arbejderboliger på landet.
Jordrente på arbejderboliger på landet Økonomistyrelsen administrerer 47 jordrentesager med en samlet restgæld pr. 5. juli 2007 på 9,8 mio.kr.
Jordrenten er typisk 4 pct. p.a. af den offentlige vurdering af jorden.
Jordrenteforpligtelsen kan indfries med et beløb svarende til den offentlige vurdering.
Jordrenten kan ejerskiftes.
Lån til arbejderboliger på landet Økonomistyrelsen administrerer 2005 lån til arbejderboliger på landet med en samlet restgæld pr. 5. juli 2007 på 35,9 mio.kr.
Indtil der er forløbet 35 år fra lånenes tinglysning, skal der ved førtidig indfrielse betales rentelempelse med rentes rente samt frigørelsesafgift.
Det sidste lån overskred 35 års grænsen den 28. august 2007.
Jordrenteafløsningslån/byggelån vedr. arbejderboliger på landet Økonomistyrelsen administrerer 19 jordrenteafløsningslån/byggelån med en samlet restgæld pr. 5. juli 2007 på 159.821 kr.
Det har tidligere været muligt at afløse jordrenten med et pantebrev.
Disse lån kan have 50 pct. rentelempelse.
Hvis lånet indfries førtidigt, skal der, indtil der er forløbet 35 år fra lånets tinglysning, betales forskelsrente.
Forskelsrenten er forskellen mellem renten ifølge pantebrevet og den rente, der faktisk er betalt.
Der er 4 lån tilbage, som er tinglyst for mindre end 35 år siden.
Det sidste lån overskrider 35 års grænsen den 7. maj 2011. Lånene forfalder til indfrielse ved ejerskifte, dog kan ægtefællen overtage lånet ved låntagers dødsfald.
Boligdriftslån til arbejderboliger på landet Økonomistyrelsen administrerer medio juli 2007 26 lån, 8 lån er konverteret efter lovens § 46 a i perioden 1993-98. 9 lån er førtidigt indfriet, men særlige vilkår skal overholdes. 9 lån løber på de oprindelige vilkår.
Ved salg af de 18 sidstnævnte arbejderboliger vil der som følge af førtidig indfrielse af boligdriftslån og restgæld på andre lån ofte ikke være et tilstrækkeligt salgsprovenu til, at den pågældende ejer kan forlade boligen uden gældshæftelse.
Da der er tale om boligdriftslån, der er ydet i perioden fra 1971-77, vil ejerne være ældre mennesker - ofte uden væsentlig øvrig formue - der ikke har mulighed for at indfri den nettogæld, der opstår ved salget af boligen.
Dette medfører, at disse boligejere reelt er stavnsbundet til deres bolig, jf. spørgsmål S 7168, S 7169 og S 7170 (Folketingsåret 2005-06) og S 2083 (Folketingsåret 2006-07) og fødevareministerens besvarelser heraf den 25. september 2006 og den 7. marts 2007.
 Lovforslaget retter sig alene mod disse 18 arbejderboliger.
Fra 1971 til 1975 blev støtten til opførelse af arbejderboliger på landet, jf. lov nr. 211 af 19. maj 1971 om ændring af lov om opførelse af arbejderboliger på landet, ydet i form af statsgaranti for en del af de sekundære prioritetslån og boligdriftslån.
Boligdriftslånene blev ydet hvert halve år som et tilskud til delvis dækning af ydelserne på de optagne prioritetslån.
De halvårlige tilskud og dermed boligdriftslånet udgjorde det beløb, hvormed de samlede ydelser på optagne prioritetslån ved lånenes optagelse oversteg den ydelse, der skulle have været betalt på et maksimalt lån ydet efter de hidtil gældende regler om statslån på særlige vilkår, jf. lovbekendtgørelse nr. 118 af 10. april 1967 om opførelse af arbejderboliger på landet.
Det beregnede tilskud blev herefter udbetalt halvårligt i 20 år.
 Låneforløbet var som følger:
0 - 20 år udbetaling af halvårlige, lige store tilskud 20 - 30 år stående lån, evt. indbetaling af mindre afdrag 30 - 50 år lånet tilbagebetales med lige store halvårlige afdrag 50 - 60 år 10-års ejerperiode.
Lånet blev ydet rentefrit, såfremt låntager gennemførte det stipulerende låneforløb.
Hvis låneforløbet afbrydes, skal der efter lovens § 46 beregnes rente og rentes rente af tilskuddet fra udbetalingsdagen og til indfrielsesdagen med 6 ½ pct.
 Ejendommens betegnelse i matriklen som arbejderbolig kan først slettes 10 år efter tilbagebetaling til udløb af det ydede boligdriftslån eller førtidig indfrielse, dog tidligst 20 år efter tilsagnet om statsgaranti for en del af de sekundære prioritetslån og for boligdriftslån.
Ejendommens betegnelse i matriklen som arbejderbolig kan endvidere slettes efter anmodning herom, jf. § 46. I så fald skal boligdriftslånet indfries.
Sletningen vil endvidere være betinget af, at der indbetales et beløb svarende til statens rentetab samt til statens omkostninger ved arbejderboligens oprettelse.
Rentetabet opgøres til 6½ pct. p.a. rente og rentes rente af det ydede boligdriftslån.
 Ved ejerskifte skal der, jf. § 49, stk. 2, indbetales samme beløb, som kræves ved anmodning om sletning af betegnelse og notering.
Ved en lovændring i 1975, jf. lov nr. 208 af 28. maj 1975, blev adgangen til optagelse af boligdriftslån ophævet.
Det sidste boligdriftslån blev ydet i 1977.
Ved en lovændring i 1992, jf. lov nr. 1009 af 19. december 1992, blev der bl.a. ved bestemmelserne i § 46 a indført en mulighed for, at boligejeren inden et år efter det sidst udbetalte tilskud kunne indfri og dermed konvertere boligdriftslånet på lempelige vilkår. 14 ejere af arbejderboliger havde mulighed for at benytte sig af denne lempelse.
Formålet med lovændringen var dels at give lempeligere afviklingsvilkår dels at afkorte løbetiden på de meget langfristede lån (lånene er 50 årige). Etårsfristen for at anvende den gunstige låneafviklingsordning kunne anvendes af boligejerne indtil det tidspunkt i 1998, hvor der var gået et år siden udbetalingen af det sidste tilskud på det sidst ydede boligdriftslån.
3. Lovforslagets indhold Med lovforslaget foreslås det, at den 10-årige bindingsperiode, efter at boligdriftslånet er tilbagebetalt til udløb eller førtidigt indfriet, ophæves.
Som en lempelse af afviklingsvilkårene foreslås den i den gældende lovs § 45, stk. 3, omhandlede 10-årige bindingsperiode, efter at lånet er tilbagebetalt til udløb eller førtidigt indfriet, ophævet.
Dette medfører, at der ikke skal betales rente og rentes rente af boligdriftslånet, hvis ejendommen afhændes inden 10-års periodens udløb.
Ejendommen vil således kunne få slettet betegnelsen som arbejderbolig i matriklen og noteringen i tingbogen om, at ejendommen er undergivet de i kapitel IV i lov om arbejderboliger på landet fastsatte vilkår, når boligdriftslånet er førtidsindfriet eller tilbagebetalt til udløb.
Som en konsekvens af, at alene boligdriftslånets restgæld skal tilbagebetales ved førtidig indfrielse, bliver bestemmelserne i §§ 46 og 46 a uden reelt indhold, og disse bestemmelser foreslås derfor ophævet.
Som en konsekvens heraf foreslås § 41, 2. pkt. ophævet.
Desuden foreslås § 43 ophævet.
Bestemmelsen er reelt uden indhold, idet de tilbageværende boligdriftslån alle nu er under afvikling.
Som en konsekvens heraf foreslås det, at henvisningen til § 43, 2. pkt., i § 62, stk. 1, udgår.
 Endvidere foreslås bestemmelsen i § 49, stk. 1, omformuleret under hensyntagen til, at det sidste boligdriftslån til betaling af ydelserne på prioritetslånene blev ydet i 1997.
 Indholdet i den gældende lovs § 49, stk. 2, udgår som en konsekvens af de foreslåede ændringer af § 45, stk. 3, og ophævelsen af § 46.
 Endelig udgår Afløsningslån i overskriften til § 11 af ordensmæssige grunde.
 Det foreslås, at loven træder i kraft den 1. juli 2008.
4. Administrative og økonomiske konsekvenser for stat, regioner og kommuner Administrationen af boligdriftslånene forudsættes fortsat at skulle varetages af Økonomistyrelsen.
Lovforslaget forventes ikke at medføre ændrede administrative byrder.
Lovforslaget skønnes ikke at have økonomiske konsekvenser for staten, selv om de tilbageværende 18 lån efter lovændringen vil kunne indfries/tilbagebetales til udløb, uden at låntager kan komme til at erlægge de i den gældende lovs § 46 omhandlede strafbeløb ved salg af ejendommen inden udløbet af 10 års fristen efter førtidig indfrielse/tilbagebetaling til udløb.
Da der imidlertid ikke er tale om beløb, som statens kunne forvente skulle indbetales, lider staten ikke et tab ved lovforslagets gennemførelse.
 Lovforslaget har ingen administrative og økonomiske konsekvenser for regioner og kommuner.
5. Administrative og økonomiske konsekvenser for erhvervslivet Lovforslaget har ingen konsekvenser for erhvervslivet.
6. Miljømæssige konsekvenser Lovforslaget har ingen miljømæssige konsekvenser.
7. Administrative konsekvenser for borgerne Lovforslaget har ingen administrative konsekvenser for borgerne.
8. Forhold til EU-retten Der skønnes ikke at være statsstøtteretlige aspekter, idet låntagerne alle er ude af erhverv.
9. Hørte myndigheder og organisationer Lovforslaget har været offentliggjort på Direktoratet for FødevareErhvervs hjemmeside www.dffe.dk.
Der henvises i øvrigt til bilag 2.
