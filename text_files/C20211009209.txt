Cirkulære om aftale om frivillig fratræden (Til samtlige ministerier mv.) 1. Generelle bemærkninger Skatteministeriet og centralorganisationerne har den 21. december 2021 indgået vedlagte aftale om frivillig fratræden.
Aftalen erstatter aftale af 25. august 2011 om senior- og fratrædelsesordninger.
Ved overenskomstforhandlingerne i 2021 blev parterne enige om, at den hidtidige aftale om senior- og fratrædelsesordninger opdeles i to aftaler om henholdsvis seniorordninger og frivillig fratræden.
Med nærværende cirkulære udsendes aftale om frivillig fratræden.
 Der er ikke ved overenskomstforhandlingerne i 2021 aftalt indholdsmæssige ændringer i reglerne om frivillig fratræden, men dele af aftalen er let revideret med henblik på forenkling og præcisering.
Cirkulærebemærkninger, der relaterer sig til en enkelt bestemmelse, er opført som bemærkning til denne bestemmelse.
Denne placering har ikke betydning for bestemmelsens henholdsvis bemærkningens retlige status.
Andre bemærkninger er opført forrest i cirkulæret under Generelle bemærkninger.
2. Rammer for indgåelse af aftaler om frivillig fratræden Ledelsen afgør, om aftalen skal anvendes lokalt.
Opmærksomheden henledes på, at ledelsen i samarbejdsudvalget skal informere om arbejdspladsens aktuelle situation og forventede udvikling med hensyn til struktur og beskæftigelse især i forbindelse med strukturændringer og i situationer, hvor beskæftigelsen er truet.
Planlagte og forventede foranstaltninger skal også inddrages i denne sammenhæng, jf. samarbejdsaftalens § 3, stk. 2, nr. 2. Spørgsmål om eventuel anvendelse af mulighederne i aftalen om frivillig fratræden i den forbindelse forudsættes drøftes i samarbejdsudvalget.
 Aftalen kan kun anvendes under de forudsætninger, som er anført i § 2. Det betyder, at aftalen kun kan anvendes i de situationer, hvor ansættelsesmyndigheden vurderer, at personalereduktioner er eller forudses at blive nødvendige, og hvor det i den forbindelse vil være hensigtsmæssigt at fremme den frivillige fratræden.
 Det er endvidere en forudsætning for anvendelse af aftalen, at den ansatte selv søger sig afskediget som led i en aftale om frivillig fratræden.
 Aftalen rummer forskellige muligheder for aftaler om frivillig fratræden for henholdsvis tjenestemænd og andre ansatte med optjening af tjenestemandspension samt overenskomstansatte og andre ansatte med en forsikringsmæssig pensionsordning, jf. § 3.
Etablering af en aftale om frivillig fratræden forudsætter en forståelse mellem den ansatte og dennes chef, idet ordningen hviler på et frivillighedsprincip.
Der er hverken ret eller pligt til at indgå en aftale om en frivillig fratræden.
De økonomiske vilkår for aftalen om frivillig fratræden aftales med den ansatte, men formaliseres af vedkommende tillidsrepræsentant inden for rammerne af aftalen.
Det betyder, at tillidsrepræsentanten med sin underskrift skal tiltræde aftalen, som er indgået mellem den ansatte og dennes chef.
 I de tilfælde, hvor der for en personalegruppe ikke er valgt en tillidsrepræsentant, indgås lokale aftaler om frivillig fratræden med vedkommende organisations lokale afdeling eller direkte med organisationen.
 Medarbejder- og Kompetencestyrelsen finder, at ministeriernes departementer i størst muligt omfang bør overlade kompetencen til at indgå aftaler om frivillig fratræden til de enkelte styrelser, institutioner mv.
 Centralorganisationerne har tilkendegivet, at de enkelte medlemsorganisationer bør overlade retten til at formalisere aftalerne til de lokale tillidsrepræsentanter med henblik på, at der bør være delegeret aftaleret i samme omfang og til samme niveau på arbejdstager- og arbejdsgiversiden.
 Tjenestemænd med tjenestefrihed uden løn kan også omfattes af en fratrædelsesordning.
Fratrædelsesbeløb efter §§ 5 og 6 kan i visse tilfælde have indflydelse på, fra hvilket tidspunkt et medlem af en arbejdsløshedskasse kan overgå til efterløn.
Da det er vedkommende arbejdsløshedskasse, der som 1. instans træffer afgørelse om tidspunktet for overgang til efterløn, må den ansatte rette henvendelse til arbejdsløshedskassen for vejledning.
3. Lokal finansiering af fratrædelsesordninger Den enkelte ansættelsesmyndighed afholder selv inden for gældende bevillinger alle udgifter, der er forbundet med aftaler om frivillig fratræden.
 For tillæggelse af ekstraordinær pensionsalder til tjenestemænd og ansatte med tjenestemandspensionsret skal ansættelsesmyndigheden indbetale et kapitalbeløb til FL § 36, jf. pkt. 5.
4. Betalingsprocedurer og  satser Betalingsprocedurerne og -satserne i dette cirkulære gælder også for folkeskoletjenestemænd i den lukkede gruppe og reglementsansatte, som er medlemmer af Pensionsordningen af 1976, i det omfang der indgås aftaler om fratrædelsesordninger i henhold til de kommunale eller regionale regler.
5. Betaling for frivillige fratrædelsesordninger Supplerende ydelse En supplerende ydelse udbetales én gang årligt indtil den til enhver tid gældende folkepensionsalder, jf. § 1 a, i lov om social pension.
Den supplerende ydelse til pensionerede tjenestemænd m.fl., anvises af Udbetaling Danmark via Statens Pensionssystem mod refusion fra ansættelsesmyndigheden.
Udgiften til den supplerende ydelse konteres automatisk via SP-systemet.
Ansættelsesmyndigheden skal anmode Udbetaling Danmark om at anvise den supplerende ydelse og oplyser til brug herfor ydelsens størrelse og delregnskabsnummer på den myndighed, som skal afholde udgiften.
Ansættelsesmyndigheden skal vedlægge kopi af aftalen om frivillig fratræden i pensioneringssagen i PENSAB.
 Den supplerende ydelse reguleres med procentreguleringen af tjenestemandspensioner.
Tillæggelse af ekstraordinær pensionsalder For tillæggelse af ekstraordinær pensionsalder til tjenestemænd og andre ansatte med tjenestemandspensionsret skal ansættelsesmyndigheden indbetale et kapitalbeløb til FL § 36. Pensionsvæsenet.
 For satser for tilkøb af ekstraordinær pensionsalder henvises til bilag 1.
Der skal betales for den pensionsalder i fulde år, som den enkelte tjenestemand får tillagt.
Har tjenestemanden f.eks. nået en pensionsalder på 32 år 8 måneder 10 dage på fratrædelsestidspunktet, skal der tilkøbes 3 fulde år, hvis den pågældende skal have pension efter 35 års pensionsalder.
Betalingsprocedure SLS-lønnede Indbetaling af kapitalbeløb for tillæggelse af ekstraordinær pensionsalder for tjenestemænd m.fl., som aflønnes via Statens Lønløsning, sker via ansættelsesmyndighedens kodning i SLS-systemet.
Indbetalingen skal findes sted tidligst 4 måneder før fratrædelsen og senest 2 måneder før fratrædelsen.
 For nærmere information henvises til Økonomistyrelsens SLS-Guide.
Først når indbetalingen er sket, skal ansættelsesmyndigheden opdatere PENSAB i overensstemmelse med aftalen om frivillig fratræden.
Hvis ansættelsesmyndigheden ikke har adgang til PENSAB, skal ansættelsesmyndigheden anmode Udbetaling Danmark om at medregne den tillagte pensionsalder i den samlede pensionsalder ved pensioneringen.
 Ansættelsesmyndigheden skal ved tjenestemandens pensionering vedlægge kopi af aftalen om frivillig fratræden i pensioneringssagen i PENSAB.
 Ansættelsesmyndigheden kan kontakte Udbetaling Danmark, Tjenestemandspension, hvis den i stedet for indbetaling via SLS ønsker at foretage indbetaling via en konto til Udbetaling Danmark.
Andre end SLS-lønnede Med henblik på opkrævning af kapitalbeløb for tillæggelse af ekstraordinær pensionsalder for tjenestemænd m.fl., som ikke aflønnes via SLS, skal ansættelsesmyndigheden sende kopi af den konkrete aftale om frivillig fratræden til Udbetaling Danmark.
Udbetaling Danmark beregner kapitalbeløbet og sender en opkrævning til ansættelsesmyndigheden.
Ansættelsesmyndigheden skal opdatere PENSAB i overensstemmelse med aftalen om frivillig fratræden, når Udbetaling Danmark har fremsendt kvittering for beløbet.
Hvis ansættelsesmyndigheden ikke har adgang til PENSAB, skal ansættelsesmyndigheden anmode Udbetaling Danmark om at medregne den tillagte pensionsalder i den samlede pensionsalder ved pensioneringen.
 Ansættelsesmyndigheden skal ved tjenestemandens pensionering vedlægge kopi af aftalen om frivillig fratræden i pensioneringssagen i PENSAB.
 Af hensyn til rettidig beregning og anvisning af pensionen skal ansættelsesmyndigheden iværksætte betalingsforløbet senest 2 måneder før tjenestemandens fratræden til pension.
6. Ikrafttræden Cirkulæret har virkning fra den 1. april 2021.
 Samtidig ophæves Finansministeriets cirkulære af 29. august 2011 om senior- og fratrædelsesordninger (Perst.nr. 043-11).
Skatteministeriet, Medarbejder- og Kompetencestyrelsen, den 21. december 2021 Frank Nielsen Bilag Aftale om frivillig fratræden - § 1. Aftalen omfatter:
1) tjenestemænd i staten og folkekirken, 2) ansatte ved statstilskudsberettigede institutioner, som er medlemmer af statsgaranterede pensionskasser og statslige pensionsordninger, 3) tjenestemandslignende ansatte i staten, folkekirken og statstilskudsberettigede institutioner med forsikringsmæssige pensionsordninger, 4) civilarbejdere i forsvaret, og 5) ansatte i staten, folkekirken og statstilskudsberettigede institutioner, der er omfattet af overenskomster indgået på den ene side af eller efter bemyndigelse fra Skatteministeriet og på den anden side af de underskrivende centralorganisationer eller organisationer, der er tilsluttet til disse.
Kapitel 2. Frivillig fratræden § 2. Ansættelsesmyndigheden og den ansatte kan indgå aftale om frivillig fratræden inden for rammerne af denne aftale.
Det er en forudsætning for anvendelse af aftalen, at den ansatte selv søger sig afskediget som led i en aftale om frivillig fratræden.
 Stk. 2. Aftalen kan ikke anvendes for ansatte, der afskediges uansøgt eller fratræder af andre grunde som f.eks. sygdom eller anden utilregnelig årsag.
 Stk. 3. Aftalen kan kun anvendes i de situationer, hvor ansættelsesmyndigheden vurderer, at personalereduktioner er eller forudses at blive nødvendige, og hvor det i den forbindelse vil være hensigtsmæssigt at fremme den frivillige fratræden.
Stk. 4. Aftaler om frivillig fratræden for en eller flere ansatte formaliseres - inden for de i denne aftale fastsatte rammer - mellem ansættelsesmyndigheden og vedkommende tillidsrepræsentant, idet vilkårene afstemmes efter arbejdspladsens og den enkelte ansattes forhold.
Det forudsættes, at de centrale parter delegerer aftaleretten.
 § 3. For tjenestemænd kan aftaler om frivillig fratræden indeholde et eller flere af følgende elementer:
a) en supplerende ydelse indtil den til enhver tid gældende folkepensionsalder, jf. § 4, og/eller b) tillæggelse af ekstraordinær pensionsalder, jf. § 5 og/eller c) et fratrædelsesbeløb, jf. § 5.
 Stk. 2. For andre ansatte med optjening af tjenestemandspension kan aftaler om frivillig fratræden indeholde enten:
a) Tillæggelse af ekstraordinær pensionsalder, jf. § 5 og/eller b) Et fratrædelsesbeløb, jf. § 5 eller c) Et fratrædelsesbeløb, jf. § 6 og/eller d) Tjenestefrihed med løn, jf. § 7 Cirkulærebemærkning til § 3, stk. 2:
 Bestemmelsen omfatter andre ansatte med optjening af tjenestemandspensionsret end tjenestemænd, f.eks. civilarbejdere og medlemmer af statslige pensionsordninger m.v.
 Stk. 3. For overenskomstansatte og andre ansatte med en forsikringsmæssig pensionsordning kan aftaler om frivillig fratræden indeholde enten:
a) Et fratrædelsesbeløb, jf. § 6 og/eller b) Tjenestefrihed med løn, jf. § 7 eller c) Indbetaling af ekstraordinære pensionsbidrag, jf. § 8 Tjenestemænd § 4. Ansættelsesmyndigheden og en tjenestemand, der går på pension som led i en aftale om frivillig fratræden, kan aftale, at tjenestemanden ydes en årlig ydelse som supplement til pensionen indtil folkepensionsalderen.
Størrelsen af den supplerende ydelse aftales mellem ansættelsesmyndigheden og tjenestemanden frit inden for de opstillede intervaller, jf. § 4, stk. 2 og stk. 3.
 Cirkulærebemærkning til § 4, stk. 1:
Udbetaling af den supplerende ydelse ophører ved den til enhver tid gældende folkepensionsalder.
Den supplerende ydelse udbetales 1 gang årligt, første gang i tilknytning til fratrædelsen.
Der udbetales fuldt årsbeløb op til folkepensionstidspunktet, selv om den sidste udbetalingsperiode er mindre end et helt år.
Hvis den sidste udbetalingsperiode før folkepensionsalderen falder på datoen for eller efter tjenestemandens folkepensionsalder, udbetales der ikke supplerende ydelse.
 Stk. 2. Den supplerende ydelse kan for tjenestemænd, der aflønnes efter skalatrinsystemet, udgøre følgende årlige grundbeløb (okt. 1997-niveau):
 For deltidsansatte reduceres den supplerende ydelse i forhold til beskæftigelsens omfang.
 Stk. 3. Den supplerende ydelse kan for tjenestemænd, der aflønnes efter nye lønsystemer, udgør følgende årlige grundbeløb (okt. 1997-niveau):
Deltidsansatte indplaceres i lønintervallerne på grundlag af den aktuelle løn omregnet til fuldtidsbeskæftigelse.
Den supplerende ydelse reduceres herefter i forhold til beskæftigelsens omfang.
 Cirkulærebemærkninger til § 4:
 Den supplerende ydelse skal aftales i okt. 1997-niveau, da dette grundbeløb fortsat anvendes ved beregning og udbetaling af disse ydelser i Statens Pensionssystem, hvori tjenestemandspensionen tilsvarende beregnes og udbetales fra.
 Cirkulærebemærkninger til § 4, stk. 3:
 Den løn i de nye lønsystemer, som den supplerende ydelse skal beregnes ud fra, er basislønnen samt eventuelle kvalifikationstillæg og funktionstillæg.
 Stk. 4. Den supplerende ydelse reguleres med den af skatteministeren fastsatte procentregulering af tjenestemandspensioner.
 § 5. Ansættelsesmyndigheden kan tillægge tjenestemænd, der kan gå på pension som led i en aftale om frivillig fratræden, op til 4 års ekstraordinær pensionsalder eller op til 6 måneders løn.
 Cirkulærebemærkning til § 5, stk. 1:
Efter bestemmelsen kan der tillægges ekstraordinær pensionsalder eller fratrædelsesbeløb til både tjenestemænd, der rent faktisk går på pension, og tjenestemænd, der har mulighed for at gå på pension ved deres pensionsudbetalingsalder, jf. pensionsbeskatningslovens § 1 a, eller senere, men som ikke ønsker det.
Tillæggelse af pensionsalder forudsætter, at betingelserne herfor op opfyldt, jf. § 2, stk. 3.
 For deltidsansatte tjenestemænd tillægges pensionsalder i hele år som for fuldtidsansatte.
 Stk. 2. Ekstraordinær pensionsalder og fratrædelsesbeløb kan kombineres efter nedenstående regler:
1) ved tillæggelse af til og med 2 års pensionsalder kan der ydes 3 - 6 måneders løn 2) ved tillæggelse af mere end 2 års og til og med 3½ års pensionsalder kan der ydes op til 3 måneders løn 3) ved tillæggelse af mere end 3½ års pensionsalder kan der ikke ydes et fratrædelsesbeløb.
 Cirkulærebemærkning til § 5, stk. 2:
 Fratrædelsesbeløb til tjenestemænd udbetales ved fratrædelsen, medmindre andet er aftalt lokalt.
Stk. 3. For tjenestemænd, der har en pligtig afgangsalder på 70 år, kan der maksimalt tillægges ekstraordinær pensionsalder for et tidsrum svarende til perioden fra fratrædelsen til det fyldte 70. år.
Ingen tjenestemand kan opnå mere end 37 års pensionsalder.
 Cirkulærebemærkning til § 5, stk. 3:
 Følgende tjenestemænd har en pligtig afgangsalder på 70 år: Dommere og andre tjenestemandsansatte jurister ved domstolene samt præster, provster og biskopper i folkekirken.
 Stk. 4. Ansættelsesmyndigheden og en tjenestemand, der søger sig afskediget som led i frivillig fratræden uden at kunne gå på pension, kan aftale, at tjenestemanden ydes et fratrædelsesbeløb efter nedenstående regler:
1 måneds løn efter 12 års uafbrudt beskæftigelse 2 måneders løn efter 15 års uafbrudt beskæftigelse 3 måneders løn efter 18 års uafbrudt beskæftigelse.
 Cirkulærebemærkninger til § 5, stk. 4:
 Fratrædelsesbeløb til tjenestemænd, der ikke kan gå på pension, udbetales ved fratrædelsen, medmindre andet er aftalt lokalt.
Ved opgørelsen af beskæftigelsesancienniteten regnes frem til fratrædelsestidspunktet.
For en tjenestemand, der f.eks. når op på 15 års anciennitet på fratrædelsestidspunktet, kan der således aftales et fratrædelsesbeløb på 2 måneders løn.
 Stk. 5. I særlige tilfælde kan de i stk. 4 nævnte fratrædelsesbeløb forhøjes og/eller de hertil knyttede beskæftigelseskrav nedsættes, dog således at der maksimalt kan ydes et fratrædelsesbeløb svarende til:
2 måneders løn efter 9 års uafbrudt beskæftigelse 4 måneders løn efter 12 års uafbrudt beskæftigelse 6 måneders løn efter 15 års uafbrudt beskæftigelse.
 Cirkulærebemærkninger til § 5, stk. 5:
 Der henvises til cirkulærebemærkningerne under § 5, stk. 4.
 Stk. 6. Fratrædelsesbeløb beregnes efter bestemmelsen i § 6, stk. 3.
 Overenskomstansatte mfl.
§ 6. Ansættelsesmyndigheden og medarbejderen kan aftale, at medarbejderen ydes et fratrædelsesbeløb, hvis medarbejderen har været uafbrudt beskæftiget i staten eller folkekirken i 12, 15 eller 18 år.
Fratrædelsesbeløbet svarer til:
1 måneds løn efter 12 års uafbrudt beskæftigelse 2 måneders løn efter 15 års uafbrudt beskæftigelse 3 måneders løn efter 18 års uafbrudt beskæftigelse.
 Cirkulærebemærkning til § 6, stk. 1:
 Fratrædelsesbeløb til overenskomstansatte mfl. udbetales ved fratrædelsen, medmindre andet er aftalt lokalt.
 Der henvises til cirkulærebemærkningerne under § 5, stk. 4.
 Stk. 2. I særlige tilfælde kan de i stk. 1 nævnte fratrædelsesbeløb forhøjes og/eller de hertil knyttede beskæftigelseskrav nedsættes, dog således at der maksimalt kan ydes et fratrædelsesbeløb svarende til:
2 måneders løn efter 9 års uafbrudt beskæftigelse 4 måneders løn efter 12 års uafbrudt beskæftigelse 6 måneders løn efter 15 års uafbrudt beskæftigelse.
 Cirkulærebemærkninger til § 6, stk. 2:
 Der henvises til cirkulærebemærkningerne under § 5, stk. 4.
Stk. 3. Fratrædelsesbeløbet beregnes på samme måde som løn under sygdom, dog ekskl. eget og arbejdsgivers pensionsbidrag.
Der indbetales ikke eget pensionsbidrag og arbejdsgivers pensionsbidrag af fratrædelsesbeløbet, ligesom der ikke betales feriepenge af fratrædelsesbeløbet.
 § 7. Ansættelsesmyndigheden kan som led i en aftale om frivillig fratræden imødekomme en medarbejders anmodning om at oppebære sædvanlig løn i en tjenestefrihedsperiode af indtil 7 måneders varighed umiddelbart forud for fratrædelsestidspunktet.
 Stk. 2. Tilgodehavende ferie forudsættes i videst muligt omfang afholdt før eller i tjenestefrihedsperioden.
 § 8. Alternativt til aftaler efter §§ 6 og 7 kan ansættelsesmyndigheden og medarbejderen aftale, at ansættelsesmyndigheden indbetaler et ekstraordinært pensionsbidrag, hvis medarbejderen kan gå på pension i forbindelse med frivillig fratræden.
 Cirkulærebemærkning til § 8, stk. 1:
Efter bestemmelsen kan der indbetales ekstraordinært pensionsbidrag til både overenskomstansatte mfl., der rent faktisk går på pension, og overenskomstansatte mfl., der har mulighed for at gå på pension, jf. pensionsbeskatningslovens § 1 a, men som ikke ønsker det.
Indbetaling af ekstraordinært pensionsbidrag forudsætter, at betingelserne herfor op opfyldt, jf. § 2, stk. 3.
 Stk. 2. Ansættelsesmyndigheden og medarbejderen kan aftale, at der indbetales op til 4 års ekstraordinært pensionsbidrag (såvel eget bidrag som arbejdsgiverbidrag) til pensionsordningen.
 Stk. 3. De ekstraordinære pensionsbidrag indbetales én gang for alle og beregnes på grundlag af bidraget i den sidste normale lønudbetaling inden fratrædelsen.
Ikke-tjenestemænd med tjenestemandspensionsret § 9. Bestemmelsen i § 5 kan ligeledes anvendes for ansatte ved statstilskudsberettigede institutioner, som er medlemmer af statsgaranterede pensionskasser og statslige pensionsordninger og for civilarbejdere i forsvaret.
 Stk. 2. Som alternativ til stk. 1 kan i stedet anvendes bestemmelserne i §§ 6 og 7.
Kapitel 3. Ikrafttræden og opsigelse § 10. Aftalen har virkning fra den 1. april 2021. Samtidig ophæves aftale af 25. august 2011 om senior- og fratrædelsesordninger.
 Stk. 2. Aftalen kan opsiges skriftligt med 3 måneders varsel til en 31. marts, dog tidligst til den 31. marts 2024.
Bilag 1 Satser for køb af pensionsalder for tjenestemænd m.fl.
- Nedenstående satser gælder, indtil Økonomistyrelsen udsender et cirkulære med nye satser for køb af pensionsalder som led i frivillig fratræden.
 Satserne er i aktuelt niveau og skal således ikke procentreguleres.
 Medarbejder- og Kompetencestyrelsen genudsender nærværende cirkulære om aftale om frivillig fratræden, når der af Økonomistyrelsen er udsendt cirkulære om satser for køb af pensionsalder som led i frivillig fratræden.
