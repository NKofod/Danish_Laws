Nr LSF 184 Forslag til Lov om ændring af lov om leje (Ændring af reglerne om  

 tilbudspligt) Fremsat af Jørgen Estrup (RV) Bernhard Baunsgaard (RV) Aase Olesen (RV)  

 Niels Helveg Petersen (RV) den 20. januar 1988 § 1 I lov om leje, jf. lovbekendtgørelse nr. 524 af 11. august 1986, som ændret ved § 1 i lov nr. 797 af 3. december 1986 og § 1 i lov nr.
 376 af 10. juni 1987, foretages følgende ændring:
 I § 103, stk. 2, indsættes efter 2. pkt. som nyt punktum:
»Det samme gælder ved overdragelse mellem personer, som efter konkurslovgivningen anses som nærtstående, jf. dog § 102, stk. 2.« § 2 Stk. 1. Loven gælder for overdragelser, som har fundet sted efter lovens bekendtgørelse i Lovtidende.
Stk. 2. For overdragelser, som har fundet sted tidligere end anført i stk. 1, men efter lovforslagets fremsættelse, og hvor ejendommen er overdraget til en urealistisk høj pris, har lejerne køberet til ejendommen til en pris, der fastsættes på samme måde som anført i § 103, stk. 2, 2. pkt., i lov om leje.
I øvrigt finder §§ 100-105 i lov om leje tilsvarende anvendelse.
Bemærkninger til lovforslaget Det er igennem den seneste tid blevet klart, at en række ejere af udlejningsejendomme foretager »fiktive« salg af deres ejendomme for at komme en stramning af reglerne for beskatning af kapitalgevinster i forkøbet.
Denne »prishamstring« sker gennem salg til det, der i konkurslovens § 2 kaldes »nærstående«, dvs.
fysiske personer eller selskaber, som har et væsentligt økonomisk og interessemæssigt fællesskab.
Spekulationen i en kommende ændring af skattereglerne har helt uacceptable virkninger for udlejningsmarkedet.
Ud over store skattefri kapitalgevinster til ejerne og en forvridning af markedets prisdannelse fører den til betydelige huslejestigninger, især som følge af stærkt øgede ejendomsskatter, og til en undergravning af lejelovens bestemmelser om tilbudspligt for udlejningsejendomme med henblik på lejernes overtagelse på andelsbasis.
Dette misbrug må stoppes hurtigst muligt.
Derfor foreslås lejelovens bestemmelser om tilbudspligt ved overdragelse af udlejningsejendomme på anden måde end ved salg udvidet til også at omfatte overdragelsen mellem personer, der er »nærstående« i konkurslovens forstand.
Efter 2. behandling den 12. april 1988 § 1 I lov om leje, jf. lovbekendtgørelse nr. 524 af 11. august 1986, som ændret ved § 1 i lov nr. 797 af 3. december 1986 og § 1 i lov nr.
 376 af 10. juni 1987, foretages følgende ændringer:
1. I § 103, stk. 1, 3. pkt., og stk. 3, 2. pkt., ændres  

 »6 uger« til: »8 uger«.
 2. I § 103, stk. 2, indsættes efter 2. pkt. som nyt punktum:
 »Det samme gælder ved overdragelse mellem nærtstående, jf.
konkurslovens § 2, i det omfang overdragelsen ikke er omfattet af § 102, stk. 2, i nærværende lov.« § 2 Stk. 1. Loven gælder for overdragelser ved slutseddel eller skøde, som har fundet sted efter lovens bekendtgørelse i Lovtidende.
Stk. 2. For overdragelser mellem nærtstående, jf. § 103, stk. 2, som har fundet sted tidligere end anført i stk. 1, men efter den 20.
januar 1988, har lejerne ret til at få ejendommen tilbudt til en pris, der fastsættes på samme måde som anført i § 103, stk. 2, 2.
pkt.
Tilbudspligten indtræder på tidspunktet for lovens bekendtgørelse i Lovtidende.
I øvrigt finder §§ 100-105 i lov om leje tilsvarende anvendelse.
