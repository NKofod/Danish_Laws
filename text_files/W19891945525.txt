 Ankestyrelsen fandt det kritisabelt, at det sociale udvalg bevilgede  

 en mor, hvis søn D var vådligger (enuresis), hjælp i henhold til  

 bistandslovens § 48 som naturalhjælp i form af engangsbleer uden nærmere  

 samråd med moderen og familiens læge.
 Ankestyrelsen lagde bl.a. vægt på, at der ikke var fremført  

 oplysninger, som skulle kunne begrunde, at moderen ikke selv ville være i  

 stand til at administrere kontante beløb, jf. bistandslovens § 49.
 REDEGØRELSE FOR SAGEN:
D, der var født i 1984, var renlig omkring 2 års alderen.
På grund af  

 problemer i forbindelse med forældrenes skilsmisse begyndte D at lide af  

 ufrivillig vandladning (enuresis).
 I oktober 1989 blev det oplyst, at D endnu havde enuresis om natten og  

 undertiden også i dagtimerne.
 Moderen søgte om hjælp til dækning af merudgifter til vask mv.
 Det sociale udvalg meddelte i januar 1989 afslag på ansøgning om hjælp i  

 henhold til bistandslovens § 48 med den begrundelse, at udgiften ikke  

 skønnedes at ville overskride 2.400 kr. årligt.
 Ved fornyet behandling af sagen i april 1989 traf det sociale udvalg  

 afgørelse om, at moderen kunne få udleveret engangsbleer til D fra  

 hjemmesygeplejens depot.
 Beslutningen blev truffet på baggrund af socialudvalgets ændrede  

 retningslinier, hvorefter hjælp til merudgifter ved enuresislidelsen kunne  

 ydes som naturalhjælp.
 AFGØRELSEN, DER KLAGES OVER:
 Amtsankenævnet fandt ikke grundlag for at tilsidesætte det sociale udvalgs  

 beslutning om, at hjælpen skulle ydes i form af engangsbleer.
 Nævnet lagde herved vægt på, at det ikke havde været forsøgt at bruge  

 engangsbleer til afhjælpning af D's lidelse.
 KLAGEN TIL ANKESTYRELSEN:
 Moderen anførte, at hun havde forsøgt at anvende engangsbleer, men med  

 dårligt resultat.
 Antaget til principiel behandling:
 Ankestyrelsen antog sagen til principiel behandling med henblik på, om  

 hjælp efter bistandslovens § 48 kunne ydes som naturalhjælp, når  

 socialudvalgets afgørelse hvilede på en generel beslutning om ændrede  

 retningslinier for hjælp efter bistandslovens § 48 i forbindelse med  

 enuresis.
 LOVGRUNDLAG:
 Bistandslovens § 48 og § 49.
 ANKESTYRELSENS AFGØRELSE:
D's lidelse kunne ikke anses for at være kronisk.
Der forelå heller ikke  

 på ansøgningstidspunktet oplysninger om, at moderen ikke selv havde midler  

 til at afholde merudgiften som følge af lidelsen.
 Ankestyrelsen måtte derfor lægge til grund, at det sociale udvalg i april  

 1989 alligevel havde anset merudgiften for at overstige 2.400 kr. årligt, jf.  

 bistandslovens § 48, stk. 1 og 2.
 Der var endvidere ikke i sagen fremført oplysninger, som skulle kunne  

 begrunde, at moderen ikke selv ville være i stand til at administrere  

 kontante beløb, jf. lovens § 49.
 Ankestyrelsen måtte på denne baggrund finde det kritisabelt, at det  

 sociale udvalg havde ydet den omhandlede hjælp som naturalhjælp uden nærmere  

 samråd med moderen og familiens læge.
Ankestyrelsen anmodede derfor det sociale udvalg om nu at tage sagen op  

 til vurdering af, om der fortsat var grundlag for at yde moderen hjælp efter  

 bistandslovens § 48, samt i bekræftende fald hvilken form hjælpen skulle  

 have.
Ankestyrelsen forudsatte, at moderen og lægen i fornødent omfang blev  

 inddraget i disse overvejelser.
