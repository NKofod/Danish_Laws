 Meddelt en stillingsbesættende virksomhed pålæg om ikke at registrere  

 oplysninger om strafbare forhold og oplysninger om  

 kontokortforhold/betalingskortforhold.
 I beretningsåret afgav Registertilsynet en udtalelse i anledning af en  

 inspektion afholdt hos en stillingsbesættende virksomhed.
 Det fremgik af et skema vedrørende stamoplysninger om kandidater, som  

 Registertilsynet fik udleveret under inspektionen, at virksomheden  

 registrerede oplysninger om strafbare forhold.
 Registertilsynet fandt det yderst kritisabelt, at virksomheden igennem en  

 periode havde registreret oplysninger om strafbare forhold i betragtning af,  

 at sådanne oplysninger er omfattet af forbudet mod registrering i  

 bekendtgørelsens § 2, stk. 1.
 Under inspektionen blev det endvidere konstateret, at virksomheden på  

 baggrund af skemaet registrerede oplysninger om kontokort/betalingskort.
 Registertilsynet udtalte, at en registrering af sådanne oplysninger var i  

 strid med bekendtgørelsens § 2, stk. 3, idet man lagde vægt på, at  

 oplysningstypen ikke efter sin art kan antages at være af betydning for  

 vurderingen af en stillingsbesættelse.
 Registertilsynet pålagde herefter virksomheden i medfør af lov om private  

 registre § 23, stk. 1, at ophøre med at registrere oplysninger om strafbare  

 forhold og kontokort/betalingskort samt i medfør af lovens § 23, stk. 2, at  

 slette allerede registrerede oplysninger herom.
 Registertilsynet har efterfølgende modtaget virksomhedens reviderede  

 interviewskema, som i overensstemmelse med de meddelte pålæg ikke indeholder  

 de anførte oplysningstyper.
 (* 1) Registertilsynets Årsberetning 1992 side 118.
