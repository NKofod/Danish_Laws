 Skrivelse til samtlige kommuner og statsamter samt Københavns  

 Overpræsidium.
Civilretsdirektoratet skal henlede opmærksomheden på, at det er  

 Civilretsdirektoratets praksis i sager vedrørende dansk godkendelse af  

 udenlandske skilsmissedokumenter og dødsattester at kræve disse dokumenter  

 legaliseret af de udenlandske myndigheder samt af den danske repræsentation i  

 det pågældende land.
Kravet gælder dog ikke dokumenter, der hidrører fra  

 Europa, Estland, Letland, Lithauen, USA, Canada, Australien eller New  

 Zealand.
 Baggrunden for kravet om legalisering er, at man skal sikre sig, at et  

 dokument er autentisk.
 Kravet om legalisering medfører, at dokumentudstederens signatur (og  

 kompetence) bekræftes af det overordnede fagministerium (ved dommeres  

 signaturer ofte det pågældende lands justitsministerium), hvis signatur igen  

 bekræftes af landets udenrigsministerium, således at den danske  

 repræsentation til sidst kan bekræfte den udenrigsministerielle legalisering.
Det er således afgørende, at det er udstederens signatur, der bekræftes,  

 og ikke en kopis ægthed eller oversættelsens rigtighed.
Det er ligeledes  

 vigtigt, at legaliseringen sker på det originalsprogede dokument, og således  

 ikke på oversættelsen.
Legaliseringen skal ske efter en eventuel  

 retskraftspåtegning.
 Civilretsdirektoratet skal på denne baggrund anmode om, at der i  

 forbindelse med såvel mundtlig som skriftlig vejledning om danske  

 myndigheders krav til udenlandske skilsmissedokumenter eller dødsattester  

 orienteres om ovennævnte krav om legalisering.
