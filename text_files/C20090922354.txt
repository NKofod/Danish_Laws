Skrivelse om frigivelse af deponering og ophævelse af modregning i bloktilskuddet for 2009 (Til samtlige kommuner) Folketingets finansudvalg har den 22. april 2009 tiltrådt et aktstykke, der medfører følgende:
  At de beløb, som kommunerne i henhold til § 1 a, stk. 2, i lov nr. 492 af 7. juni 2006 om regulering af statstilskuddet til kommunerne i 2007, som ændret ved lov nr. 225 af 8. april 2008, skal deponere i perioden 1. maj 2008 til 1. januar 2013, frigives den 1. maj 2009 med henblik på finansiering af kommunale anlægsinvesteringer i 2009. Det samlede deponerede beløb for kommunerne under ét udgør 492 mio. kr.
  At indenrigs- og socialministeren bemyndiges til ikke at foretage en regulering af statstilskuddet til kommunerne i 2009, jf. § 1 i lov nr. 478 af 17. juni 2008 om regulering af statstilskuddet til kommunerne i 2009.
Som det fremgik af det daværende Velfærdsministeriums brev af 18. marts 2009 til samtlige kommuner, indgik regeringen og KL den 16. marts 2009 en aftale om kommunale anlægsinvesteringer.
Det indgår i aftalen, at regeringen vil søge tilslutning til, at de midler, som kommunerne har deponeret i medfør af § 1 a i lov om regulering af statstilskuddet til kommunerne i 2007 (Lov nr. 492 af 7. juni 2006 med senere ændringer i lov nr. 225 af 8. april 2008) frigives i 2009. Der er tale om midler, som efter den gældende lovgivning skulle deponeres frem til 2013 som følge af overskridelsen af de budgetterede serviceudgifter i 2006. I henhold til aftalen målrettes de frigivne deponerede midler investeringer i 2009. Folketingets Finansudvalg har nu tiltrådt, at midlerne frigives den 1. maj 2009.
 Det indgår ligeledes i den indgåede aftale, at regeringen vil søge tilslutning til at annullere den lovbestemte modregningsmekanisme vedrørende bloktilskuddet for 2009. Resultatet af kommunernes indberetninger vedrørende regnskabsresultatet viser, at service- og anlægsudgifterne under ét holder sig inden for det udmeldte måltal for regnskabsåret for 2008. Der vil på denne baggrund ikke ske en modregning i bloktilskuddet som følge af overskridelsen af de budgetterede serviceudgifter i 2008. Folketingets Finansudvalg har nu tiltrådt, at den lovbestemte regulering af bloktilskuddet for 2009 ikke foretages.
