Nr BSF 71 Forslag til folketingsbeslutning om ændring af lov om varmeforsyning  

 (Begrænsning af elvarme) Fremsat af Poul Nielson (S) Graversen (S) Hans Hækkerup (S) Helge  

 Mortensen (S) Taanquist (S) Birte Weiss (S) Jørn Jespersen (SF) Riishøj (SF)  

 Bente Søltoft (SF) Dagmar Mørk Jensen (RV) den 1. marts 1988 Vedtaget ved anden (sidste) behandling den 1. marts 1988 Folketinget pålægger regeringen at fremsætte forslag om ændring af lov om varmeforsyning i overensstemmelse med de retningslinier herfor, der er indeholdt i beretningen af 22. maj 1987 fra Folketingets Energipolitiske Udvalg over beslutningsforslag nr.
B 70 om ændring af lov om varmeforsyning, og som indebærer, at der gennemføres et stop for elvarme i områder, der allerede gennem varmeplanlægningen er udlagt til kollektiv varmeforsyning, og at der etableres et moratorium for elvarme i områder, der endnu ikke er færdigbehandlet i den kommunale varmeplanlægning.
Lavenergihuse skal have samme status som hidtil, ligesom sommerhuse m.v. fortsat skal kunne have elvarme.
De, der i dag har elvarme, skal ikke pålægges nogen forandring.
Lovforslaget skal fremsættes senest 1. april 1988 med henblik på at kunne vedtages i indeværende folketingsår.
Oprindeligt fremsat forslag Folketinget pålægger regeringen at fremsætte forslag om ændring af lov om varmeforsyning i overensstemmelse med de retningslinier herfor, der er indeholdt i beretningen af 22. maj 1987 fra Folketingets Energipolitiske Udvalg over beslutningsforslag nr.
B 70 om ændring af lov om varmeforsyning, og som indebærer, at der gennemføres et stop for elvarme i områder, der allerede gennem varmeplanlægningen er udlagt til kollektiv varmeforsyning, og at der etableres et moratorium for elvarme i områder, der endnu ikke er færdigbehandlet i den kommunale varmeplanlægning.
Lavenergihuse skal have samme status som hidtil, ligesom sommerhuse m.v. fortsat skal kunne have elvarme.
De, der i dag har elvarme, skal ikke pålægges nogen forandring.
Lovforslaget skal fremsættes senest 15. februar 1988 med henblik på at kunne vedtages i indeværende folketingssamling.
Bemærkninger til forslaget I beretningen af 22. maj 1987 over B 70 (Forslag til folketingsbeslutning om ændring af lov om varmeforsyning, Folketinget 1986-87, blad nr. 999) var i flertallets beretningsbidrag bl.a. indeholdt følgende bemærkninger om elvarme:
»Specielt verdrørende elvarme ønsker flertallet at understrege nødvendigheden af, at elvarmen indpasses på en hensigtsmæssig måde i varmeplanlægningen.
Med dette sigte opfordrer flertallet energiministeren til i begyndelsen af næste folketingsår at fremlægge forslag med det udgangspunkt, at elvarme, medmindre særlige samfundsøkonomiske forhold taler imod, kun tillades i områder, hvor det er klargjort, at der ikke er grundlag for kollektiv varmeforsyning i form af fjernvarme, kraftvarme m.v.
eller naturgas.
Dog skal der som hidtil kunne dispenseres i særlige tilfælde, f.eks. for fritidshuse eller hvor særlige bygningstekniske forhold taler herfor, ligesom brugere, der allerede har installeret elvarme, bør kunne stå frit med hensyn til ændring af varmesystemer.
Flertallet finder, at den praktiske konsekvens heraf vil være et klart stop for elvarme i områder, der allerede gennem varmeplanlægningen er udlagt til kollektiv varmeforsyning.
For så vidt angår de områder, der endnu ikke er færdigbehandlet i den kommunale varmeplanlægning, er det flertallets opfattelse, at der efter en gennemgang af omfanget og karakteren af disse områder bør etableres et moratorium for elvarme, således at mulighederne for kollektiv forsyning i de mindre by- og landsbysamfund bliver effektivt belyst.
Det er flertallets opfattelse, at en sådan fremgangsmåde er en nødvendig forudsætning for, at vurderingen af mulighederne for udnyttelsen af de forskellige former for vedvarende energi i disse områder får samme prioritering i praksis, som tilfældet har været det i de større byområder, når det drejede sig om kraftvarme og naturgas.
Uden et moratorium for elvarmen består der en risiko for, at grundlaget for gennemførelsen af kollektive varmeforsyningsprojekter i disse områder bliver udhulet.
Samtidig hermed fremlægges forslag - på baggrund af en belysning af mulighederne for og konsekvenserne af - til en intensiveret indsats for udnyttelse af den vedvarende energi og særlige støtteordninger til isoleringsforanstaltninger m.v. i områder, der ikke får kollektiv energiforsyning, eller hvor den definitive beslutning herom ikke kan træffes inden for en kortere periode.
Energiministeren har oplyst, at der for tiden gennemføres en omfattende samfundsmæssig vurdering af hensigtsmæssigheden af opførelsen af elopvarmede lavenergihuse i områder, der er udlagt til kollektiv forsyning.
Resultatet af denne undersøgelse skal indgå i det materiale, der forelægges udvalget vedrørende elvarme i kollektivt forsynede områder.
På grundlag heraf vil der kunne tages stilling til, hvorvidt den hidtidige praksis med hensyn til dispensation fra tilslutningspligt og elopvarmningsforbud for lavenergihuse bør opretholdes i områder med kollektiv varmeforsyning.« På baggrund af, at et lovforslag i overensstemmelse hermed kun var opført som en eventualitet i regeringens lovprogram ved starten af indeværende folketingssamling, søgte Folketingets Energipolitiske Udvalg i et samråd med energiministeren den 4.
 november 1987 at skabe afklaring om lovforslagets fremsættelse.
Det blev herved konstateret, at energiministeren ville fremsætte et sådant lovforslag inden jul.
Nærværende beslutningsforslag skal derfor tjene til at sikre, at Folketinget får mulighed for at behandle lovforslaget med henblik på vedtagelse i indeværende samling, således som det allerede var flertallets hensigt med afgivelsen af beretningen den 22. maj 1987.
Den af ministeren bebudede rapport om elvarme i lavenergihuse i områder, der er udlagt til kollektiv varmeforsyning, foreligger nu og vil, således som allerede forudsat i beretningen fra maj, kunne indgå i de nærmere overvejelser om specielt lavenergihuses forhold.
Rapporten ses derimod ikke på nogen måde at ændre ved de grundlæggende forhold, der for byggeriet i øvrigt (såvel det eksisterende som nybyggeriet) gør sig gældende vedrørende anvendelse af elvarme i områder, der er udlagt eller bliver udlagt til kollektiv varmeforsyning.
