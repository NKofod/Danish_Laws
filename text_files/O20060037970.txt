Vejledning om mulighed for opholds- og arbejdstilladelse efter udlændingelovens § 9 a, stk. 1, jf. associeringsaftale (Tyrkiet) I forbindelse med min behandling af en konkret sag om opholds- og arbejdstilladelse til en tyrkisk statsborger afgav Ministeriet for Flygtninge, Indvandrere og Integration en udtalelse den 19. august 2005. I udtalelsen anførte ministeriet bl.a.:
 Artikel 6, stk. 1, i afgørelse nr. 1/80 [Associeringsrådets afgørelse nr. 1/80 af 19. september 1980 i medfør af Associeringsaftalen af 12. september 1963 mellem EF og Tyrkiet; min bemærkning] omhandler efter sin ordlyd alene spørgsmålet om arbejdstilladelse.
 Da en tyrkisk statsborger for at kunne udnytte en ret efter artikel 6, stk. 1, i afgørelse nr. 1/80 til fortsat at arbejde her i landet skal have lovligt ophold, må udlændingemyndighederne  uanset at det ikke følger direkte af ordlyden af afgørelse nr. 1/80  nødvendigvis administrere således, at en tyrkisk statsborger, der har en sådan ret til fortsat at arbejde her i landet også gives den fornødne opholdstilladelse.
 Det fremgår af artikel 6, stk. 3, i afgørelse nr. 1/80, at gennemførelsesbestemmelserne til stk. 1 og 2 fastsættes ved nationale bestemmelser.
 Ministeriet skal i den anledning udtale, at udlændingemyndighederne har fundet det rettest, at opholds- og arbejdstilladelse, der gives på baggrund af Danmarks forpligtelser efter Associeringsaftalen af 12. september 1963 mellem EF og Tyrkiet () og artikel 6, stk. 1, i afgørelse nr. 1/80, meddeles efter udlændingelovens § 9 a, stk. 1, (tidligere § 9, stk. 2, nr. 3).
Denne administration lever efter ministeriets opfattelse op til Danmarks forpligtelser efter associeringsaftalen og afgørelse nr. 1/80. Den 14. marts 2006 skrev jeg til ministeriet at Danmarks forpligtelser efter associeringsaftalen således udmøntes gennem udlændingelovens § 9 a, stk. 1. Denne udmøntning fremgår imidlertid ikke af ordlyden i udlændingelovens § 9 a, stk. 1.
 På den baggrund og under henvisning til ombudsmandslovens § 17, stk. 1, anmodede jeg Ministeriet for Flygtninge, Indvandrere og Integration om nærmere oplysninger om hvorvidt  og i givet fald hvordan  ministeriet og Udlændingestyrelsen orienterer og vejleder de relevante persongrupper om de rettigheder de har efter associeringsaftalen og afgørelse nr. 1/80.
 Den 6. juni 2006 udtalte ministeriet bl.a. følgende:
 Ministeriet kan i relation til spørgsmålet om orientering og vejledning af personer, der måtte have rettigheder efter associeringsaftalen og afgørelse nr. 1/80 oplyse, at udlændingemyndighederne hidtil har fulgt en praksis, hvorefter associeringsaftalen og afgørelse nr. 1/80 er blevet inddraget i de enkelte konkrete sager, hvor dette ud fra den enkelte sags konkrete oplysninger måtte anses for relevant.
 Inddragelsen af associeringsaftalen og afgørelse nr. 1/80 er sket enten i form om vejledning om muligheden for at søge om opholdstilladelse efter udlændingelovens § 9 a, stk. 1, jf. associeringsaftalen, eller ved, at Udlændingestyrelsen ex officio har behandlet sagen efter aftalen.
 Udlændingemyndighederne har således ud fra en konkret vurdering af den enkelte sag skønnet, om der ud fra sagens oplysninger var nærmere grundlag for at orientere.
 Ministeriet har på baggrund af Deres udtalelse af 30. marts 2006 i sagen om offentliggørelse af en praksisændring fra maj 2003 fundet anledning til at vurdere, om denne hidtidige praksis i fornødent omfang lever op til kravene om god forvaltningsskik.
Ministeriet finder, at det må anses for bedst stemmende med god forvaltningsskik, at associeringsaftalen og afgørelse nr. 1/80 offentliggøres på Udlændingestyrelsens hjemmeside, www.udlst.dk.
En sådan orientering er således nu lagt på styrelsens hjemmeside.
Det bemærkes, at Udlændingestyrelsens hjemmeside i juni 2006  sammen med blandt andet ministeriets hjemmeside www.inm.dk  forventes at blive lagt sammen til internetportalen Ny i Danmark.
 Udlændingemyndighederne har som anført ovenfor hidtil i hver enkelt sag vurderet, om der var konkrete oplysninger om forhold, der gjorde, at man burde orientere om indholdet af associeringsaftalen og afgørelse nr. 1/80, eller burde behandle sagen i henhold dertil.
 Udlændingemyndighederne har besluttet at ændre denne praksis, således at der fremover  i lighed med den gældende praksis for udlændingemyndighedernes konkrete vejledning om bestemmelsen i udlændingelovens § 9 a, stk. 2, om muligheden for opholdstilladelse med henblik på fastholdelse på det danske arbejdsmarked  vejledes om muligheden for at søge om opholdstilladelse på baggrund af en hidtidig tilknytning til arbejdsmarkedet i alle sager vedrørende tyrkiske statsborgere, hvor dette spørgsmål måtte kunne have relevans, uden en nærmere vurdering af, om der i den enkelte sag er konkrete oplysninger, der indikerer en sådan situation.
Udlændingestyrelsen har tilsluttet sig udtalelsen. Ved brev af 15. juni 2006 meddelte jeg Ministeriet for Flygtninge, Indvandrere og Integration at jeg havde taget det oplyste til efterretning, og at jeg herefter ikke foretog mig mere i sagen.
