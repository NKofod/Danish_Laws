Bekendtgørelse om ordregiveres indgåelse af aftaler om retten til at virke som operatør af offentligt tilgængelige ladepunkter I medfør af § 3, stk. 4, og § 11 i lov nr. 412 af 4. april 2022 om infrastruktur for alternative drivmidler til transport fastsættes:
Definitioner § 1. I denne bekendtgørelse forstås ved:
1) Forsyningsvirksomhedsdirektivet: Europa-Parlamentets og Rådets direktiv 2014/25/EU af 26. februar 2014 om fremgangsmåderne ved indgåelse af kontrakter inden for vand- og energiforsyning, transport samt posttjenester og om ophævelse af direktiv 2004/17/EF (EU-Tidende 2014, nr.
L 94, s. 243).
2) Koncessionsdirektivet: Europa-Parlamentets og Rådets direktiv 2014/23/EU af 26. februar 2014 om tildeling af koncessionskontrakter (EU-Tidende 2014, nr.
L 94, side 1).
 3) Offentlig ordregiver: Ordregiver, der er omfattet af udbudslovens definition af ordregiver.
 4) Ad hoc-pris: Den pris, som betales for en opladningstjeneste, der købes af en bruger, uden at denne behøver at registrere sig, indgå en skriftlig aftale eller indgå et længerevarende aftaleforhold med operatøren af ladepunktet ud over blot at købe opladningstjenesten.
 5) Bruger med abonnement: Bruger, der ud over blot at købe opladningstjenesten, registrerer sig, indgår en skriftlig aftale eller indgår et længerevarende aftaleforhold med operatøren.
Krav om markedsvilkår § 2. Aftaler om retten til at virke som operatør af offentligt tilgængelige ladepunkter efter lov om infrastruktur for alternative drivmidler til transport § 3 med en værdi på mere end 1.000.000 kr., jf. stk. 3, som ikke er omfattet af udbudsloven, forsyningsvirksomhedsdirektivet eller koncessionsdirektivet, skal indgås på baggrund af en annoncering i overensstemmelse med udbudslovens § 192 og regler indført efter udbudslovens § 191, stk. 2.
 Stk. 2. Aftaler om retten til at virke som operatør af offentligt tilgængelige ladepunkter efter lov om infrastruktur for alternative drivmidler til transport § 3 med en værdi på mellem 0 kr. og 1.000.000 kr., jf. stk. 3, som ikke er omfattet af udbudsloven, forsyningsvirksomhedsdirektivet eller koncessionsdirektivet, skal indgås på markedsmæssige vilkår fastsat i overensstemmelse med udbudslovens § 193.
 Stk. 3. Værdien efter stk. 1 eller 2 af en aftale om retten til at virke som operatør af offentligt tilgængelige ladepunkter fastsættes efter metoden i koncessionsdirektivets artikel 8, stk. 2-6.
Aftalevilkår § 3. Offentlige ordregivere, som indgår aftaler om retten til at virke som operatør af offentligt tilgængelige ladepunkter efter lov om infrastruktur for alternative drivmidler til transport, skal sikre, at aftaler med operatørerne indeholder aftalevilkår om rimelige og ikke-diskriminerende priser, jf. dog stk. 3.
 Stk. 2. Med aftalevilkår efter stk. 1 fastsættes følgende forhold:
 1) At operatøren på ladepunkter, som er i begrænset konkurrence, maksimalt må yde en rabat på 10 % af ad hoc prisen til brugere med abonnement, medmindre operatøren kan dokumentere, at en højere rabat kan begrundes med administrative besparelser, som abonnementsforholdet giver anledning til.
 2) En passende gå- eller køreafstand, som fastsættes af den offentlige ordregiver, fra ladepunkter omfattet af aftalen til nærmeste offentlig tilgængelige ladepunkt fra en konkurrerende operatør med henblik på at fastlægge om et ladepunkt er i begrænset konkurrence.
 3) At rabatten som udgangspunkt beregnes på den enkelte opladning på det enkelte ladepunkt som forskellen mellem den pris, der betales ved opladning på ad hoc-basis, og den pris efter ydelse af rabat, der faktureres til brugere med abonnement, jf. dog pkt. 4 og 5.
 4) At ved de typer af abonnementsordninger, hvor brugere med abonnement kun betaler per forbrug og i den forbindelse ydes en rabat på ad hoc-prisen eller på forbruget af opladningstjenester, beregnes den givne rabat som forskellen mellem den på opladningstidspunktet gældende ad hoc-pris og den fakturerede endelige pris efter rabat, som en bruger med abonnement betaler for opladningstjenesten.
 5) At ved andre typer af abonnementsordninger beregnes den givne rabat som forskellen mellem den i faktureringsperioden gennemsnitlige ad hoc pris og den gennemsnitlige kWh pris, som brugerne med den mest udbredte abonnementsordning hos operatøren effektivt har betalt for sit forbrug af opladningstjenester inden for en given faktureringsperiode.
 6) At det påhviler såvel den offentlige ordregiver som operatøren løbende at vurdere konkurrencesituationen med henblik på at fastslå, om ladepunkter omfattet af aftaleforholdet er i begrænset konkurrence og dermed omfattet af begrænsningen på at yde rabat.
Stk. 3.  Den offentlige ordregiver kan undlade at medtage aftalevilkår, jf. stk. 1 og 2, hvis særlige forhold taler herfor, og den offentlige ordregiver på den baggrund vurderer, at reguleringen af rimelige og ikke-diskriminerende priser ikke er nødvendig i det konkrete aftaleforhold.
Den offentlige ordregiver skal inden indgåelsen af aftalen offentliggøre en begrundelse for sådanne særlige forhold.
 Stk. 4. Stk. 1-3 gælder for aftaler, som udbydes, annonceres eller, hvis aftalen ikke skal udbydes eller annonceres, bliver indgået efter den 1. juli 2022.
Ikrafttræden § 4. Bekendtgørelsen træder i kraft den 1. juli 2022.
