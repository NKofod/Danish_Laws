Skriftlig fremsættelse (11. januar 2012) Børne- og undervisningsministeren (Christine Antorini) :
 Herved tillader jeg mig for Folketinget at fremsætte:
 Forslag til lov om ændring af lov om erhvervsuddannelser (Effektivisering af sagsgangene i Tvistighedsnævnet m.v.).
(Lovforslag nr.
L 66).
Tvistighedsnævnet er oprettet i medfør af lov om erhvervsuddannelser og er et uafhængigt domstolslignende forvaltningsorgan.
Tvistighedsnævnet har til formål at træffe afgørelse i sager om tvistigheder mellem elever og praktikvirksomheder inden for erhvervsuddannelserne.
Det er en forudsætning for indbringelse af tvistigheder for Tvistighedsnævnet, at sagen forinden har været behandlet i det faglige udvalg med henblik på tilvejebringelse af forlig.
Tvistighederne kan ikke indbringes for domstolene eller andre myndigheder.
Afgørelser truffet af nævnet kan senest otte uger efter, at nævnet har truffet afgørelse, af hver af parterne indbringes for domstolene.
Antallet af indbragte sager for Tvistighedsnævnet er steget væsentligt over årene, hvilket har medvirket til, at den gennemsnitlige sagsbehandlingstid er steget.
I 2005 blev der indbragt 55 sager for nævnet.
Dette antal var i 2009 steget til det højeste niveau på 133 indbragte sager.
I 2010 blev der indbragt 105 sager.
 På baggrund af den øgede mængde indbragte sager og den forlængede sagsbehandlingstid har nævnets formand og faste medlemmer efterspurgt ændringer med henblik på at opnå effektivisering af sagsgangene i Tvistighedsnævnet.
Med lovforslaget foreslås det derfor, at antallet af Tvistighedsnævnets faste medlemmer reduceres.
Baggrunden for forslaget er, at et færre antal medlemmer formentlig vil kunne lette Tvistighedsnævnets sagsbehandling, blandt andet fordi der lettere vil kunne berammes møder.
Det foreslås desuden, at børne- og undervisningsministeren kan beskikke en stedfortræder for Tvistighedsnævnets formand.
Med forslaget vil der blive skabt en mulighed for, at stedfortræderen kan træde i formandens sted, hvis formanden er forhindret i at virke som formand.
Derved kan sagsbehandlingen effektiviseres ved, at der kan afholdes møder uanset formandens eventuelle fravær.
Det foreslås endvidere, at formanden kan beslutte, at en sag afgøres på skriftligt grundlag.
Der skabes desuden hjemmel til, at børne- og undervisningsministeren kan fastsætte nærmere regler om processen for behandling af disse sager, og der vil kunne fastsættes en afgrænsning af, hvilke sager formanden kan beslutte, at nævnet skal træffe afgørelse på skriftligt grundlag, herunder f.eks. sager, hvor det er godtgjort, at indklagede ikke vil give møde for nævnet.
Baggrunden for forslaget er et ønske om at opnå en kortere sagsbehandlingstid.
Når færre sager skal behandles på nævnets møder, vil berammelsestiden blive forkortet, hvorfor forslaget formentlig vil medføre en kortere sagsbehandlingstid helt generelt.
 Det foreslås herudover, at der skabes et udtrykkeligt hjemmelsgrundlag for Tvistighedsnævnets mulighed for at tilkende godtgørelser i overensstemmelse med nævnets hidtidige praksis.
 Det foreslås, at loven træder i kraft den 1. juli 2012.
 Idet jeg i øvrigt henviser til lovforslaget og de ledsagende bemærkninger, tillader jeg mig at anbefale lovforslaget til det høje Tings velvillige behandling.
