1. Ved Korsør rets dom af 21. marts 1972 var T for  

 overtrædelse af færdselslovens § 16 idømt bøde og frakendt førerretten for 1  

 år, 6 måneder.
Promillen ca. 2 1/2 time efter kørslen havde en middelværdi på  

 0,84. Regnet fra dommen udløb frakendelsestiden den 21. september 1973.
 2. Nu havde T den 13. april 1976 ført motorvogn med en  

 promille, hvis mindsteværdi 3/4 time efter kørslen var 2,58.
 Ved Østre landsret var straffen fastsat til hæfte i 30 dage, frakendelse 2  

 år - den reaktion, der sædvanligvis fastsættes i førstegangs tilfælde af  

 kørsel med en promille af denne størrelse.
 Under henvisning til Højesterets domme i U 1974.39 og 40 om straf og  

 frakendelse ved gentagen overtrædelse af færdselslovens § 16 (kommenteret U  

 1974 B s. 160) blev sagen anket til skærpelse både med hensyn til straffen og  

 frakendelsen.
 Ved Højesterets dom af 15. februar 1977 blev straffen stadfæstet, men  

 frakendelsestiden forlænget til 3 år, idet Højesteret henviste til, at  

 overgangsreglen i § 138, stk. 3, jfr. § 126, stk. 2 nr. 4 i færdselsloven af  

 1976 ville have medført gentagelsesvirkning med hensyn til frakendelse af  

 førerretten, såfremt den nye kørsel havde været promillekørsel.
 Højesteret må således antages at have lagt til grund, at  

 gentagelsesvirkningen ved kombinationen promillekørsel - spirituskørsel  

 ophører, når 3 år er forløbet fra den endelige dom i den forudgående sag  

 (eller - for så vidt angår frakendelse i et overgangstilfælde - 3 år fra  

 udløbet af frakendelsen i sag nr. 1).
 Frakendelsestiden i sådanne gentagelsestilfælde bestemmes til 3 år, også  

 når den i et førstegangstilfælde ville være 2 år.
 Afgørelsen er således i overensstemmelse med notatet fra arbejdsgruppen af  

 dommere, som er offentliggjort i Advokatbladet 1976 s. 177, men afviger fra  

 anvisningerne i Rigsadvokatens meddelelse 6/1976 3.3.1. og 3.3.2., der  

 korrigeres, således at de stemmer med resultatet af denne dom som resumeret i  

 de to foregående afsnit.
 Per Lindegaard.
