Ankestyrelsens principafgørelse B-5-95 om forskudsvis udbetaling af børnebidrag - fastsatte bidrag - aftalte bidrag - normalbidrag Resume:
Ifølge en påtegning om børnebidrag på skilsmissebevilling skulle hustruen betale bidrag til barnets underhold efter statsamtets bestemmelse.
Indtil videre blev bidraget i overensstemmelse med parternes aftale fastsat til halvdelen af den til enhver tid gældende forældrebetaling til barnets børneinstitution.
Da bidragene måtte anses for fastsat af statsamtet i overensstemmelse med parternes aftale, kunne bidragsresolutionen danne grundlag for forskudsvis udbetaling af børnebidrag, og der kunne ske forskudsvis udbetaling.
Dette var også tilfældet, selvom beløbet var mindre end normalbidraget.
At bidraget ikke var angivet til et fast beløb i kroner i bidragsresolutionen, medførte ingen begrænsning i adgangen til at få bidraget udbetalt forskudsvis. *) Love:
Lov om børnetilskud og forskudsvis udbetaling af børnebidrag - lovbekendtgørelse nr. 707 af 25. august 1995 - § 11, stk. 1 og § 14 Lov om børns retsstilling - lov nr. 634 af 15. april 1986 - § 18, stk. 2 Vejledninger:
Sikringsstyrelsens vejledning nr. 158 af 18. december 1986 om børnetilskud og forskudsvis udbetaling af børnebidrag - pkt. 23, pkt. 24, pkt. 25, pkt. 26, pkt. 27 Note:
 *)     Denne SM træder i stedet for SM B-1-94, der ophæves.
 Sagsfremstilling:
Ifølge en påtegning på skilsmissebevilling skulle hustruen betale bidrag til barnets underhold efter statsamtets bestemmelse.
Indtil videre blev bidraget fastsat i overensstemmelse med parternes aftale til halvdelen af den til enhver tid gældende forældrebetaling til barnets børneinstitution.
 Kommunen afslog at yde forskudsvis udbetaling af børnebidrag, da påtegningen ikke angav et normalbidrag eller et fast beløb i kroner.
 Ankenævnet tiltrådte afgørelsen med den begrundelse, at den anførte påtegning ikke kunne sidestilles med en udfærdiget bidragsresolution.
Sagen blev behandlet i principielt møde med henblik på afklaring af, hvorvidt bidrag fastsat efter forældrenes aftale skulle anses for et bidrag fastsat af statsamtet eller et aftalt bidrag.
Endvidere var det spørgsmålet, om bidrag fastsat til halvdelen af den til enhver tid gældende forældrebetaling til barnets daginstitution kunne danne grundlag for forskudsvis udbetaling af børnebidrag.
 Ankestyrelsen traf tidligere afgørelse i sagen, men havde genoptagetden oprindelige afgørelse på baggrund af en henvendelse fra Civil retsdirektoratet.
 Civilretsdirektoratet har over for Ankestyrelsen oplyst, at aftaler om bidrag kan indgås efter lov om børns retsstilling § 13, jf. § 17, eller som de såkaldte "indtil videre" aftaler § 16, jf. § 17. Bidrag, der beror på en sådan aftale, anses efter langvarig praksis for fastsatte bidrag.
 Afgørelse:
 Der var ret til forskudsvis udbetaling af børnebidrag på grundlag af bidragsresolutionen i statsamtets påtegning på skilsmissebevillingen.
 Ankestyrelsen lagde ved afgørelsen til grund, at bidrag, der var fastsat af statsamtet i overensstemmelse med parternes aftale, kunne danne grundlag for forskudsvis udbetaling af børnebidrag efter børnetilskudslovens § 11, stk. 1.
 Ankestyrelsen fandt endvidere, at børnebidrag fastsat af statsamtet kunne danne grundlag for forskudsvis udbetaling af børnebidrag, selvom beløbet var mindre end normalbidraget, jf. børnetilskudslovens 14 og Sikringsstyrelsens vejledning af 18. december 1986, punkt 25, 3. afsnit.
 Ankestyrelsen ændrede således ankenævnets afgørelse.
