I landbrugsministeriets bekendtgørelse nr. 327 af 26. juni 1974 om handel  

 med sædekorn er fastsat regler for kvaliteten af sædekorn, der forhandles her  

 i landet.
Der gælder således normer for bl.a. spireevne samt indhold af anden  

 art eller sort.
 Fra Statsfrøkontrollen har landbrugsministeriet modtaget underretning om,  

 at der er opstået visse vanskeligheder i forbindelse med overholdelsen af de  

 nævnte normer.
 Ved slutningen af hver sæson (1. juli-30. juni) vil mange  

 sædekornsvirksomheder have partier til rest, der ikke opfylder normerne i  

 bekendtgørelsen, og som derfor ikke må forhandles som sædekorn.
I de tilfælde, hvor sædekornet er behandlet med kviksølvholdige  

 bejdsemidler, må kornet heller ikke anvendes som foderkorn eller destrueres  

 ved afbrænding.
Det vil derfor være både vanskeligt og bekosteligt at  

 destruere sådanne kornarter.
Under henvisning hertil har landbrugsministeriet fundet, at der bør åbnes  

 mulighed for indtil videre at bortskaffe sædekorn, der er kviksølvbejdset,  

 gennem salg og anvendelse som sædekorn, uanset at kornet ikke overholder de i  

 ovennævnte bekendtgørelse fastsatte normer med hensyn til indhold af anden  

 art, anden sort eller spireevne.
Tilladelsen omfatter dog ikke korn, der er  

 kasseret på grund af for stort indhold af flyvehavre.
 Det tillades herved at sælge det nævnte kviksølvbejdsede sædekorn på  

 følgende vilkår:
 1. Levering må alene foretages til offentlige  

 institutioner, herunder offentligt koncessionerede selskaber, samt stiftelser  

 o.lign.
 2. Levering skal enten ske gratis eller maksimalt til  

 en pris, der alene dækker virksomhedens udgifter i forbindelse med  

 leveringen, såsom analyse, mærkning og transport fra virksomheden til  

 modtageren.
3. Partiet skal forinden levering undersøges for  

 spireevne.
Undersøgelsen skal for vintersæds vedkommende være foretaget efter  

 1. juli og for vårsæds vedkommende efter 1. januar i den sæson, hvor kornet  

 skal udsås.
 4. Ved leveringen skal hver emballageenhed være  

 forsynet med leverandørmærkeseddel, der indeholder oplysning om den  

 konstaterede spireevne samt om, at partiet ikke overholder EF-normerne.
 5. Virksomheder, der leverer sædekorn i henhold til  

 denne tilladelse, skal ved afslutningen af hver sæson tilsende  

 Statsfrøkontrollen en opgørelse over, hvilke partier der er leveret under  

 ordningen med oplysning om art, sort, referencenummer, mængde, pris samt  

 køber.
 Det tilføjes, at bestemmelserne om bl.a. emballering og etikettering i  

 miljøministeriets bekendtgørelse nr. 603 af 28. november 1973 om omsætning og  

 anvendelse af kviksølvholdige bekæmpelsesmidler til bejdsning af korn og frø  

 skal overholdes.
Landbrugsministeriet, den 30. januar  

 1978 P.M.V.
