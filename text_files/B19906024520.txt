Ankerudrustning 5.100 Ankerudrustning m.v.
 5.110 Almindelige bestemmelser.
 .111 Ankerudrustning m.v. i alle nye uklassede fiskeskibe, med en længde  

 overalt på 15 m og derover, men under 45 m, med fartsområde  

 »kystfart«, »nærfart« m.v. samt »fart ved  

 Grønland« skal opfylde de efterfølgende bestemmelser.
 .112 Eksisterende uklassede fiskeskibe skal i det omfang, Søfartsstyrelsen  

 skønner det rimeligt, bringes til at opfylde bestemmelserne, når de  

 underkastes ombygninger, såsom forlængelser, påbygning af hvalbak, shelter  

 eller dækshuse eller andre væsentlige ændringer i deres konstruktion.
 .113 Ankerudrustning m.v. i uklassede fiskeskibe med fartsområde, udover  

 hvad der er angivet i pkt. 5.111, vil af Søfartsstyrelsen blive vurderet  

 specielt i hvert enkelt tilfælde.
 .114 Ankerudrustning m.v. i uklassede fiskeskibe af en længde overalt på  

 45 m og derover fastsættes i overensstemmelse med kravene i  

 konstruktionsreglerne fra et af de anerkendte klassifikationsselskaber.
 .115 Ankerudrustning m.v. i klassede skibe fastsættes i overensstemmelse  

 med klassifikationsselskabernes regler.
 .116 Ankerudrustning m.v., herunder ankervægt, ankerkæde, ankerwire,  

 fortøjninger og slæbetrosse, for de omhandlede fiskeskibe skal fastsættes i  

 overensstemmelse med efterfølgende bestemmelser, idet skibets Loa anvendes  

 som parameter.
 5.120 Ankervægt.
 .121 Den samlede ankervægt fastsættes i overensstemmelse med kurve 1 i  

 efterfølgende kurveblad, idet den anførte vægt er baseret på traditionelle  

 ankertyper.
 Den samlede ankervægt skal opdeles i 2 eller flere ankre, hvoraf det  

 største mindst skal have en vægt som angivet i kurve 2.
 Der skal desuden forefindes mulighed for sammenkobling af 2 eller flere  

 ankre.
 Såfremt der anvendes specialankre (»High Holding Power  

 Anchors«), der er godkendt og forsynet med certifikat fra et anerkendt  

 klassifikationsselskab, kan ankervægten reduceres med op til 25%.
 .122 Såfremt overbygninger, dækshuse, hvalbak eller shelter i helt eller  

 delvis lukket udførelse med en bredde større end B/4 samt et mellemdæk  

 strækker sig i hele fiskeskibets længde, skal ankervægten, som den er angivet  

 i kurve 1 og 2, i begge tilfælde forøges med 35% pr. etage udover, hvad der  

 er angivet ifølge pkt. 5.121. Er overbygninger etc. kortere end skibets  

 længde overalt, skal ankervægten forøges forholdsmæssigt hertil.
 .123 Såfremt fiskeskibet får tildelt »fart ved Grønland«, skal  

 ankervægten, som den er angivet i kurve 1 og 2, i begge tilfælde forøges med  

 20% udover, hvad der er angivet i pkt. 5.121 og 5.122.
 .124 Ankre med en vægt på 150 kg og derover skal anbringes i klys, slidske  

 eller i tilsvarende arrangement, som gør det muligt at kunne kaste ankeret  

 umiddelbart.
 Såfremt vægten af hver af de 2 største ankre er under 300 kg, kan det  

 accepteres, at kun det ene anker er anbragt i klys eller tilsvarende  

 arrangement.
 .125 Såfremt et skib har mistet sine ankre, og det ikke umiddelbart er  

 muligt at genanskaffe disse, kan Søfartsstyrelsen efter en vurdering af  

 forholdene for det konkrete skib for en periode tillade, at trawlskovle med  

 mindst samme vægt ækvivalerer et eller flere ankre med tilhørende kæde.
Det er dog en forudsætning, at skibets varpanker altid forefindes om bord  

 og er klar til udsætning.
Benyttes denne løsning, skal tilladelsen og dennes  

 varighed anføres i tilsynsbogen af skibsinspektøren.
 5.130 Ankerkæde.
 .131 Som udgangspunkt skal fiskeskibe udrustes med 2 ankerkæder, idet  

 længde og dimension af hver ankerkæde fastsættes i overensstemmelse med kurve  

 3 i efterfølgende kurveblad.
 .132 Såfremt overbygninger, dækshuse, hvalbak eller shelter i helt eller  

 delvis lukket udførelse med en bredde større end B/4 samt et mellemdæk  

 strækker sig i hele skibets længde, skal længden af hver ankerkæde forøges  

 med 20% pr. etage udover, hvad der er angivet i pkt. 5.131.
 Er overbygningen etc. kortere end skibets længde overalt, skal længden af  

 ankerkæden forøges forholdsmæssigt.
 .133 Såfremt fiskeskibet får tildelt »fart ved Grønland«, skal  

 kædelængden forøges med 100% udover, hvad der er angivet i pkt. 5.131 og  

 5.132.
 .134 Begge ankerkæder kan dog i alle fiskeskibe med undtagelse af dem, der  

 får tildelt »fart ved Grønland«, erstattes med ankerwirer med en  

 brudstyrke i overensstemmelse med kurve 4 i efterfølgende kurveblad.
 .135 I fiskeskibe, der får tildelt »fart ved Grønland«, kan den  

 ene ankerkæde erstattes af wire med en brudstyrke i overensstemmelse med  

 kurve 4 i efterfølgende kurveblad.
 .136 Trawlwire kan benyttes som ankerwire, dersom denne wire mindst har en  

 tilsvarende brudstyrke som angivet i kurve 4.
 Det kan accepteres, at trawlwiren føres igennem galgeblok.
 Såfremt ankerkæderne erstattes med wire, skal længden af wiren være mindst  

 2,5 gange den krævede kædelængde, og der skal mellem anker og wire forefindes  

 et kædeforfang med en diameter som ankerkædens og med en længde på mindst  

 12,5 m.
 5.140 Ankerspil.
.141 Fiskeskibe, der udrustes med 1 eller 2 ankerkæder med en længde som  

 angivet eller med ankre på 150 kg eller derover, skal være forsynet med  

 ankerspil.
Dette skal være udstyret med kabelarskive eller tromle for hvert  

 anker, der er anbragt i klys eller tilsvarende arrangement og en kobling for  

 udløsning af hver kabelarskive eller tromle.
Kæderne/wirerne må ikke kunne  

 føres frem til klysset eller det tilsvarende arrangement uden om spillets  

 kabelarskiver eller tromler.
.142 Ankerspillet, dets understøtning og dets spilbremse skal kunne optage  

 et statisk træk på mindst 45% af ankerkædens/wirens brudstyrke, uden at der  

 opstår varige deformationer, og uden at bremsen slipper.
Hvis der ikke er  

 monteret en kædestopper/wirekniber, jfr. pkt. 5.143, skal den ovennævnte  

 faktor være mindst 80%. I forbindelse med 1. hovedsyn skal der afholdes en  

 ankerprøve, hvorunder det skal konstateres, om kravene i dette punkt er  

 opfyldt.
 .143 Herunder skal der for hver ankerkæde/wire anbringes en  

 kædestopper/wirekniber mellem ankerspil og klys eller lign., som kan holde  

 skibet, medens det ligger for anker.
 Der skal ligeledes forefindes et låsearrangement, som skal sikre ankeret i  

 sin stuvede position.
 .144 Kædestopper/wirekniber og dens understøtning skal kunne optage et  

 statisk træk på mindst 80% af ankerkædens/wirens brudstyrke, uden at der  

 opstår varige deformationer, og uden at stopper/kniber slipper.
 .145 Såfremt trawlspillet er udstyret med kabelarskive etc., som angivet i  

 pkt. 5.141, kan dette spil benyttes som ankerspil.
.146 Fiskeskibe, der ifølge pkt. 5.134 og 5.135 anvender deres trawlwire  

 som ankerwire, kan benytte deres trawlspil som ankerspil, såfremt trawlwiren  

 er oprullet på en spiltromle med bremseanordning.
Ved et sådant arrangement  

 vil det ikke være nødvendigt med en kabelarskive på spillet til  

 kædeforfanget.
 5.150 Fortøjninger.
 .151 Fiskeskibe skal udrustes med mindst 4 fortøjninger, hver med en  

 længde og brudstyrke i overensstemmelse med henholdsvis kurve 5 og 6 i  

 efterfølgende kurveblad.
 5.160 Slæbetrosse.
 .161 Fiskeskibe skal udrustes med mindst 1 slæbetrosse med en længde og  

 brudstyrke i overensstemmelse med henholdsvis kurve 7 og 8 i efterfølgende  

 kurveblad.
 Slæbetrossen skal være hensigtsmæssigt placeret, så det er muligt til søs  

 at gøre den klar til brug.
.162 Slæbetrossen kan erstattes af en af fiskeskibets trawlwirer, såfremt  

 denne wire mindst har en tilsvarende længde og brudstyrke.
Såfremt wire  

 anvendes, skal der derudover forefindes et tovværksforfang på mindst 12,5 m  

 med en brudstyrke som angivet for slæbewiren.
 5.200 Fortøjningsbeslag m.v.
 5.210 Almindelige bestemmelser.
 .211 Ethvert fiskeskib skal have monteret egnede klamper eller pullerter  

 samt klys for at kunne opankre og fortøje skibet forsvarligt.
.212 Antallet af pullerter m.v. fastsættes i hvert enkelt tilfælde  

 afhængig af skibets størrelse og dæksarrangement.
Der skal dog monteres et så  

 stort antal, at det i hver side både for og agter er muligt at fastgøre både  

 fortøjning og spring på hver sin pullert.
Dette betyder, at der mindst skal  

 anbringes 3 pullerter for og 2 agter.
 5.220 Klamper og pullerter.
 .221 Klamper og pullerter skal have en sådan størrelse, at det er muligt  

 at lægge mindst 4 tørner af skibets fortøjning eller slæbetrosse, ifølge pkt.  

 5.150 og 5.160 under tværpinden på klampen eller den øverste udspringende  

 kant på pullerten.
 .222 Enhver af skibets klamper eller pullerter skal sammen med sin  

 befæstigelse kunne optage et horisontalt træk på mindst:
 .223 Der skal udføres en forsvarlig forstærkning af det område, hvor  

 klamper og pullerter skal fastgøres.
 .224 Hvor klamper eller pullerter fastgøres til dækket med bolte, skal der  

 anbringes solide underlagsskiver med en diameter på mindst 3 gange  

 boltediameteren under møtrikkerne, som skal være sikrede.
 5.230 Klys.
 .231 Ethvert fiskeskib skal være forsynet med klys af passende størrelse  

 og antal for at sikre, at ankertov, fortøjninger og slæbetrosse m.v. ikke  

 skamfiles.
