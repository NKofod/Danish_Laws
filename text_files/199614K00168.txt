Nr BTL 168 Betænkning over Forslag til lov om støtte til forureningstruede  

 vandindvindinger   

 Nr L 168 1996-97, 1. samling Afgivet af Miljø- og Planlægningsudvalget Afgivet: 19970416 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
 Endvidere har udvalget modtaget skriftlige henvendelser fra Dansk  

 Brøndejerforening og Esbjerg Kommune.
Miljø- og energiministeren har i forlængelse af blandt andet de  

 initiativer, der er nævnt i talenotits af 20. marts 1997 fra samråd om fund  

 af AMPA i det københavnske drikkevand, jf. alm. del - bilag 878,  

 understreget, at der er behov for udvikling af flere analysemetoder til  

 kontrol og overvågning af bl.a. pesticider og disses nedbrydningsprodukter i  

 grundvandet.
Ministeren har understreget, at udviklingen af flere og bedre  

 analysemetoder til kontrol og overvågning af grundvandet og drikkevandet vil  

 blive tillagt høj prioritet ved anvendelse af de under lovforslagets § 1,  

 stk. 1, nr. 5, og § 1, stk. 2, afsatte midler.
Ministeren har under henvisning til lovforslagets § 2 bekræftet, at sigtet  

 med lovforslaget er bredt at sikre den decentrale vandforsyning herunder  

 mindre, almene vandforsyninger, ikke-almene vandforsyninger og  

 enkeltindvindinger såvel inden for som uden for de særlige  

 drikkevandsområder.
Endvidere har ministeren under henvisning til  

 bemærkningerne til § 1 bekræftet, at prioriteringen af støttemidler tager  

 udgangspunkt i ansøgerens forureningssituation.
 Ministeren har oplyst, at i det omfang der ydes støtte til ændring af  

 dyrkningspraksis, forudsættes den i al væsentligt rettet mod  

 undersøgelsesaktiviteter, som kan bidrage til en sikring af den decentrale  

 vandforsyning.
 Ministeren har bekræftet, at støtte til de i § 1, stk. 1, nr. 3, nævnte  

 rensningsforanstaltninger bør søges begrænset mest muligt.
Ministeren har endvidere oplyst, at støtte til spildevandsprojekter, jf. §  

 1, stk. 3, i alt væsentligt vil blive tildelt projekter for økologiske  

 spildevandsløsninger.
I den sammenhæng vil byøkologiske  

 demonstrationsprojekter i kloakerede områder blive tillagt prioritet.
Som  

 eksempler på mulige projekter kan der ud over de i bemærkningerne til § 1  

 nævnte peges på kompostbehandling, faskiner og nedsivning af renset  

 spildevand.
Ministeren har over for udvalget fremhævet, at der foreløbig vil blive  

 nedsat et råd med sekretariat i Miljøstyrelsen, som skal administrere  

 midlerne på vandforsyningsområdet, men at det samtidig er besluttet, at denne  

 konstruktion skal evalueres om 2 år.
På grundlag heraf og i lyset af  

 resultaterne af Drikkevandsudvalgets arbejde i øvrigt skal andre  

 konstruktioner, f.eks. regionale råd, overvejes, ligesom den hidtidige  

 indsats vil blive evalueret.
Evalueringen vil ske i form af en  

 statusredegørelse fra ministeren.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Fremskridtspartiets, Enhedslistens og  

 Centrum-Demokraternes medlemmer af udvalget) lovforslaget til vedtagelse  

 uændret.
Et mindretal inden for flertallet (Fremskridtspartiets medlem af udvalget)  

 mener, som det fremgår af ordførertalen, jf.
Folketingets forhandlinger, side  

 4618 og 4619, at det er beklageligt, at regeringen udelukkende baserer sin  

 politik på venstrefløjen.
Dette lovforslag er endnu et eksempel på dette.  

 Forliget blev indgået med venstrefløjen allerede i 1996, uden at den  

 borgerlige side i Folketinget blev inddraget.
Mindretallet vil beklage, at  

 man i et demokratisk samfund kun får forelagt et færdigt resultat, som der  

 enten kan stemmes ja eller nej til, og det er faktisk ikke ulejligheden værd  

 at stille ændringsforslag.
Fremskridtspartiet vurderer, hvad der er fornuftigt og ufornuftigt ved  

 lovforslaget.
Hvis det fornuftige er i overvægt, stemmes ja.  

 Fremskridtspartiet er modstander af alle de nymodens påfund, der kaldes  

 grønne afgifter, men som reelt kun er en overbygning på ganske almindelig  

 indkomstskat.
Regeringen forsøger at bilde befolkningen ind, at vort  

 grundvand er mere eller mindre forgiftet, således at befolkningen bedre  

 sluger en afgift.
I dag er det sådan, at vi først betaler afgifter for at få  

 vandet ind i huset og derefter lige så meget for at få det ud af huset igen.  

 Dette beløb går i statskassen som almindelig skat.
Det er Fremskridtspartiet  

 modstander af, men kan desværre ikke gøre noget ved det, da der ikke i  

 øjeblikket er et flertal for dette synspunkt.
Dette lovforslag er et lille plaster på såret, idet der i indeværende år  

 kan gives 25 mio. kr. tilbage og i 1998 og følgende år 70 mio. kr. til de  

 små, decentrale vandværker.
Politikken i de seneste 15 år har været, at man  

 ønskede at lukke så mange små private boringer som muligt.
Det er ikke en  

 politik, man alene kan klandre den nuværende socialistiske regering for; den  

 var faktisk også meget fremherskende under de forskellige borgerlige  

 konstellationer fra 1982 til 1993.
 Fremskridtspartiet er helt overbevist om, at hundredevis af små  

 velfungerende brønde og boringer er blevet lukket helt unødigt, således at  

 landmænd og parcelhusejere i landområderne er blevet tvunget til at koble sig  

 på det større vandværksfællesskab.
Fremskridtspartiet har som en meget vigtig grundholdning, at der skal  

 bevares så mange små brønde og boringer som muligt, således at det sikres, at  

 hvis der engang bliver virkelige problemer med uønskede stoffer i  

 drikkevandet, at der er så mange kilder som muligt at tage af.
Man har set  

 eksempler på, at en landsbys fællesboringer måtte lukke på grund af en eller  

 anden forureningsfare, hvorefter man var nødt til at bore nye andetsteds  

 eller at tilslutte sig et lille landbrugs gode brøndboring.  

 Fremskridtspartiet mener, at der skal bevares så mange brøndboringer som  

 muligt, således at det undgås, at der skal graves unødigt lange rørledninger  

 ned.
Nedgravning af lange rørledninger bevirker et kolossalt vand- og  

 ressourcespild.
På Mors er der måske 20 fælles vandværker, hvoraf de fleste har haft  

 generalforsamling her i foråret, og avisoverskrifterne har været  

 »vandspild«, og det har omfattet fra 20 pct. til 50 pct. på grund  

 af utætte rørledninger.
Det undgås ved små decentrale enkeltboringer, for der  

 opdages et utæt rør med det samme, når trykket falder.
De tanker, Fremskridtspartiet har skitseret, er langt om længe også gået  

 ind på »computeren« hos både embedsmænd og politikere.
Det er  

 årsagen til, at regeringen vil prøve at råde bod på den fejlslagne politik  

 gennem årene og derfor ønsker at bruge nogle promiller af afgiftsmilliarderne  

 til at bevare den decentrale vandforsyning.
Af lovforslagets § 1 fremgår, hvad der kan fås tilskud til.
Det er ret  

 fornuftigt, hvis det ellers bliver udmøntet og administreret fornuftigt.
Med  

 »administreret fornuftigt« mener Fremskridtspartiet bl.a., at det  

 ikke blot skal være få fælles vandværker, der skal kunne få tilskud, men i  

 mindst lige så høj grad private enkeltboringer.
Egenbetalingen er fornuftigt  

 sat til 5.000 kr., og der kan fås et tilskud på 40 pct. af restbeløbet.
Det  

 må dermed formodes, at misbrug undgås.
Konklusionen er, at Fremskridtspartiet er imod de såkaldte grønne  

 afgifter, men der er altså et flertal, der har besluttet det.
Nu vil  

 Folketinget tillade, at promiller af dette beløb går tilbage for at bevare og  

 støtte vore små vandværker.
Det er mindretallet tilfreds med.
Fremskridtspartiet er dog utilfreds med,  

 at der er så mange bemyndigelser til ministeren, men trøster sig med de  

 rygter, der går i pressen om, at der snart kommer et folketingsvalg, således  

 at en minister af borgerlig observans kan komme til.
 Fremskridtspartiet vil derfor stemme for lovforslaget.
 Et mindretal (Venstres medlemmer af udvalget) vil redegøre for sin  

 stilling til lovforslaget ved 2. behandling.
 Et andet mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget ved 2. behandling.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Jens Jørgensen (KF) Aage Brusgaard (FP) nfmd.  

 Dansk Folkeparti havde ikke medlemmer i udvalget.
