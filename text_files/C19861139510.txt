1. Ifølge adoptionsbekendtgørelsens § 4, stk. 1, nr.  

 4, kan godkendelse som adoptant ikke meddeles til ægtefæller, der i hjemmet  

 har 2 adoptivbørn eller 3 børn i alt, medmindre der foreligger særlige  

 omstændigheder.
Baggrunden herfor er, at det i almindelighed ikke kan anses  

 for rimeligt ved adoption at skabe familier med børnetal udover det i  

 befolkningen almindelige.
For at undgå at anvende forundersøgelsesressourcer på sager, der normalt  

 må forventes at føre til et afslag på en ansøgning om godkendelse, kan  

 samrådet efter bekendtgørelsens § 4, stk. 3, afslå at iværksætte en egentlig  

 undersøgelse af disse ansøgere, medmindre der foreligger særlige  

 omstændigheder.
Det er ansøgerne, der skal godtgøre, at der i deres situation  

 foreligger sådanne omstændigheder.
2. Som eksempler på tilfælde, hvor der foreligger  

 særlige omstændigheder, som kan føre til en forundersøgelse af ansøgerne, kan  

 især nævnes særlige forhold hos det barn, der ønskes adopteret.
Det gælder  

 f.eks., hvis der søges om godkendelse til adoption af et ældre barn, d.v.s.  

 et barn over 36 måneder, eller et handicappet barn, medmindre allerede de  

 foreliggende oplysninger skaber begrundet tvivl om ansøgernes egnethed til  

 adoption af et sådant barn.
Særlige omstændigheder kan endvidere foreligge,  

 hvis der søges om godkendelse af adoption af en bror eller en søster til et  

 barn, ansøgerne har adopteret, eller af et barn, som ansøgerne, f.eks. gennem  

 plejeforhold, i forvejen har et nært og længerevarende tilknytningsforhold  

 til.
 Uden for de tilfælde, hvor særlige omstændigheder foreligger med hensyn  

 til det barn, der ønskes adopteret, afslås anmodning om forundersøgelse,  

 medmindre ansøgerne undtagelsesvist godtgør, at deres kvalifikationer er  

 ekstraordinært gode.
3. Bedømmelse af, om der foreligger sådanne særlige  

 omstændigheder, at forundersøgelse af adoptanterne kan indledes, bør i  

 almindelighed ske på grundlag af ansøgernes oplysninger og socialcentrets  

 eller samrådets eventuelle kendskab til ansøgerne fra tidligere  

 adoptionssager.
Det vil i reglen være hensigtsmæssigt, at socialcentret  

 forinden afgørelsen indkalder ansøgerne til en samtale.
 Hvis socialcentret eller samrådet herefter finder, at der foreligger  

 sådanne særlige omstændigheder, at forundersøgelse skal iværksættes, bør  

 ansøgerne gøres opmærksomme på, at der ikke herved er taget stilling til, om  

 ansøgerne kan godkendes af samrådet.
4. Det vil fortsat være en forudsætning for  

 godkendelse, at ansøgerne - også under hensyn til antallet af børn i hjemmet  

 - skønnes egnede til at adoptere det ønskede barn.
For så vidt angår adoption  

 af et ældre barn henvises til pkt. 2, a i familieretsdirektoratets  

 cirkulærskrivelse af 15. juni 1984. Ved afgørelsen om godkendelse må der  

 endvidere lægges afgørende vægt på de i hjemmet værende børns tilpasning og  

 udvikling.
Det vil endvidere i almindelighed fortsat være en forudsætning, at  

 det barn, der ønskes adopteret, bliver det yngste af ansøgernes børn.
Erik Ninn-Hansen /D.
Sylvest Nielsen Til samtlige adoptionssamråd og socialcentre samt adoptionsnævnet.
