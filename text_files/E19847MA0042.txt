En revisor klagede over, at toldvæsenet havde opgjort afgiftstilsvaret  

 under ét for hans klient samt et selskab med solidarisk hæftelse til  

 følge.
Endvidere blev der klaget over, at et negativt afgiftstilsvar ikke var  

 udbetalt til klienten personligt.
 Selskabet var momsregistreret som bygge- og anlægsvirksomhed, og klienten  

 var personligt registreret for udlejning af specialmaskiner til selskabet.
 Under en af toldvæsenet foretaget regnskabsgennemgang viste det sig, at  

 selskabet ved opgørelsen af sit afgiftstilsvar for en del af kontrolperioden  

 havde foretaget fradrag for maskinkøb foretaget af klienten.
Gennemgangen af de 2 virksomheders afgiftsregnskaber viste, at der i  

 kontrolperioden ikke var foretaget nogen egentlig bogføring, og at beløb  

 vedrørende den ene virksomhed fejlagtigt var medtaget hos den anden  

 virksomhed.
Kontrollen viste endvidere, at den indgående afgift for en del af  

 kontrolperioden var opgjort under ét for de 2 virksomheder og angivet  

 på selskabets registreringsnummer, samt at virksomhederne havde fælles  

 checkkonto og fælles kassekladde.
 Toldvæsenet anså - på grund af den stedfundne sammenblanding af  

 afgiftsregnskaberne - virksomhederne som én virksomhed med solidarisk  

 hæftelse for afgiftsskylden til følge under henvisning til  

 merværdiafgiftslovens § 24, 1. pkt.
I forbindelse med regnskabskontrollen havde selskabets daværende revisor  

 efterfølgende foretaget en opdeling af virksomhedernes afgiftstilsvar for  

 kontrolperioden, og i tilknytning hertil var der udstedt fakturaer fra  

 klienten til selskabet vedrørende udlejningen af maskiner.
Revisoren fandt  

 ikke grundlag for at statuere solidarisk hæftelse, idet klienten og selskabet  

 var registreret hver for sig.
 Endvidere anførte han, at det, selv om der i en periode ikke havde været  

 foretaget nogen egentlig bogføring i virksomhederne, var muligt at opgøre  

 afgiftstilsvaret for virksomhederne hver for sig, da bilagene for hver  

 virksomhed var registreret og opbevaret hver for sig.
 Ministeriet for skatter og afgifter fandt, at der efter det oplyste ikke  

 var grundlag for at ændre den af toldvæsenet trufne afgørelse, hvorefter  

 virksomhederne hæftede solidarisk for afgiftsrestancen vedrørende  

 kontrolperioden.
 Der var derfor heller ikke grundlag for at kritisere, at toldvæsenet havde  

 modregnet selskabets afgiftsrestance i de klienten tilkommende negative  

 afgiftstilsvar.
