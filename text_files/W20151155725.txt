Erstatningsansvarslovens §§ 6-7 - fastsættelse af årsløn, nævnets j.nr. 13-520-01357 Ansøger søgte om erstatning for tab af erhvervsevne som følge af en tilskadekomst i sommeren 2006. Nævnet fastsatte ansøgers årsløn efter erstatningsansvarslovens § 7, stk. 2, idet nævnet fandt, at særlige indtægtsforhold gjorde sig gældende i sagen.
Nævnet lagde herved til grund, at ansøger forud for skaden i perioden fra 1999 til foråret 2004 var ansat ved et dagblad som redaktør samt redaktionssekretær.
Fra 2004 og frem til tidspunktet for tilskadekomsten researchede ansøger som freelancejournalist, men havde ingen indkomst herved på nær muligvis 7.000 kr. i 2004. Til gengæld modtog ansøger dagpenge i 2004, 2005 og 2006.
Nævnet fandt det ikke tilstrækkeligt dokumenteret, at ansøger havde haft fast tilknytning til arbejdsmarkedet fra omkring foråret 2004 og indtil tidspunktet for tilskadekomsten.
Nævnet lagde vægt på, at ansøger efter eget ønske sagde sit job op og ifølge ansøgers egne oplysninger og de økonomiske oplysninger på sagen lavede ikke-indtægtsgivende research fra foråret 2004 og indtil tilskadekomsten i sommeren 2006, dvs. i omkring 2 år og 3 måneder.
 På den baggrund fandt nævnet, at ansøgers tilknytning til arbejdsmarkedet i tiden fra sin fratræden ved dagbladet og frem til skaden havde været så ubetydelig, at årslønnen burde fastsattes på baggrund af nævnets standardårsløn for personer med en vag eller varierende tilknytning til arbejdsmarkedet.
