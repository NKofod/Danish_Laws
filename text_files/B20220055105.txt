Bekendtgørelse om havnepulje 2022 I medfør af tekstanmærkning nr. 121 ad § 28.53.05. til § 28 på finanslov for finansåret 2022 fastsættes efter bemyndigelse i henhold til § 15 i bekendtgørelse nr. 2432 af 14. december 2021 om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter:
Anvendelsesområde § 1. På Finansloven for 2022 er der som følge af »Aftale mellem regeringen (Socialdemokratiet), Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Nye Borgerlige, Liberal Alliance, Alternativet og Kristendemokraterne om Infrastrukturplan 2035 af 28. juni 2021« afsat 50 mio. kr. til en havnepulje for 2022.
 Stk. 2. Formålet med bekendtgørelsen er at regulere udmøntning af midler fra puljen, der målrettes tilskud til projekter, hvor danske erhvervshavne anlægger, udskifter eller opgraderer havneinfrastruktur og havneadgangsinfrastruktur, eller etablerer infrastruktur til alternative brændstoffer samt landstrøm.
Statsligt tilskud § 2. Det statslige tilskud til et projekt udgør maksimalt 50 pct. af den støtteberettigede del af projektet.
Ansøger bidrager selv med mindst 50 pct. af den støtteberettigede del af projektet.
 Stk. 2. Det statslige tilskud udmøntes i år 2022.
 Stk. 3. Trafikstyrelsen kan indstille, at der til konkrete projekter stilles vilkår for tilskud eller tilsagn om tilskud.
 Stk. 4. Hvis der søges om tilskud til indkøb af udstyr, der kan videresælges, skal det angives i ansøgningen, for hvilken periode udstyret vil blive anvendt i projektet, som der søges tilskud til.
 § 3. Tilskudsmodtagerens egenfinansiering, jf. § 2, stk. 1, kan ikke dækkes af andre offentlige puljer under Transportministeriets område.
Ansøgning om tilskud § 4. Ansøgning om tilskud indgives til Trafikstyrelsen af danske erhvervshavne jf. bilag 1.
Stk. 2. Erhvervshavne kan indgå i et samarbejde mellem flere ansøgningsberettigede og med andre parter om et projekt.
Dog kan kun én ansøgningsberettiget part være ansvarlig for anvendelsen af tildelte puljemidler.
Indgivelse af ansøgning og frister § 5. Ansøgning om tilskud skal indsendes via virk.dk og vedhæftes projektbeskrivelse og projektbudget, jf. bilag 1. Skabeloner til brug herfor er tilgængelige på Trafikstyrelsens hjemmeside.
 Stk. 2. En ansøgning om tilskud skal være modtaget af Trafikstyrelsen senest den 1. september 2022.
 Stk. 3. Trafikstyrelsen kan til enhver tid anmode om yderligere dokumentation i forbindelse med behandlingen af en ansøgning.
Procedure for politisk beslutningsproces § 6. Trafikstyrelsen udarbejder på baggrund af »Administrationsgrundlaget for Havnepulje 2022«, jf. bilag 1, en indstilling om tildeling af tilskud til projekter, som har søgt om midler fra Havnepulje 2022.
 § 7. Transportministeren forestår på baggrund af indstilling efter § 6 forhandlinger med forligskredsen, jf. § 1, om tildeling af tilskud til de enkelte havneprojekter.
 Stk. 2. Parterne i forligskredsen kan stille vilkår for tilskud eller tilsagn om tilskud.
 § 8. Transportministeren giver meddelelse til Trafikstyrelsen om de beslutninger, der er truffet efter § 7, med henblik på, at Trafikstyrelsen forestår den praktiske administration heraf, jf. §§ 9-11.
 Administration, opfølgning m.v.
 § 9. Trafikstyrelsen giver meddelelse til ansøgerne om beslutninger om tildeling af tilskud til de enkelte havneprojekter, jf. § 7, og forestår den praktiske udbetaling af puljemidler.
Stk. 2. Ændring af et projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål, herunder projektets forventede effekter, jf. ansøgers projektbeskrivelse.
Ansøgning om ændring af et projekt skal godkendes af Trafikstyrelsen, inden ændringen iværksættes.
Stk. 3. Tilskudsmodtager skal én gang om året afrapportere om projektets status til Trafikstyrelsen. Årlige afrapporteringer skal foreligge i løbet af januar og skal omfatte det foregående år.
Der skal endvidere foretages afrapportering af det endelige projekt.
 Stk. 4. Trafikstyrelsen fører tilsyn med, at reglerne i denne bekendtgørelse overholdes og kan i den forbindelse anmode om enhver oplysning til brug herfor fra ansøgeren eller tilskudsmodtageren.
 Stk. 5. I det omfang tilskudsmodtageren anvender samarbejdspartnere, er ansøgeren forpligtet til i nødvendigt omfang at fremskaffe oplysninger fra den pågældende samarbejdspart.
Stk. 6. Tilskudsmodtager skal straks underrette Trafikstyrelsen, hvis 1) der foreligger forhold, som efter stk. 7 kan medføre helt eller delvist bortfald af tilskud eller tilsagn om tilskud, 2) der foreligger forhold, som efter § 10 kan medføre krav om hel eller delvis tilbagebetaling af tilskud, eller 3) tilskudsmodtager skifter revisor i løbet af projektperioden.
Stk. 7. Trafikstyrelsen træffer beslutning om, at tilskuddet eller tilsagn om tilskud bortfalder, hvis 1) ansøger eller tilskudsmodtager har givet urigtige eller vildledende oplysninger, 2) ansøger eller tilskudsmodtager tilsidesætter sin underretningspligt efter stk. 6, 3) projektet ikke gennemføres i overensstemmelse med den godkendte ansøgning eller eventuelle senere ændringer, som er godkendt af Trafikstyrelsen, 4) betingelserne for tilskud, herunder den til enhver tid gældende instruks for regnskab og den til enhver tid gældende revisionsinstruks, ikke opfyldes, eller 5) midlerne har været anvendt til andre formål end beskrevet i projektbeskrivelsen, eller eventuelle senere ændringer, som er godkendt af Trafikstyrelsen.
Stk. 8. I det omfang, udgifterne bliver mindre end forudsat i projektbudgettet, reduceres støtten fra Trafikstyrelsen forholdsmæssigt, således at den støtteandel, som fremgår af tilsagnsskrivelsen, er uændret.
Såfremt udgifterne bliver større end forudsat, kan den statslige støtte fortsat maksimalt udgøre det beløb, som fremgår af tilsagnsskrivelsen.
§ 10. Trafikstyrelsen kan kræve, at udbetalte tilskud skal tilbagebetales helt eller delvist, hvis 1) der er sket helt eller delvist bortfald af tilskud eller tilsagn om tilskud i henhold til § 9, stk. 7 eller 8, eller 2) tilskudsmodtager efterfølgende får ydet tilskud fra anden side til dækning af udgifter, som er finansieret med tilskud fra Havnepulje 2022.
§ 11. Hvis et udbetalt tilskud helt eller delvist skal tilbagebetales, opkræver Trafikstyrelsen det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab og revision § 12. Den til enhver tid gældende regnskabs- og revisionsinstruks skal overholdes.
Stk. 2. Den pågældende udgave for henholdsvis regnskabs- og revisionsinstruks vil være tilgængelig på Trafikstyrelsens hjemmeside.
Dette materiale vil ligeledes kunne rekvireres ved henvendelse til Trafikstyrelsen.
Klageadgang § 13. Afgørelser truffet af Trafikstyrelsen i henhold til denne bekendtgørelse kan påklages til transportministeren.
Klagen skal sendes til Trafikstyrelsen senest 14 dage efter, at afgørelsen er kommet frem til klageren.
Trafikstyrelsen skal, hvis afgørelsen fastholdes, snarest og senest 14 dage efter modtagelse af klagen sende sagen og dens dokumenter til transportministeren.
Ikrafttræden § 14. Bekendtgørelsen træder i kraft den 1. juli 2022.
Trafikstyrelsen, den 22. april 2022 Carsten Falk Hansen / Jan Albrecht Bilag 1 Administrationsgrundlag for Havnepulje 2022 1. Baggrund Med aftale om Infrastrukturplan 2035 (regeringen, V, DF, SF, RV, EL, KF, NB, LA, ALT og KD) blev der afsat 50 mio. kr. i 2022 til en havnepulje, hvortil der kan søges om tilskud til f.eks. etablering af kajanlæg, moler, vejinfrastruktur på havnen og eventuel infrastruktur til landstrøm.
2. Udmøntning af puljen 2.1 Formål Puljen har til formål at støtte investeringer i anlæg, udskiftning eller opgradering af havneinfrastruktur og havneadgangsinfrastruktur i danske erhvervshavne, herunder også oprensning eller uddybning i eller ved indsejlingen til erhvervshavne.
Det kan fx være etablering af kajanlæg, moler, vejinfrastruktur.
 Puljens formål er ligeledes at støtte etablering af infrastruktur til alternative brændstoffer samt landstrøm i havne i lyset af, at der forventes kommende EU-krav om levering af landstrøm i 2030 for en række TEN-T-havne.
2.2 Ansøgerkreds Ansøgerkredsen til puljen er danske erhvervshavne.
2.3 Ansøgningens indhold Ansøgningerne skal være gennemarbejdede og konkrete.
 I ansøgningen skal der indgå en projektbeskrivelse som omfatter projektets formål, baggrund indhold, modenhed, forventede effekter, organisering og tidsplan, samt et budget for projektet.
Ansøgning om tilskud skal indsendes via virk.dk og vedhæftes projektbeskrivelse og projektbudget.
Skabeloner til brug herfor gøres tilgængelige på Trafikstyrelsens hjemmeside.
2.4 Tildelingskriterier Ansøgningerne vil blive bedømt ud fra følgende kriterier:
 Projektet bidrager til at løse trafikale eller kapacitetsmæssige udfordringer  Projektet understøtter, at der flyttes større godsmængder fra vej- til søtransport  Projektet bidrager til den grønne omstilling af skibsfarten Projekterne indstilles ud fra en vurdering af, hvor der forventes opnået den største effekt pr. tildelt tilskudskrone i forhold til de opstillede tildelingskriterier.
Dertil foretages en samletvurdering, som også kan tage højde for f.eks. projektets modenhed og forundersøgelsernes kvalitet.
3. Økonomiske rammer Der er afsat en ramme på 50 mio. kr. i 2022.
 Der stilles krav om egenfinansiering på minimum 50 pct., således at puljen kan dække op til 50 pct. af udgifterne til et ansøgt projekt.
 Ansøgerne skal reservere beløb til egenfinansiering på de relevante budgetter.
 Ansøgerne kan ikke få dækket deres egenfinansiering ved f.eks. at bruge tildelte midler af andre bevillinger fra Transportministeriets område.
 Der afsættes op til 1 pct. af rammen til Trafikstyrelsens administration af ordningen.
4. Procedure 4.1 Ansøgningsfrist Ansøgningsfristen er den 1. september 2022. Ansøgningerne sendes elektronisk via virk.dk 4.2 Behandling af indkomne ansøgninger Trafikstyrelsen modtager, koordinerer og behandler ansøgningerne.
På baggrund af de indkomne ansøgninger udarbejder Trafikstyrelsen en indstilling til transportministeren om meddelelse af tilsagn eller afslag på ansøgningerne.
Transportministeren udmelder tilsagn og afslag i november 2022.
4.3 Statsstøtteregler Det er den overordnede vurdering, at puljen vil kunne udmøntes som lovlig statsstøtte under reglerne i gruppefritagelsesforordningen.
 Trafikstyrelsen foretager en konkret vurdering i forhold til statsstøtteregler i hver enkel ansøgningssag.
4.4 Udbetaling/tilbagebetaling af støtte Ved administration af Havnepuljen udbetales støtten i henhold til en indgået støtteaftale og på baggrund af dokumentation for afholdte udgifter samt godkendt afrapportering, jf. pkt. 4.5.
 I det omfang, udgifterne bliver mindre end forudsat i projektbudgettet, reduceres støtten fra Trafikstyrelsen forholdsmæssigt, jf. satserne for støtte og egenfinansiering i afsnit 3. Såfremt udgifterne bliver større end forudsat, kan den statslige støtte fortsat maksimalt udgøre det beløb, som fremgår af tilsagnsskrivelsen.
4.5 Afrapportering Det er en forudsætning for udbetaling af støttemidler, at projektet indeholder en afrapportering af det endelige projekt samt en årlig afrapportering af status for længerevarende projekter af mere end 12 måneders varighed.
Afrapporteringerne skal følge op på punkterne i ansøgningen.
De årlige afrapporteringer skal foreligge senest den 31. januar.
På den baggrund udarbejder Trafikstyrelsen en status for projekterne, tilsagn om og anvendelse af støttemidler.
5. Skabeloner På hjemmesiden www.trafikstyrelsen.dk under fanerne Havne og Tilskudsmuligheder for havne ligger skabeloner, der anvendes til aftaler om projektsamarbejde, statusrapporter og afrapportering samt ansøgninger om ændringer af projektbeskrivelse og tidsplan.
