Skriftlig fremsættelse (12. oktober 2011) Finansministeren (Bjarne Corydon) Herved tillader jeg mig for Folketinget at fremsætte:
 Forslag til finanslov for finansåret 2012.
(Lovforslag nr.
L 1) Lovforslaget er en uændret fremsættelse af det i august fremsatte finanslovforslag (L 213). Regeringens politik vil blive indarbejdet ved ændringsforslag til finanslovforslaget.
Lovforslaget forventes ikke færdigbehandlet før årsskiftet.
Det vil derfor blive nødvendigt at vedtage en midlertidig bevillingslov for finansåret 2012. Regeringen vil senere fremsætte forslag hertil.
 Finanslovforslaget består af et hovedbind og tre anmærkningsbind.
Hovedbindet består af finanslovforslagets tekst, anmærkninger til fællesparagraffer samt en redegørelse for budgettekniske retningslinier for dets udformning.
Der indgår desuden forskellige hjælpemidler i form af bl.a. ordforklaringer, opslagsvejledning og stikordsregister.
 Jeg vil gerne indbyde Folketingets partier til samarbejde om finanslovforslaget for 2012.
