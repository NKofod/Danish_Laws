Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en swingerklub havde forskellige entrépriser for mænd og kvinder.
Prisen varierede afhængig af dagene, men var altid billigere for kvinder end for mænd.
 Klagen drejer sig om forskelsbehandling på grund af køn i forbindelse med, at en swingerklub havde forskellige entrépriser for mænd og kvinder.
Ligebehandlingsnævnets afgørelse Det var i strid med ligestillingsloven, at den indklagede swingerklub havde forskellige entrépriser for mænd og kvinder.
Sagsfremstilling Der er den 9. februar 2012 klaget over, at en swingerklub havde forskellige entrépriser for mænd og kvinder.
 På tidpunktet for klagens indgivelse fremgik det af swingerklubbens hjemmeside, at entrépriserne for at komme i klubben var:
300 kr. for mænd 200 kr. for par 50 kr. for kvinder Adgang til klubben forudsatte et medlemskab.
Medlemskabet var tilgængeligt for alle mod betaling af et kontingent.
 Prisen for medlemskab var (uafhængigt af køn):
250 kr. for et ½ år 400 kr. for 1 år 100 kr. for et prøve-medlemskab Parternes bemærkninger Klager påstår, at indklagede handler i strid med ligestillingsloven ved at have forskellige entrépriser for mænd og kvinder.
Klager påstår, at indklagede tilbyder kvinderne gratis adgang for at tiltrække mændene.
Han sammenligner situationen med et diskotek, der tager højere entrépriser for mænd end for kvinder.
 Klager henviser til, at det ikke fremgår noget sted, om mænd ydes en særlig service eller lignende som modydelse for den højere entrépris.
 Klager oplyser, at han ikke har besøgt klubben i forbindelse med hans klage, men at han klager af principielle grunde.
 Indklagede har ikke udtalt sig i anledning af klagen.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Ligebehandlingsnævnet finder, at swingerklubben har handlet i strid med ligestillingsloven ved at have forskellige entrépriser for mænd og kvinder Klager får derfor medhold i sin klage.
