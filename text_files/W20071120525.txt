Ankestyrelsens principafgørelse P-12-07 om pensionstillæg - bopælskrav - lejebolig - skat - ophold i udland - under 6 måneder Resume:
En folkepensionist havde bevaret sin bopæl i Danmark under gentagne ophold i Østen.
Folkepensionisten havde bevaret en lejebolig i Danmark og betalte skat i Danmark.
Opholdene i Østen var under 1/2 år.
Der kunne derfor udbetales pensionstillæg under ophold i udlandet.
 Love:
Lov om social pension - lovbekendtgørelse nr. 484 af 29. maj 2007 - § 3 Vejledninger:
Socialministeriets vejledning nr. 53 af 31. august 2007 om folkepension efter lov om social pension - Sagsfremstilling:
En folkepensionist havde igennem mange år opholdt sig en del af året i det samme land i udlandet.
Folkepensionisten lejede et hus og opmagasinerede efterfølgende sit bohave i Østen, da han rejste tilbage til Danmark.
I Danmark havde han en permanent lejebolig stående klar til indflytning.
 Kommunen traf afgørelse om, at folkepensionisten alene var berettiget til folkepensionens grundbeløb under opholdet i udlandet.
 Det sociale nævn stadfæstede kommunens afgørelse.
 Nævnet fandt, at folkepensionisten under sine årlige tilbagevendende rejser til det samme land i udlandet, ikke var berettiget til at få udbetalt pensionstillægget, men han kunne få udbetalt folkepensionens grundbeløb.
Folkepensionisten anførte i klagen, at han havde opretholdt sin hidtidige lejlighed i Danmark.
Han overholdt bestemmelsen om ikke at opholde sig over 6 måneder pr. år i udlandet.
Han anførte endvidere, at der ikke var pligt til at melde flytning til det danske folkeregister, da han rejste til og fra udlandet.
Hans postadresse var under hans ophold i udlandet uændret.
En af hans personlige venner modtog fuld pension fra en anden kommune under sit ophold i udlandet på max. 6 måneder pr. år.
 Sagen blev behandlet i principielt møde med henblik på afklaring af, om en person, der gentagne gange midlertidigt opholdt sig i udlandet, kunne anses for at have bevaret fast bopæl i Danmark.
 Afgørelse:
 Folkepensionisten ansås for at have bevaret fast bopæl i Danmark under sit ophold i udlandet af mindre end 6 måneders varighed pr. år.
Det betød, at folkepensionisten kunne få udbetalt pensionstillæg under opholdet i udlandet.
Han opfyldte således betingelsen om fast bopæl her i landet under sine gentagne årlige ophold i udlandet.
 Ankestyrelsen lagde vægt på, at folkepensionisten havde bevaret sin lejebolig i Danmark, og at han betalte skat her i landet.
 Endelig opholdt han sig i udlandet under 6 måneder i løbet af et år.
 Ankestyrelsen vurderede således, at han, efter en konkret vurdering ikke kunne anses for at have opgivet bopæl i Danmark under sine gentagne ophold i udlandet.
 Ankestyrelsen ændrede således det sociale nævns afgørelse.
