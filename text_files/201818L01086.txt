Ændringsforslag stillet den 30. april 2019 Ændringsforslag til 3. behandling af Forslag til lov om ændring af færdselsloven (Forhøjelse af bødeniveauet for alvorlige sikkerhedskritiske fejl og mangler ved tunge motorkøretøjer og for ulovlig støj fra motordrevne køretøjer) [af transport-, bygnings- og boligministeren (Ole Birk Olesen)]:
Til § 1 Af Rasmus Prehn (S):
 1) I det under nr. 3 foreslåede § 118, stk. 7, ændres »§ 67, stk. 1-3,« til: »§ 67, stk. 1 og 2, som begås af ejeren eller den person (brugeren), som har varig rådighed over køretøjet,«.
[Begrænsning af det forhøjede bødeniveau til kun at gælde ejeren] Bemærkninger Til nr. 1 Ændringsforslaget indebærer, at det foreslåede forhøjede bødeniveau for alvorlige sikkerhedskritiske fejl og mangler ved tunge køretøjer alene vil finde anvendelse i forhold til ejeren eller den person (brugeren), som har varig rådighed over køretøjet.
Bødeniveauet hæves således ikke i forhold til føreren af køretøjet.
Førerens overtrædelser af færdselslovens § 67, stk. 3, vil derfor fortsat skulle straffes med bøde, der for føreren efter gældende praksis som udgangspunkt udmåles til 1.000 kr.
Dette vil også gælde i tilfælde, hvor der måtte være tale om alvorlige sikkerhedskritiske fejl og mangler ved tunge køretøjer.
