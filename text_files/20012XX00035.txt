Skriftlig fremsættelse (9. januar  

 2001) Økonomi- og erhvervsministeren Herved tillader jeg mig for Folketinget at  

 fremsætte:
Forslag til lov om ændring af lov om almene  

 boliger samt støttede private andelsboliger m.v. og lov om  

 andelsboligforeninger og andre boligfællesskaber (Forøgelse af  

 andelsboligkvoten samt ændring af finansieringen af støttede  

 private andelsboliger) (Lovforslag nr.
L 41).
 Lovforslaget er en genfremsættelse af L  

 46 fremsat den 24. oktober 2001 om forslag til ændring af lov om almene  

 boliger samt støttede private andelsboliger m.v., lov om  

 andelsboligforeninger og andre boligfællesskaber og lov om individuel  

 boligstøtte for så vidt angår den del af forslaget, der  

 vedrører forøgelse af andelsboligkvoten samt ændring af  

 finansieringen af støttede private andelsboliger.
 På boligområdet er det regeringens  

 målsætning at sikre balancen på boligmarkedet, jf.  

 regeringsprogrammet "Vækst, velfærd - fornyelse". Der  

 lægges hermed op til at skabe bredere rammer for, at der kan etableres  

 flere boliger og et mere varieret boligudbud, således at der også  

 bliver et større reelt valg mellem de forskellige boligformer på  

 ejer-, leje- og andelsboligmarkedet.
 Baggrunden for regeringens indsats for at sikre flere  

 boliger er, at især i hovedstadsregionen og i de store provinsbyer er  

 boligsituationen præget af fortsat stigende priser på  

 ejerboliger, lange ventelister til både private og almene  

 udlejningsboliger samt en stærkt øget efterspørgsel efter  

 andelsboliger.
 Forslaget om at øge kvoten for støttede  

 private andelsboliger skal ses som en del af regeringens langsigtede  

 investeringsprogram, der desuden omfatter en videreførelse af det  

 almene byggeri og forbedrede rammer for det private udlejningsbyggeri.
Forslaget indebærer dels en forøgelse af  

 kvoten og dels en omlægning og reduktion af støtten til  

 etablering af nye andelsboliger.
Baggrunden herfor er bl.a., at der er  

 konstateret en markant udgiftsvækst for støttede private  

 andelsboliger især i de centrale dele af Hovedstadsregionen,  

 således at de gennemsnitlige anskaffelsesudgifter er nået op  

 på et for støttet byggeri uacceptabelt højt niveau  

 på over 18.000 kr. pr. kvm.
Denne udgiftsvækst har samtidig bredt  

 sig til resten af Hovedstadsregionen og i noget mindre grad til resten af  

 landet.
Der er derfor nødvendigt med initiativer, der bremser  

 opdriften i anskaffelsesudgifterne.
På denne baggrund er det muligt at forøge  

 andelsboligbyggeriet, uden at de offentlige udgifter forøges.
Samtidig  

 fastholdes den støttede andelsbolig som en attraktiv boligform for  

 bl.a. unge børnefamilier og "unge" ældre.  

 Støtteomlægningen betyder en øget økonomisk  

 fleksibilitet for andelshaverne, idet andelsboligforeningen nu får  

 frihed til selv at bestemme, om støtten skal bruges til at  

 nedsætte størrelsen af andelsindskuddet eller af  

 realkreditlånet.
Lovforslaget har til formål at fremme byggeriet af  

 støttede andelsboliger samt at fremme mobiliteten på  

 boligmarkedet.
Andelsboligen er en attraktiv boligform, som især  

 efterspørges af seniorer ikke mindst i forbindelse med etableringen  

  af seniorbofællesskaber og af unge børnefamilier.
Et  

 øget byggeri af andelsboliger vil derfor fremme mobiliteten på  

 boigmarkedet og skabe nye muligheder for bl.a. børnefamilier.
Lovforslaget indeholder forslag om forøgelse af andelsboligkvoten  

 fra de nuværende 1.000 boliger til 1.800 boliger årligt.
Det  

 foreslås endvidere, at finansieringen og den løbende  

 støtte omlægges, således at den statslige støtte  

 alene ydes som et engangstilskud på 1.200 kr. pr. m² , dog maks.  

 132.000 kr. pr. bolig.
Hermed er det muligt at forøge  

 andelsboligbyggeriet, uden at de offentlige udgifter forøges.
Det er  

 hensigten ved fordelingen af den forøgede kvote især at  

 tilgodese de byområder, hvor presset på boligmarkedet er  

 størst.
Forslaget indebærer samlet set mindreudgifter for stat og kommuner.  

 Forslaget om kvoteforhøjelse og støtteomlægning for nye  

 andelsboliger indebærer mindreudgifter for stat og kommuner på 27  

 mio.kr. pr. tilsagnsårgang, opgjort i nutidsværdi.
Forslaget  

 skønnes endvidere at have begrænsede administrative konsekvenser  

 for staten.
Ingen af lovforslagets elementer skønnes at have  

 nævneværdige administrative konsekvenser for kommunerne.
Forslaget om andelsboliger indebærer en begrænset  

 administrativ lettelse for realkreditinstitutterne.
Endvidere skønnes  

 forslaget at medføre en meget begrænset administrativ  

 merbelastning de private andelsboligforeninger.
Herudover skønnes  

 lovforslaget ikke at have nævneværdige økonomiske eller  

 administrative konsekvenser for erhvervslivet.
 Lovforslaget foreslås at træde i kraft den 1. april 2002.  

 Bevillingsrammen fastsættes på de årlige finanslove.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
