Ligebehandlingsnævnets afgørelse om køn - adgangsbegrænsning - ej medhold J.nr. 7100204-12 Klagen drejede sig om forskelsbehandling på grund af køn i forbindelse med, at en virksomhed havde et tilbud om et kursus med rabat for selvstændige erhvervsdrivende kvinder.
Det følger af bekendtgørelse om initiativer til fremme af ligestilling, der er udstedt i medfør af ligestillingsloven og ligebehandlingsloven, at det er tilladt at etablere kursus- eller uddannelsesvirksomhed for det ene køn af op til seks måneders varighed, såfremt formålet er at fremme ligestilling eller lige adgang til beskæftigelse, uddannelse og ledelse for mænd og kvinder.
Nævnet fandt, at bekendtgørelsen gav indklagede mulighed for at etablere det omhandlede kursus forbeholdt kvinder.
Nævnet lagde vægt på, at formålet med kurset primært var at forbedre kvinders muligheder som selvstændige erhvervsdrivende.
 Klager fik derfor ikke medhold i sin klage.
 Klagen drejer sig om påstået forskelsbehandling på grund af køn i forbindelse med, at en virksomhed havde et tilbud om et kursus med rabat kun for selvstændige erhvervsdrivende kvinder.
Ligebehandlingsnævnets afgørelse Det var ikke i strid med ligestillingsloven, at indklagedes tilbud om kurset "Business Bootcamp" var forbeholdt kvinder.
 Det var ikke i strid med ligestillingsloven at indklagede gav rabat til kvinder, der betalte den fulde kursusafgift ved tilmelding til kurset "Business Bootcamp".
Sagsfremstilling I efteråret 2011 deltog klager, der er en mand, i et seminar på en messe.
 Indklagede havde på messen et tilbud om et kursus kaldet "Business Bootcamp" til kvinder, der er selvstændige erhvervsdrivende.
 Kurset var kun for kvinder, og forudsætningerne for at deltage var, at man var selvstændig eller tæt på at have egen virksomhed.
 Kurset indeholdt:
 6 intensive digitale undervisningsmoduler  6 digitale arbejdsbøger  3 live heldags-workshopdage i København eller Vejle  3 live 60 minutters Q&A teleklasser  Eksklusivt Lukket Business Bootcamp debatgruppe  Personlige Business Buddies  30 minutters 1:1 personlig konsultation Kurset blev udbudt med mulighed for rabat til de kvinder, der havde forudsætningerne og som ønskede at deltage i kurset.
 Kurset blev udbudt med 4 betalingsmuligheder.
 1) betaling i 6 rater hvor den samlede pris var 29.400 kr.
 2) betaling i 4 rater - samlet pris 25.988 kr. - rabat 3.412 kr.
 3) betaling i 3 rater - samlet pris 24.400 kr. - rabat 5.000 kr.
 4) det fulde beløb betalt ved tilmeldingen til en samlet pris på 22.900 kr. - rabat 6.500 kr.
Indklagede har på deres hjemmeside et tilbud om et andet kursus kaldet "Sådan bliver du ekspert" til både mænd og kvinder.
Dette kursus målretter sig personer, der ønsker at lære, hvordan man etablerer sig som en ekspert og autoritet og herved tiltrækker kunder, bliver genkendelig i ens fag og tjener flere penge.
Parternes bemærkninger Klager påstår, at det er forskelsbehandling, at indklagede forbeholder deres kursus "Business Bootcamp" for kvinder.
 Klager gør gældende, at han på messen ikke blev gjort opmærksom på, at der fandtes et andet kursus, som han kunne tilmelde sig.
 Klager påstår endvidere, at det er forskelsbehandling, at rabatten på 6.500 kr. kun gives på kurset "Business Bootcamp" og ikke også på kurset "Sådan bliver du ekspert".
 Indklagede påstår indledningsvis, at kurset "Business Bootcamp" ikke er i strid med ligestillingsloven.
 Indklagede oplyser, at kurset "Business Bootcamp" ikke udbydes til alle kvinder, men kun udbydes til kvinder, der er selvstændige erhvervsdrivende eller tæt på at være det.
 Indklagede henviser til, at kurset "Sådan bliver du ekspert", hvor selvstændige mænd med interesse for samme emne kan henvende sig, er tilgængeligt både for mænd og kvinder.
 Indklagede påråber sig ligestillingslovens § 3a, alternativt bekendtgørelse om initiativer til fremme af ligestilling § 2.
Indklagede påstår, at kurset "Business Bootcamp" er medvirkende til at forbedre selvstændige erhvervsdrivende kvinders kompetencer og give dem et netværk.
Kvinderne får gennem kurset mulighed for at udvikle sig forretningsmæssigt i et trygt miljø, som skaber rammer for vidensdeling og erfaringsudveksling.
Indklagede gør gældende, at der i branchen for selvstændige erhvervsdrivende er en lavere repræsentation af kvinder end mænd, og formålet med kurset er at sætte fokus på selvstændige erhvervsdrivende kvinder og forbedre deres udviklingsmuligheder.
Igennem dette fremmes ligestillingen af mænd og kvinder.
 Indklagede gør endvidere gældende, at et kursus der fokuserer på netværk og udvikling af forretningskompetencer, er et hensigtsmæssigt middel til at forbedre kvinders muligheder som selvstændige erhvervsdrivende.
Indklagede gør endelig gældende, at rabatten på de 6.500 kr. kun gives til de deltagere, der vælger at betale det fulde beløb ved tilmeldingen.
Indklagede begrunder rabatten med den økonomiske fordel, der er ved, at betaling sker samtidig med tilmeldingen.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Det følger af § 2 i bekendtgørelse om initiativer til fremme af ligestilling, der er udstedt i medfør af ligestillingsloven og ligebehandlingsloven, at det er tilladt at etablere kursus- eller uddannelsesvirksomhed for det ene køn af op til seks måneders varighed, såfremt formålet er at fremme ligestilling eller lige adgang til beskæftigelse, uddannelse og ledelse for mænd og kvinder.
 Ligebehandlingsnævnet finder, at bekendtgørelsen giver indklagede mulighed for at etablere det omhandlede kursus forbeholdt kvinder og i forbindelse hermed yde dem rabat ved betalingen af den fulde kursusafgift i forbindelse med tilmeldingen.
 Nævnet har herved lagt vægt på, at formålet med kurset primært er at forbedre kvinders muligheder som selvstændige erhvervsdrivende.
 Klager får derfor ikke medhold i sin klage.
