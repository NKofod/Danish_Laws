Skriftlig fremsættelse (9. november 2017) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om erhvervsuddannelser og lov om Arbejdsgivernes Uddannelsesbidrag (Øget søgning til erhvervsuddannelse for voksne m.v.) (Lovforslag nr.
L 83) Tilgangen til erhvervsuddannelse for voksne (euv) har ikke udviklet sig som forventet.
Endvidere har implementeringen af erhvervsuddannelse for voksne været kompleks, ligesom det har vist sig vanskeligt at gennemføre undervisningen for voksne erhvervsuddannelseselever i overensstemmelse med erhvervsuddannelsesreformens intentioner.
Kredsen af partier bag aftalen om erhvervsuddannelsesreformen (V, K, LA, DF, S, R og SF) er på denne baggrund nået til enighed om en række tiltag i forhold til erhvervsuddannelse for voksne.
Lovforslaget tager sigte på at gennemføre de aftalte justeringer gennem ændringer af kapitel 7 d i lov om erhvervsuddannelser samt kapitel 4 i lov om Arbejdsgivernes Uddannelsesbidrag.
 Med lovforslaget lægges endvidere op til at tydeliggøre § 58 i lov om erhvervsuddannelser vedrørende ret til at forlænge en uddannelsesaftale i forbindelse med lovligt fravær fra uddannelsesstedet, fx som følge af graviditet, barsel eller længerevarende sygefravær, samt praktikvirksomhedernes forpligtelser i denne henseende.
Med lovforslaget lægges derudover op til at ændre § 33 i lov om erhvervsuddannelser med sigte på at indføre digitale beviser for erhvervsuddannelserne.
Den foreslåede ændring sker med henblik på at lette de administrative procedurer ved overgangen fra en erhvervsuddannelse til en videregående uddannelse.
Det er hensigten, at det i første omgang er skolebeviset og uddannelsesbeviset, der digitaliseres, men ikke praktikerklæringer.
Desuden er det hensigten at lette procedurerne for elever, som efter gennemført erhvervsuddannelse ønsker optagelse på en videregående uddannelse, sådan at optagelsesproceduren for disse elever sidestilles med optagelsesproceduren for elever med en gymnasial uddannelse.
Med lovforslaget lægges endelig op til at lempe kravet i § 48 i lov om erhvervsuddannelser om, at såkaldt korte uddannelsesaftaler skal omfatte mindst en skoleperiode og mindst en praktikperiode af en erhvervsuddannelsens hovedforløb.
Med lovforslaget vil kravet for sådanne korte uddannelsesaftaler fremover være, at de fortsat skal indeholde mindst en hel skoleperiode samt enten en hel eller en del af en praktikperiode af uddannelsens hovedforløb.
Hensigten er, at flere elever og virksomheder indgår korte uddannelsesaftaler frem for delaftaler under skolepraktik, hvorved grundlaget for vekseluddannelsesprincippet styrkes.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
