Skriftlig fremsættelse (20. december 2017) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af barselsloven (Fraværsret til fædre og medmødre, hvis barnet er dødfødt, dør eller bortadopteres inden den 32. uge efter fødslen samt fraværsret til begge adoptanter, hvis barnet dør inden 32 uger efter modtagelsen af barnet) (Lovforslag nr.
L 121) Lovforslaget indeholder følgende elementer:
 - Fædre, medmødre og adoptanter får ret til fravær i 14 uger i forbindelse med et barns død eller bortadoption inden den 32. uge efter fødslen eller modtagelsen af barnet.
 - Der indføres en pligt til at varsle fraværet over for arbejdsgiveren uden ugrundet ophold.
 - Anmeldelsespligten for ledige ændres således, at ledige får samme frist på 8 uger efter barnets død eller bortadoption til at anmelde fraværet til arbejdsløshedskassen, som lønmodtagere og selvstændige har til at anmode om barselsdagpenge.
 Forslaget skønnes at indebære statslige merudgifter for ca. 22 mio. kr. årligt.
 Lovforslaget skønnes at indebære ubetydelige administrative konsekvenser for erhvervslivet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
