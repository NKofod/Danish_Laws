 Udgiften til personlig rådgiver kan kræves refunderet af barnets  

 tidligere opholdskommune, såfremt der er tale om særskilt vederlæggelse.
 MEDDELELSE OM AFGØRELSEN:
 I en skrivelse af 10. april 1978 har en kommune forelagt det spørgsmål, om  

 udgiften til en personlig rådgiver kan kræves refunderet af barnets tidligere  

 opholdskommune, der har anbragt barnet i familiepleje i den nuværende  

 opholdskommune.
 Efter fornyet overvejelse af dette spørgsmål har socialministeriet udtalt,  

 at bistandslovens § 133, stk. 2, og henvisningen hertil i socialministeriets  

 cirkulære af 9. oktober 1975, pkt. 41, kun angår spørgsmålet om statsrefusion  

 og således ikke kan anvendes til en afgrænsning af, hvilke udgifter en  

 kommune kan kræve refunderet efter bistandslovens regler om  

 opholdskommuneforpligtelser.
 Da beslutningen om at beskikke personlig rådgiver er en del af  

 beslutningen om anbringelse i familiepleje, må udgifterne vedrørende  

 rådgiveren efter socialministeriets mening omfattes af § 11 - også i  

 tilfælde, hvor barnets opholdskommune er bedt om at beskikke rådgiver.  

 Såfremt der ikke er tale om særskilt vederlæggelse, men om en socialarbejder,  

 der for sin sædvanlige løn udfører rådgivningen som en del af sit almindelige  

 arbejde, vil der dog ikke kunne tilbageføres nogen del af udgifterne til  

 lønnen.
