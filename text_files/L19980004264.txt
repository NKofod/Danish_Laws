Bekendtgørelse  

 af  

 aftale af 29. marts 1993 mellem Danmark, Finland, Island,  

 Norge og Sverige om samarbejde vedrørende bekæmpelse af  

 forurening af havet med olie eller andre skadelige stoffer Danmark har den 22. april 1993 godkendt den i  

 København den 29. marts 1993 underskrevne aftale mellem Danmark,  

 Finland, Island, Norge og Sverige om samarbejde vedrørende  

 bekæmpelse af forurening af havet med olie eller andre skadelige  

 stoffer.
 Aftalen har følgende ordlyd:
AFTALE  

 mellem Danmark, Finland, Island, Norge og Sverige om samarbejde  

 vedrørende bekæmpelse af forurening af havet med olie eller  

 andre skadelige stoffer Regeringerne i Danmark, Finland, Island, Norge og  

 Sverige, som er enige om, at forurening af havet med olie eller  

 andre skadelige stoffer kan udgøre en alvorlig trussel mod det marine  

 miljø og disse staters væsentlige interesser, som er overbevist om, at beskyttelse af det marine  

 miljø kræver aktivt samarbejde og gensidig hjælp staterne  

 imellem, som påskønner de fremskridt, som allerede er  

 opnået staterne imellem, vedrørende foranstaltninger mod  

 olieforurening af havet, som tilstræber at forbedre samarbejdet yderligere  

 for at beskytte det marine miljø mod forurening med olie eller andre  

 skadelige stoffer, er blevet enige om følgende:
Artikel 1 Generelle forpligtelser Parterne forpligter sig til at samarbejde om at beskytte  

 det marine miljø mod forurening af havet med olie eller andre  

 skadelige stoffer, som udgør en alvorlig og overhængende trussel  

 mod en eller flere parters væsentlige interesser.
Artikel 2 Anvendelsesområder Denne aftale anvendes ved forurening af havet med olie  

 eller andre skadelige stoffer inden for parternes indre farvande,  

 territorialfarvand og øvrige vandområder inden for parternes  

 respektive fiskeri-, kontinentalsokkel- og økonomiske  

 zonegrænser.
Disse grænser anvendes ved afgrænsningen efter  

 denne aftale mellem parternes vandområder, såfremt parterne ikke  

 har aftalt andet.
Artikel 3 Overvågning Parterne er inden for deres respektive vandområder  

 ansvarlige for en hensigtsmæssig overvågning.
Parterne aftaler  

 indbyrdes en fælles overvågning eller samordner  

 overvågningen.
Artikel 4 Undersøgelse Hvis en forurening af havet med olie eller andre skadelige  

 stoffer, som kan udgøre en alvorlig trussel mod et marine  

 miljø, opdages i forbindelse med overvågningen, eller en part  

 på anden måde har fået kendskab til en sådan trussel  

 inden for sit vandområde, skal parten umiddelbart lade den foreliggende  

 situation undersøge for at de nødvendige foranstaltninger skal  

 kunne træffes.
Artikel 5 Rapportering 1. En part, som har fået kendskab til en betydelig  

 forurening af havet med olie eller andre skadelige stoffer, skal umiddelbart  

 underrette de øvrige parter om denne samt om de foranstaltninger, som  

 er blevet truffet eller som er planlagt.
 2. En part skal umiddelbart underrette anden part om en  

 konstateret overtrædelse af bestemmelser til forebyggelse af forurening  

 af havet med olie eller andre skadelige stoffer, såfremt  

 overtrædelsen er indtruffet i den anden parts vandområde.
Artikel 6 Bevisførelse Parterne skal i størst muligt omfang yde hinanden  

 bistand til at sikre bevisførelse i forbindelse med retslige  

 foranstaltninger ved forurening af havet med olie eller andre skadelige  

 stoffer, når den skyldes formodede overtrædelser af bestemmelser,  

 samt for fremsættelse af erstatningskrav for udgifter og skader i  

 anledning af en sådan forurening.
Artikel 7 Bekæmpelse 1. Parterne skal oprette et hensigtsmæssigt  

 beredskab til bekæmpelse af forurening af havet med olie eller andre  

 skadelige stoffer.
 2. Ved oprettelsen af det nationale beredskab skal der  

 tages hensyn til, at bistand også skal kunne ydes anden part.
 3. Parterne skal træffe passende foranstaltninger  

 til bekæmpelse inden for deres vandområde af forurening af havet  

 med olie eller andre skadelige stoffer, særligt hvis forureningen kan  

 spredes til anden parts vandområde.
Artikel 8 Bistand 1. En part, som behøver hjælp ved  

 bekæmpelsen inden for sit vandområde af forurening af havet med  

 olie eller andre skadelige stoffer, kan anmode om bistand fra de andre  

 parter.
En part, som modtager en anmodning om bistand, skal gøre, hvad  

 der er muligt, for at yde en sådan hjælp.
2. En parts myndighed, som er ansvarlig for  

 bekæmpelsen af forurening af havet med olie eller andre skadelige  

 stoffer, kan anmode om bistand direkte hos en anden parts kompetente  

 myndighed.
Den myndighed, som modtager anmodningen om bistand, afgør  

 om denne kan ydes.
 3. Den parts myndighed, som anmoder om hjælp, har  

 det fulde ansvar for ledelsen af indsatsen inden for eget vandområde.  

 Personale fra den hjælpende part står til rådighed under  

 ledelse af egne arbejdsledere og udfører tjenesten på den  

 hjælpsøgende parts territorium efter de tjenestebestemmelser,  

 der gælder i egen stat.
Artikel 9 Grænsepassage 1. Det påhviler den hjælpsøgende part  

 at sikre, at køretøjer, redningsmateriel og andet udstyr, som  

 anvendes i forbindelse med en indsats, må føres over  

 grænserne uden ind- og udførselsformaliteter og uden at skulle  

 betale told, skatter og andre afgifter.
Køretøjer,  

 redningsmateriel og andet udstyr må anvendes i overensstemmelse med de  

 i den hjælpende stat gældende bestemmelser uden særlig  

 tilladelse.
Efter afsluttet indsats skal køretøjer,  

 redningsmateriel og andet udstyr føres ud af landet så snart som  

 muligt.
Tilsvarende gælder i forbindelse med øvelser.
2. Hvis bistanden består af militært personel,  

 statsfartøj, statsluftfartøj og militære  

 køretøjer, som kræver særlig adgangstilladelse,  

 skal den myndighed i den hjælpsøgende stat, som anmoder om  

 bistand, udvirke en sådan tilladelse.
Inden tilladelsen er givet,  

 må territorialgrænsen ikke overskrides.
 3. Parterne skal på den hjælpsøgende  

 eller den hjælpende parts anmodning træffe foranstaltninger til  

 at lette en transit gennem eget territorium til og fra den  

 hjælpsøgende parts territorium af behørigt anmeldt  

 personale, køretøj, redningsmateriel og andet udstyr i  

 forbindelse  med bistanden.
Artikel 10 Erstatning for udgifter Udgifter for hjælpeindsatsen i overensstemmelse med  

 denne overenskomst betales efter nedenstående bestemmelser,  

 såfremt der i de enkelte tilfælde ikke er truffet aftale om  

 andet.
 a)	Den hjælpende part har ret til erstatning af den  

 hjælpsøgende part for udgifter for sine foranstaltninger, i det  

 omfang disse kan henføres til den ydede bistand.
b)	Den hjælpsøgende part kan når som helst  

 tilbagekalde sin anmodning om bistand.
Den hjælpende part har i  

 sådanne tilfælde ret til erstatning for de udgifter, som den har  

 pådraget sig.
 c)	Den hjælpende part skal altid være beredt til at  

 overlade den hjælpsøgende part oplysning om de skønnede  

 udgifter for bistanden.
 d)	De direkte udgifter skal ligge til grund for  

 udgiftsberegningerne.
 e)	Disse bestemmelser begrænser ikke parternes ret til at  

 kræve udgifterne dækket af trediemand i overensstemmelse med  

 andre bestemmelser og regler, som kommer til anvendelse efter national  

 lovgivning eller folkeretten.
Artikel 11 Skadeserstatning 1. Den  hjælpsøgende part er ansvarlig for  

 skader, som forårsages af bistanden og som ydes i overensstemmelse med  

 denne overenskomst.
Den hjælpsøgende part er forpligtet til at  

 deltage i en retssag eller at forhandle om forlig vedrørende krav om  

 skadeserstatning, som rettes fra tredjemand mod den hjælpende part  

 eller dennes personale.
Den hjælpsøgende part er ansvarlig for  

 udgifter som følge af en retssag og for andre udgifter, som kan  

 henføres til sådanne krav.
 2. Den hjælpsøgende part skal erstatte den  

 hjælpende part for dødsfald eller personskade, som  

 tilføjes dennes personale, ligesom for tab eller skade på udstyr  

 eller materiel, som er forårsaget ved bistanden.
 3. Den hjælpende part svarer dog for skader, som  

 indtræffer på eget territorium.
 4. Den hjælpsøgende part  har ret til at  

 fremsætte modkrav på erstatning, som parten har givet i  

 overensstemmelse med denne artikel, mod den af det hjælpende personale,  

 som forsætligt eller ved grov uagtsomhed har forårsaget  

 skaden.
Artikel 12 Generel informationsudveksling Parterne skal underrette hinanden om:
a)	deres organisation og beredskab samt de myndigheder, som har til  

 opgave at bekæmpe forurening af havet med olie eller andre skadelige  

 stoffer og for overvågning, b)	deres erfaringer med anvendelsen af midler og metoder ved  

 bekæmpelse af havforurening samt resultatet af  

 overvågningsvirksomheden, og c)	deres tekniske forskning og udvikling.
Artikel 13 Aftalens gennemførelse 1. Parterne skal virke for en udvikling af samarbejdet  

 på området ved at udarbejde planer og retningslinier samt ved at  

 gennemføre øvelsesvirksomhed.
2. For den praktiske gennemførelse af denne aftale  

 antages det, at parternes kompetente myndigheder står i direkte kontakt  

 med hinanden.
Dette kan også ske på regionalt og lokalt niveau i  

 overensstemmelse med de planer og retningslinier, som udarbejdes af  

 parterne.
 3. Møder skal holdes inden for denne aftales  

 rammer, når det findes at være passende.
Artikel 14 Ændring af aftalen 1. Forslag fra en part til ændring af denne aftale  

 behandles på et møde parterne imellem.
Hvis forslaget accepteres  

 enstemmigt, skal det danske udenrigsministerium underrette parterne om  

 ændringen.
 2. Ændringen træder i kraft 30 dage efter den  

 dag, da samtlige parter har givet det danske udenrigsministerium meddelelse  

 om deres godkendelse af ændringen.
 Det danske udenrigsministerium underretter de  

 øvrige parter om modtagelsen af disse meddelelser og om tidspunktet  

 for ændringens ikrafttrædelse.
Artikel 15 Ikrafttrædelse Aftalen træder i kraft 30 dage efter den dag, da  

 samtlige parter har givet det danske udenrigsministerium meddelelse om deres  

 godkendelse af aftalen.
 Det danske udenrigsministerium underretter de  

 øvrige parter om modtagelsen af disse meddelelser og om tidspunktet  

 for aftalens ikrafttrædelse.
 For Færøernes og Grønlands vedkommende  

 træder aftalen dog først i kraft 30 dage efter, at det danske  

 udenrigsministerium underretter de øvrige parter om, at betingelserne  

 herfor er opfyldt.
Artikel 16 Ophævelse af tidligere aftale Ved denne aftales ikrafttrædelse ophæves  

 overenskomsten af 16. september 1971 mellem Danmark, Finland, Norge og  

 Sverige om samarbejde vedrørende foranstaltninger mod olieforurening  

 af havet.
Artikel 17 Udtrædelse En part kan opsige aftalen ved skriftlig meddelelse herom  

 til det danske udenrigsministerium, som underretter de øvrige parter  

 om modtagelsen af meddelelsen og om dens indhold.
 En opsigelse gælder kun den part, som har afgivet  

 den, og får virkning 6 måneder efter den dag, da det danske  

 udenrigsministerium modtog meddelelsen om opsigelsen.
Artikel 18 Aftalens deponering Originaleksemplaret af denne aftale deponeres i det danske  

 udenrigsministerium, som tilstiller de øvrige parter bekræftede  

 genparter heraf.
 Til bekræftelse heraf har undertegnede  

 befuldmægtigede repræsentanter undertegnet denne aftale.  

 Udfærdiget i København den 29. marts 1993 i et eksemplar  

 på dansk, finsk, islandsk, norsk og svensk, hvilke tekster alle har  

 samme gyldighed.
 For Danmarks regering:
Svend Auken Soumen hallituksen puolesta:
Johannes Bäckstróm Fyrir  ríkisstjórn Islands:
Haukur Ólafsson For Norges regjering:
Arne Arnesen För Sveriges regering:
Håkan Damm Aftalen som i henhold til artikel 15 trådte i kraft  

 den 16. januar 1998, trådte endvidere i kraft for Færøerne  

 og Grønland på denne dato.
Ved aftalens ikrafttræden ophævedes i henhold  

 til artikel 16 overenskomst af 16. september 1971 mellem Danmark, Finland,  

 Norge og Sverige om samarbejde vedrørende foranstaltninger mod  

 olieforurening på havet, jf.
Udenrigsministeriets bekendtgørelse  

 nr. 89 af 12. oktober 1971, Lovtidende C.
