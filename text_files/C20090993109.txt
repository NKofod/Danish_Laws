Bilag 1 Cirkulære om organisationsaftale for visse specialister og ledere på Transportministeriets område Generelle bemærkninger 1. Finansministeriet og Statstjenestemændenes Centralorganisation II har indgået vedlagte organisationsaftale for visse specialister og ledere på Transportministeriets område.
 Organisationsaftalen udgør sammen med fællesoverenskomsten mellem Finansministeriet og Statstjenestemændenes Centralorganisation II, Lærernes Centralorganisation og Overenskomstansattes Centralorganisation det samlede overenskomstgrundlag.
 2. Der er mellem Finansministeriet og Statstjenestemændenes Centralorganisations enighed om, at medarbejdere i de anførte stillingskategorier, der hidtil har været ansat på tjenestemandslignende vilkår eller ansat på individuel kontrakt, samt medarbejdere i Færdselsstyrelsen, der har været omfattet af organisationsaftaler for Statens Bilinspektion, omfattes af organisationsaftalen og overgår til nyt lønsystem fra organisationsaftalens ikrafttræden.
 3. Cirkulæret har virkning fra den 1. april 2009. Samtidig ophæves cirkulære af 16. december 2003 (Perst.nr. 087-03) om organisationsaftale for synsmedarbejdere og synsledere i Statens Bilinspektion samt cirkulære af 22. august 2003 (Perst.nr. 052-03) om organisationsaftale for områdeledere i Statens Bilinspektion.
Personalestyrelsen, den 30. november 2009 Helle Hoff Organisationsaftale for visse specialister og ledere på Transportministeriets område Denne organisationsaftale supplerer og/eller fraviger fællesoverenskomsten mellem Finansministeriet og Statstjenestemændenes Centralorganisation II, Lærernes Centralorganisation og Overenskomstansattes Centralorganisation (CO II/LC/OC-fællesoverenskomsten).
§ 1. Dækningsområde Organisationsaftalen omfatter visse specialister og ledere i Statens Luftfartsvæsen, Trafikstyrelsen, Færdselsstyrelsen og Havarikommissionen, der varetager ikke-akademisk arbejde af overvejende teknisk/teknisk-operativ karakter.
 Stk. 2. Organisationsaftalen omfatter endvidere ansatte, som parterne er enige om at henføre hertil.
 Stk. 3. Organisationsaftalen dækker ikke ansatte, der er omfattet af anden organisationsaftale eller overenskomst.
 Stk. 4. Organisationsaftalen omfatter ikke stillinger, der er klassificeret i lønramme 37 og højere, eller som efter aftalens ikrafttræden klassificeres i lønramme 37 eller højere.
§ 2. Lønsystemet Lønsystemet er aftalt i henhold til den enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
 Stk. 2. Lønsystemet består af en basisløn, jf. § 3, og en tillægsdel, jf. §§ 4-6. Tillægsdelen omfatter centrale tillæg samt lokalt aftalte funktionstillæg, kvalifikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Alle basislønninger og tillæg er angivet i årligt grundbeløb (niveau 1. oktober 1997).
 Stk. 5. Den timeløn, der lægges til grund ved beregning af overarbejdsgodtgørelse, udgør 1/1924 af den samlede faste løn (inkl. evt. personligt tillæg (udligningstillæg) samt eventuelle tillæg, der er videreført fra det gamle lønsystem, men ekskl. eventuelle rådighedstillæg). Dertil ydes overtidstillæg efter reglerne i aftale om arbejdstid for tjenestemænd i staten.
§ 3. Basisløn De ansatte indplaceres i en af de i stk. 2-5 nævnte løngrupper, jf. dog § 13, stk. 1. Indplacering sker i forhold til opgaverne i den pågældende stilling.
 Stk. 2. Til løngruppe 1 henføres stillinger som viceluftfartsinspektør, der indebærer varetagelse af selvstændigt, kvalificeret arbejde på områder, der forudsætter relevant uddannelse og erfaring, eller som kræver stor specialviden, eller på områder med ledelsesansvar for et mindre antal underordnede.
 Basislønnen i løngruppe 1 udgør 241.000 kr.
 Stk. 3. Til løngruppe 2kan henføres stillinger som trafikinspektør, luftfartsinspektør og bilsynsinspektør, der indebærer varetagelse af selvstændigt, kvalificeret arbejde på betydende større områder, der forudsætter en væsentlig, relevant uddannelse og betydelig erfaring og viden, eller hvor der er tale om områder med selvstændig kompetence i afgørelser og et ikke ubetydeligt ansvar eller ledelsesansvar for et større antal underordnede.
 Basislønnen i løngruppe 2 udgør 251.000 kr.
 Stk. 4. Til løngruppe 3 kan henføres stillinger som trafikinspektør, luftfartsinspektør og bilsynsinspektør, der indebærer varetagelse af selvstændigt, kvalificeret arbejde på betydende store områder, der forudsætter en betydelig og relevant uddannelse samt meget stor erfaring og viden, eller som kræver selvstændig kompetence i afgørelser og betydeligt ansvar eller indbefatter lederbeføjelser.
 Basislønnen i løngruppe 3 udgør 272.000 kr.
Stk. 5. Til løngruppe 4 kan henføres stillinger som trafikinspektør, luftfartsinspektør, bilsynsinspektør og havariinspektør, der indebærer varetagelse af selvstændigt, særligt kvalificeret arbejde på store områder af væsentlig betydning, der forudsætter en betydelig og relevant uddannelse samt meget stor erfaring og viden, eller som kræver selvstændig kompetence i afgørelser og betydeligt ansvar.
Ved indplacering under denne løngruppe af andre end havariinspektører er det en forudsætning, at stillingen indbefatter ledelsesbeføjelser.
 Basislønnen i løngruppe 4 udgør 292.000 kr.
 § 4. Tillæg mv.
 Der kan lokalt aftales tillæg for særlige funktioner, der varetages i stillingen eller stillingsgruppen.
 Stk. 2. Der kan lokalt aftales tillæg for kvalifikationer mv., det vil sige på grundlag af den ansattes faglige og personlige kvalifikationer, kvaliteten i opgavevaretagelsen, balancen i forhold til tilsvarende stillinger på det øvrige arbejdsmarked eller af hensyn til rekruttering og fastholdelse.
 Stk. 3. Tillæg efter stk. 1 og 2 kan aftales i form af varige tillæg eller midlertidige tillæg, jf. § 7.
 Stk. 4. Herudover kan der lokalt aftales engangsvederlag, f.eks. som honorering af en særlig indsats, jf. § 8.
 Stk. 5. Der kan lokalt aftales supplerende resultatbaserede lønordninger, efter hvilke der udbetales resultatløn i form af tillæg for den pågældende måleperiode, i det omfang de på forhånd definerede mål er opnået.
§ 5. Tillæg til havariinspektører Til havariinspektører for civil luftfart ydes et pensionsgivende tillæg på 34.900 kr.
 Stk. 2. Til havariinspektører for jernbane ydes et pensionsgivende tillæg på 12.900 kr.
 § 6. Tillæg til luftfartsinspektører mv.
Aftale af 9. november 2007 mellem Statens Luftfartsvæsen og Trafikforbundet om funktions-/rådighedstillæg til udgående luftfartsinspektører finder tilsvarende anvendelse for overenskomstansatte inden for de rammer, der fremgår af aftalen.
Tillægget er pensionsgivende.
 Stk. 2. Der ydes et ikke pensionsgivende funktionstillæg på 15.000 kr. til luftfartsinspektører, hvor det er en forudsætning, at de pågældende har JAR-FCL ATPL certifikat.
§ 7. Forhandling og aftale af varige og midlertidige tillæg Aftaler om varige og midlertidige tillæg til ansatte i løngruppe 1-3 indgås mellem ansættelsesmyndigheden og den forhandlingsberettigede organisation eller den, som organisationen har delegeret forhandlings- og aftaleretten til.
Stk. 2. Aftaler om varige og midlertidige tillæg til ansatte i løngruppe 4 indgås på grundlag af en forhandling mellem ledelsen og den enkelte ansatte, som kan vælge under forhandlingen at lade sig bistå af den forhandlingsberettigede organisation.
Resultatet af forhandlingen indsendes til den forhandlingsberettigede organisations godkendelse.
Stk. 3. Hvis resultatet af forhandlingen ikke kan godkendes, kan den forhandlingsberettigede organisation inden for en frist af 10 arbejdsdage fra modtagelsen af resultatet af forhandlingerne kræve optaget forhandling med ledelsen.
Såfremt et sådant krav ikke er fremsat inden fristens udløb, anses forhandlingsresultatet for godkendt af organisationen.
Ved beregning af fristen ses bort fra perioden 1.- 15. juli.
Fristen kan ved aftale forlænges.
 Stk. 4. Såfremt den ansatte ikke selv ønsker at forhandle varige og midlertidige tillæg med ledelsen, føres forhandlingen med henblik på indgåelse af aftale herom direkte mellem ansættelsesmyndigheden og den forhandlingsberettigede organisation.
§ 8. Forhandling og aftale af engangsvederlag Engangsvederlag til ansatte i løngruppe 1-3 aftales mellem ledelsen og den forhandlingsberettigede organisation eller den, som organisationen har delegeret forhandlings- og aftaleretten til.
Stk. 2. For ansatte i løngruppe 4 fastsættes engangsvederlag af ledelsen efter forhandling med den enkelte ansatte.
Engangsvederlag kan f.eks. ydes som honorering af særlig indsats, resultatløn og honorering af merarbejde.
§ 9. Pension Pensionsbidraget udgør 18 pct. af basisløn efter § 3 og af tillæg efter §§ 4 og 5, § 6, stk. 1 og § 7 samt af eventuelt tillæg i henhold til § 13, stk. 3 og 5. 1/3 af pensionsbidraget anses for at være den ansattes eget bidrag.
Lønspecifikationen skal indeholde oplysninger herom.
 Stk. 2. Ansættelsesmyndigheden indbetaler pensionsbidragene til CO II Pension i PFA.
 Cirkulærebemærkning til § 9:
Ved OK08 er det aftalt som ændring til rammeaftalen om nye lønsystemer, at der lokalt kan aftales pensionsbidrag af engangsvederlag og resultatløn.
I givet fald udgør pensionsbidraget 18 pct.
§ 10. Midlertidig tjeneste i højere stilling Under midlertidig tjeneste i højere stilling anvendes de for statens tjenestemænd gældende regler.
§ 11. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten.
§ 12. Øvrige bestemmelser De ansatte er ikke omfattet af aftalerne om lokal- og chefløn.
§ 13. Overgang for allerede ansatte til det nye lønsystem Allerede ansatte indplaceres på grundlag af den hidtidige lønramme efter nedenstående bestemmelser:
1) Ansatte i lønramme 25-28 indplaceres i løngruppe 1 2) Ansatte i lønramme 29-31 indplaceres i løngruppe 2 3) Ansatte i lønramme 32-34 indplaceres i løngruppe 3, jf. dog stk. 2 4) Ansatte i lønramme 35-36 indplaceres i løngruppe 4 Stk. 2. Ansatte, der er ansat som havariinspektører indplaceres i løngruppe 4.
Stk. 3. Hvis den samlede faste løn ved indplaceringen på basislønnen, inkl. eventuelle nye varige tillæg, er lavere end den hidtidige samlede faste løn, ydes et personligt tillæg til udligning af forskellen.
Tillægget ydes som et lokalt kvalifikationstillæg, eller eventuelt, hvis der er enighed om det, som et lokalt funktionstillæg.
 Stk. 4. Hidtidige midlertidige tillæg opretholdes som midlertidige tillæg i den aftalte periode.
Stk. 5. Ansatte, der ved overgangen til det nye lønsystem ikke oppebærer slutløn i det hidtidige lønforløb, sikres endvidere et tillæg/en tillægsforhøjelse svarende til værdien af førstkommende anciennitetsstigning med virkning fra det tidspunkt, da anciennitetsoprykningen ville være sket efter det hidtidige lønsystem.
Tillægget/tillægsforhøjelsen ydes dog kun i det omfang, der ikke i forbindelse med overgangen til det nye lønsystem eller senere er aftalt en samlet løn, der er højere end hidtidig løn inkl. førstkommende anciennitetstrin.
 § 14. Ikrafttræden mv.
 Organisationsaftalen har virkning fra den 1. april 2009 og kan af parterne opsiges skriftligt med 3 måneders varsel til en 31. marts, dog tidligst til den 31. marts 2011. Samtidig ophæves organisationsaftale for synsmedarbejdere og synsledere i Statens Bilinspektion af 16. december 2003 samt organisationsaftale for områdeledere i Statens Bilinspektion af 22. august 2003.
Bilag 1 Protokollat om overgang for allerede ansatte medarbejdere i Færdselsstyrelsen til organisationsaftale for visse specialister og ledere på Transportministeriets område A.
Allerede ansatte inspektører i Færdselsstyrelsen, som hidtil har været omfattet af organisationsaftale for synsmedarbejdere og synsledere i Statens Bilinspektion samt organisationsaftale for områdeledere i Statens Bilinspektion, overgår til organisations­aftale for visse specialister og ledere på Transport­ministeriets område ved dennes ikrafttræden.
B.
Allerede ansatte inspektører indplaceres på grundlag af den hidtidige basisløn efter nedenstående bestemmelser:
 1) Ansatte med basisløn under 262.000 kr. (niveau 1. oktober 1997) indplaceres i løngruppe 1 som bilsynsinspektør.
 2) Ansatte med basisløn under 282.000 kr. (niveau 1. oktober 1997) indplaceres i løngruppe 2 som bilsynsinspektør.
 3) Ansatte med basisløn over 282.000 kr. (niveau 1. oktober 1997) indplaceres i løngruppe 3 som bilsynsinspektør.
 Der ydes personlige tillæg til udligning af forskel mellem basislønnen og den hidtidige samlede faste løn.
C.
I medfør af § 1, stk. 2, i organisationsaftale om visse specialister og ledere på Transportministeriets område aftales, at konsulent Kristian Haagensen, konsulent Henning Vadstrup samt bilsagkyndig Kurt Steen Jensen, omfattes af organisations­aftalen.
Konsulent Kristian Haagensen indplaceres i organisationsaftalens løngruppe 2, jf. § 3, stk. 3. Konsulent Henning Vadstrup indplaceres i organisationsaftalens løngruppe 3, jf. § 3, stk. 4. Bilsagkyndig Kurt Steen Jensen indplaceres i organisationsaftalens løngruppe 1, jf. § 3, stk. 2.
 Der ydes personlige tillæg til udligning af forskel mellem basislønnen og den hidtidige samlede faste løn.
