Ankestyrelsens principafgørelse 185-10 om arbejdsskade - personkreds - vikar - EU/EØS - omfattet af loven Resume:
En dansk vikar, der gennem et dansk vikarbureau var formidlet arbejde i Island, som er omfattet af EF forordning 1408/71, var ikke omfattet af arbejdsskadesikringsloven.
Ankestyrelsen lagde vægt på, at vikaren ikke havde en E 101 blanket, der attesterer lovvalg, og at vikaren var blevet fritaget for betaling af AM-bidrag.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 2 Rådets forordning (EØF) nr. 1408/71 af 14. juni 1971 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, der flytter inden for Fællesskabet - artikel 13, stk. 2, a - Rådets forordning (EØF) nr. 1408/71 af 14. juni 1971 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, der flytter inden for Fællesskabet - artikel 14 a, 1 a - Afgørelse:
 Ankestyrelsen har i principielt møde truffet afgørelse i din sag om, hvorvidt du som dansk vikar, der gennem et dansk vikarbureau formidles arbejde i et andet land (Island) omfattet af EF forordning 1408/71, er omfattet af arbejdsskadesikringsloven.
 Resultatet er:
· Du er ikke omfattet af loven Det betyder, at du ikke har ret til erstatning.
 Vi er således kommet til samme resultat som Arbejdsskadestyrelsen.
Begrundelsen for afgørelsen om afvisning Du er ikke omfattet af arbejdsskadesikringsloven, da du ikke opfylder lovens betingelser om personkreds.
Det fremgår af sagen, at du var ansat i et vikarbureau, som hørte til i Danmark, og at du herigennem var udsendt til arbejde som vikar på et hospital påIsland.
Du har oplyst, at din løn blev udbetalt af vikarbureauet.
Som udgangspunkt er en arbejdstager omfattet af social sikring i det land, hvor personen arbejder.
Ved midlertidige udstationeringer, som f.eks. ved vikararbejde formidlet af en dansk virksomhed til udførsel af arbejde i et andet EU/EØS-land, er der mulighed for at bevare dansk social sikring, herunder dækning af arbejdsskader.
 Bevaring af sikringsretten attesteres af Pensionsstyrelsen på en blanket E 101 efter henvendelse fra arbejdstager eller arbejdsgiver.
 Det fremgår af din sag, at du ikke har ansøgt om at bibeholde din danske sociale sikring.
 Det fremgår videre, at Sikringsstyrelsen, nu Pensionsstyrelsen, på baggrund af en ansøgning afgav udtalelse til SKAT om fritagelse for AM-bidrag den 5. januar 2007. Sikringsstyrelsen fandt, at du var fritaget for at betale AM-bidrag i perioden 14. juni 2006 til 20. august 2006, da du ikke var omfattet af dansk lovgivning om social sikring i den omhandlede periode.
 SKAT traf den 30. januar 2007 afgørelse om, at du var fritaget for betaling af AM-bidrag.
AM-bidrag går til statens udgifter på arbejdsmarkedet, f.eks. dagpenge og førtidspension.
Princippet er, at der ikke skal betales AM-bidrag, hvis en ansat er omfattet af arbejdslandets lovgivning om social sikring.
Vi har lagt vægt på, at du ikke har ansøgt om bibeholdelse af dansk social sikring under dit vikarophold på Island.
Vi har videre lagt vægt på, at den anmeldte hændelse indtraf den 17. august 2006, og dermed i den periode du arbejdede med AM-bidragsfritagelse på Island.
 Du er således ikke omfattet af de danske regler om social sikring.
 Oplysningerne fremgår særligt af din anmeldelse, din besvarelse på spørgeskema til Arbejdsskadestyrelsen, brev fra Sikringsstyrelsen af 13. september 2007 og 12. november 2008.
Bemærkninger til klagen Dit forbund har i anken oplyst, at vikarbureauet må anses for at være den retlige forsikringsmæssige arbejdsgiver, da de blandt andet står for lønudbetaling.
Dit forbund har uddybende anført, at afgørelsen tillige skal vurderes ud fra et EU-regelsæt.
Videre finder dit forbund, at Arbejdsskadestyrelsen i afgørelsen skulle have oplyst dig om anmeldelse til den islandske arbejdsskadeforsikring.
 Du har henvist til din ansættelseskontrakt med vikarbureauet, hvoraf det fremgår, at du er fuldt arbejdsskadeforsikret under arbejdet.
 Vi bemærker, at vi har inddraget oplysningerne under sagens behandling, men at vi ikke finder, at det kan føre til et ændret resultat.
Vedrørende din ansættelseskontrakt bemærker vi, at der er tale om en aftale indgået mellem dig og din arbejdsgiver, men at aftalen ikke har bindende retsvirkning over for forsikringsselskabet.
Det er en betingelse for at være omfattet af arbejdsskadesikringsloven, at du opfylder lovens betingelser.
Vi bemærker videre, at du muligvis er omfattet af den islandske arbejdsskadelovgivning.
Vi henviser i øvrigt til ovenstående begrundelse.
Oplysningerne i sagen Vi har afgjort sagen på grundlag af:
