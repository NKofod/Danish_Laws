Skriftlig fremsættelse (15. januar 2014) Økonomi- og indenrigsministeren (Margrethe Vestager):
 Herved tillader jeg mig for Folketinget at fremsætte:
Forslag til lov om ændring af lov om Det Centrale Personregister (Tildeling af nyt personnummer i særlige tilfælde i forbindelse med identitetsmisbrug samt ophævelse af markeringer i CPR om forskerbeskyttelse) (Lovforslag nr.
L 110) Formålet med lovforslaget er at gøre det muligt i særlige tilfælde at tildele nyt personnummer til en person, hvis personnummer indgår eller har indgået i forbindelse med misbrug af vedkommendes identitet.
Denne mulighed foreligger ikke i dag, hvor et nyt personnummer alene kan tildeles, såfremt der er fejl i de oplysninger, der indgår i personnummeret.
Forslaget er et led i regeringens indsats mod bekæmpelse af identitetsmisbrug.
Formålet med forslaget er, at nyt personnummer kan tildeles i de tilfælde, hvor en ændring af personnummeret vil være en hjælp og vil kunne bidrage til at forhindre fortsatte skadelige virkninger af identitetsmisbruget.
Formålet med lovforslaget er også, at tildeling af nyt personnummer kan komme på tale i tilfælde, hvor misbruget ikke længere er aktuelt, såfremt borgeren oplever fysiske eller psykiske gener og frygt for, om det stedfundne misbrug endegyldigt er bragt til ophør.
Med lovforslaget ophæves endvidere den markering, som efter anmodning kan indsættes i CPR med henblik på at sikre, at vedkommende ikke modtager henvendelser i forbindelse med statistiske og videnskabelige undersøgelser, hvortil Økonomi- og Indenrigsministeriet leverer oplysninger fra CPR eller foretager adressering og udsendelse af materiale  såkaldt forskerbeskyttelse.
Baggrunden herfor er, at antallet af forskerbeskyttede i CPR i dag har antaget et sådant omfang, at det går ud over forskerverdenens mulighed for at gennemføre repræsentative forskerundersøgelser med udgangspunkt i CPR.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
