(Til alle amtsråd og  

 kommunalbestyrelser) I tilslutning til Undervisningsministeriets skrivelse i dag om cirkulære  

 af 15. juli 1988 om aflønning af folkeskolens tjenestemænd og afvikling af  

 overtimer og undertimer i folkeskolen fremsendes hermed cirkulære af 15. juli  

 1988 om tjenestetiden for folkeskolens tjenestemænd.
 Cirkulæret er en sammenfatning af cirkulære af 22. februar 1983 om  

 tjenestetiden for folkeskolens tjenestemænd og senere ændringer af  

 cirkulæret, herunder ændringer som følge af den ændrede afspadseringsordning.  

 Endvidere indeholder cirkulæret bestemmelserne fra cirkulære af 14. juni 1985  

 om timereduktion for ledelse af skolefritidsordninger samt bestemmelserne om  

 tjenestetid i cirkulæreskrivelse af 10. marts 1986 bilagt aftale om  

 indregning af skemalagte vikartimer i det pligtige løntimetal for  

 tjenestemænd.
 Den ændrede afspadseringsordning medfører ændringer i §§ 2 og 16 i  

 tjenestetidscirkulæret, som følge af at bestemmelserne om beregning af  

 årsopgørelsen nu indgår som bilag til afspadseringscirkulæret.
 § 16  indeholder herefter hovedsagelig bestemmelser om  

 tildeling af timereduktioner ved varetagelsen af midlertidige timer.
 Cirkulæret har virkning fra den 1. august 1988.
Bemærkninger til de enkelte bestemmelser Løntimetallet og dets beregning § 2,  stk. 2:
Det ugentlige løntimetal for lærere med fuldt pligtigt timetal må ved  

 skoleårets begyndelse ikke fastsættes til under 24,65 timer, medmindre  

 ansættelsesmyndigheden, hvor der foreligger særlige omstændigheder, i det  

 konkrete tilfælde dispenserer herfra.
Et ugentligt løntimetal på under 25,65  

 behøver imidlertid ikke at medføre, at det opgjorte årlige løntimetal i  

 henhold til § 2, bliver mindre end 1026 timer, idet midlertidige timer, jf. §  

 2, pkt. 4 og 6 i bilag til cirkulære af 15. juli 1988 om aflønning af og  

 afvikling af overtimer og undertimer for folkeskolens tjenestemænd, der læses  

 i løbet af skoleåret, indregnes i årsopgørelsen.
Lærere med et lavere  

 løntimetal end 25,65 har dog ikke en videregående forpligtelse til at læse  

 midlertidige timer end andre lærere.
Bliver det årlige løntimetal mindre end  

 1026, overføres de ikke-læste undertimer til det følgende skoleår, jf. § 13 i  

 cirkulæret om aflønning af folkeskolens tjenestemænd og afvikling af  

 overtimer og undertimer i folkeskolen.
 Det ugentlige løntimetal må ved skoleårets begyndelse ikke overstige 30  

 timer, medmindre ansættelsesmyndigheden, hvor der foreligger særlige  

 omstændigheder, i det konkrete tilfælde dispenserer herfra.
Timereduktion for specialundervisning § 4,  stk. 2:
 Timereduktion i medfør af denne bestemmelse kan også ydes til en lærer i  

 vedkommende fag, når der medvirker en støttelærer.
Ledelse af skolen § 12,  stk. 1:
Skematimetallet for varetagelse af arbejdet med børn i børnehaveklasser  

 opføres som det antal timer, som børnehaveklasseleder og personer, der er  

 ansat i henhold til § 2, stk. 2, i Undervisningsministeriets cirkulære af 27.  

 februar 1976 om personale til varetagelse af visse pædagogiske arbejdsopgaver  

 i folkeskolen, har.
Endvidere medregnes timer, der medgår ved ydelse af  

 specialpædagogisk bistand til småbørn i det omfang, denne bistand er  

 underlagt skolens ledelse.
 Lærerskematimetallet omfatter timetallet (eksl. reduktionstimer) til den  

 almindelige undervisning, specialundervisning og anden særlig undervisning.  

 Modersmålsundervisning for fremmedsprogede elever indgår ikke i  

 lærerskematimetallet.
For så vidt angår tale-høreundervisning foretager skoleforvaltningen forud  

 for et skoleår en fordeling af tale-hørelærernes timer på de forskellige  

 skoler.
Timerne opgøres som en gennemsnitlig ugenorm.
Der tillægges ekstra 25 point pr. klasse for specialklasser, samt  

 modtagelsesklasser og særlige klasser for ældre fremmedsprogede elever i  

 henhold til §§ 8 og 10 i bekendtgørelse nr. 583 af 20. november 1984 om  

 folkeskolens undervisning af fremmedsprogede elever.
For skoler med mindst 4  

 af disse klasser kan kommunalbestyrelsen beslutte at forhøje pointtallet fra  

 25 point pr. klasse indtil 60 point pr. klasse.
Beslutningen kan træffes for  

 hver skole for sig.
En forhøjelse af pointtallet kan ske bl. a. under  

 hensyntagen til det ledelsestimetal, som tilsvarende specialklasser udløser  

 ved amtskommunale specialskoler, specialklassernes antal i forhold til  

 antallet af klasser i øvrigt ved skolen, samt omfanget af konsulentbistand,  

 der er til rådighed for skolen.
 Observationsklinikker og læse- og skoleklinikker samt  

 undervisningsklinikker medregnes ikke som specialklasser ved  

 pointberegningen.
 Med hensyn til beregning af skolens pointtal og eventuel berigtigelse  

 heraf henvises til bestemmelsen i § 17, stk. 2.
 § 12,  stk. 3, pkt. 2 og 3:
 Der er alene tale om en formel for beregning af den interne fordeling af  

 ledelsestimer.
 § 12,  stk. 3, pkt. 4:
 Skoleledelsen har ansvaret for skemalægningen, men bestemmelsen  

 (sammenholdt med stk. 2, pkt. 3) giver mulighed for, at man på den enkelte  

 skole kan aftale, at en eller flere lærere varetager arbejdet med  

 skemalægning og i sådanne tilfælde får modregnet timereduktionen herfor i  

 deres ugentlige løntimetal.
En forhøjelse af timereduktion med indtil 1/3 kan foretages for hver skole  

 for sig, bl.a. ud fra lokale behov og ønsker med hensyn til arbejdets  

 tilrettelæggelse og udførelse.
Timereduktionen til læreren vil også kunne  

 forhøjes, selv om arbejdet deles med skoleledelsen.
 § 12,  stk. 6 og 7:
Der er tale om en videreførsel af de hidtil gældende specielle  

 overgangsregler om fastsættelse af ledelsestimetal for visse  

 viceskoleinspektører og skoleinspektører.
Det bemærkes dog, at de pågældende  

 viceskoleinspektører er omfattet af bestemmelserne for skemalægning, der  

 gælder for lærer/overlærer.
Ledelse af skolefritidsordninger § 12  a, stk. 1:
Timereduktionen beregnes for hvert skoleår på grundlag af det pr. 1.  

 august normerede antal medarbejdertimer i skolefritidsordningen.
Ved  

 beregningen anvendes nettotimetal, d.v. s. det årlige arbejdstimetal med  

 fradrag af ferier og de uden for søndage faldende helligdage.
Timer, som  

 varetages af køkken- og rengøringspersonale, medtages ikke i beregningen.
 § 12  a, stk. 3:
 Timereduktionen ydes også i de tilfælde, hvor en fritidsordning, som har  

 været drevet i henhold til bistandsloven m. v., henføres til folkeskolelovens  

 § 3, stk. 4.
Indregning af skemalagte vikartimer § 16  a:
 Ordningen med indregning af skemalagte vikartimer er frivillig.  

 Kommunalbestyrelsen kan beslutte helt eller delvist at lade vikartimer læse  

 som skemalagte timer.
Kommunalbestyrelsen kan endvidere beslutte, at skemalagte vikartimer, der  

 ikke kan anvendes til vikarformål, i stedet kan anvendes til andet  

 lærerarbejde.
Kommunalbestyrelsen kan i så fald fastsætte, hvilke former for  

 lærerarbejde vikartimerne i stedet kan anvendes til.
 Midlertidige timer i henhold til tjenestetidscirkulæret, § 16, som en  

 tjenestemand læser ud over skemalagte vikartimer, er ikke omfattet af  

 ordningen.
 § 16  a omfatter også timelærere.
 Løntimer, som indregnes i tjenestemænds og timelæreres pligtige ugentlige  

 timetal efter § 16 a, stk. 2, indgår i grundlaget for normering af stillinger  

 som lærer/overlærer og timelærer på samme måde som lærerskematimer.
 § 16  a, stk. 2 og 3: Opgørelsen af skemalagte  

 vikartimer er vist i bilaget.
 p.m.v.
 e.b.
Marianne Mulvad fm.
 Bilag.
 Bilag er udeladt her.
