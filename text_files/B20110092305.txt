Bekendtgørelse om obligatorisk digital indberetning af selvangivelsen for selvstændigt erhvervsdrivende I medfør af § 35 i skatteforvaltningsloven, jf. lovbekendtgørelse nr. 175 af 23. februar 2011, fastsættes:
 § 1. Selvangivelsespligtige efter skattekontrollovens § 1, der er registreret for moms eller lønsumsafgift, skal selvangive og indberette oplysninger om genanbringelse af fortjeneste ved salg af fast ejendom efter reglerne i ejendomsavancebeskatningsloven digitalt ved brug af de digitale kanaler, som Skatteministeriet anviser.
 § 2. Pligten til at indgive selvangivelsen digitalt omfatter ikke:
 1) Selvangivelsespligtige, der er eller i løbet af indkomståret har været begrænset skattepligtige efter kildeskatteloven.
 2) Selvangivelsespligtige, der ved indkomstopgørelsen skal medregne gevinst og tab af fordringer efter reglerne om næring i kursgevinstloven.
 3) Selvangivelsespligtige, der efter skattekontrolloven har pligt til at indsende skatteregnskab sammen med selvangivelsen.
 4) Selvangivelsespligtige, der har omdannet virksomheden til selskab efter reglerne i virksomhedsomdannelsesloven og indsender de selskabsretlige dokumenter sammen med selvangivelsen.
 5) Selvangivelsespligtige, der overdrager virksomhed efter kildeskattelovens regler om skattemæssig succession.
 6) Selvangivelsespligtige, der har modtaget erstatnings- eller forsikringssum og efter ejendomsavancebeskatningsloven skal indsende meddelelse om genopførelse af fast ejendom sammen med indkomstårets selvangivelse.
 7) Selvangivelsespligtige, der indtræder eller udtræder af skattepligten i løbet af indkomståret efter kildeskattelovens § 1, eller skattepligtige der flytter skattemæssigt hjemsted til udlandet i løbet af indkomståret efter kildeskattelovens § 1.
 § 3. For indkomstårene 2011 og 2012 finder skattekontrollovens § 5 ikke anvendelse selvom selvangivelsen indgives på anden måde end anvist af Skatteministeriet efter § 1.
 § 4. Bekendtgørelsen træder i kraft 1. september 2011 og har virkning for indkomstår, der udløber den 31. december 2011 eller senere.
 Stk. 2. For dødsboer har pligten i § 1 dog først virkning fra indkomståret 2012 og senere indkomstår.
