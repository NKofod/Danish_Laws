Skriftlig fremsættelse (5. december  

 2001) Justitsministeren Herved tillader jeg mig for Folketinget at  

 fremsætte:
Forslag til lov om ændring af lov om køb.  

 (Revision af regler om forbrugerkøb mv.) (Lovforslag nr.
L 9).
 Lovforslaget har til formål at gennemføre de  

 civilretlige dele af Europa-Parlamentets og Rådets direktiv 99/44/EF af  

 25. maj 1999 om visse aspekter af forbrugerkøb og garantier i  

 forbindelse hermed (forbrugerkøbsdirektivet). Direktivet, der skal  

 være gennemført i dansk ret senest den 1. januar 2002,  

 indeholder navnlig regler om mangler ved varer i forbrugerkøb og  

 forbrugernes mulighed for at påberåbe sig sådanne mangler.  

 Direktivet fastsætter minimumsregler, der ikke kan fraviges til skade  

 for forbrugeren.
Med lovforslaget sker der    med enkelte lovtekniske  

 ændringer   en genfremsættelse af det lovforslag til  

 gennemførelse af forbrugerkøbsdirektivet, som blev fremsat for  

 Folketinget den 3. oktober 2001 (L 26) og 1. behandlet den 9. oktober 2001.  

 Det foreslås dog, at bestemmelserne i det nu genfremsatte lovforslag  

 skal træde i kraft dagen efter bekendtgørelsen i Lovtidende, og  

 at bestemmelserne skal have virkning for aftaler om køb, der  

 indgås den 1. januar 2002 eller senere.
Der henvises om baggrunden  

 herfor til bemærkningerne til lovforslagets § 2.
 Lovforslaget bygger på en betænkning, som en  

 arbejdsgruppe under Justitsministeriet afgav i juni 2001 (betænkning  

 nr. 1403/2001 om gennemførelse af forbrugerkøbsdirektivet).
 Lovforslaget svarer med enkelte ændringer til  

 betænkningens lovudkast.
Lovforslaget indeholder navnlig forslag til  

 ændringer i købelovens særlige regler om mangler i  

 forbrugerkøb.
Der foreslås dog også en forlængelse  

 af reklamationsfristen i civilkøb og handelskøb fra 1 år  

 til 2 år, jf. nærmere herom nedenfor under pkt. 9.
 Hovedelementerne i lovforslaget er følgende:
 1) Det foreslås, at fristen for at klage over  

 mangler ved salgsgenstanden i overensstemmelse med direktivet forlænges  

 fra 1 år til 2 år efter, at forbrugeren har modtaget varen (den  

 absolutte reklamationsfrist).
 I sammenhæng hermed foreslås det endvidere, at  

 en reklamation inden for 2 måneder fra det tidspunkt, hvor  

 forbrugeren faktisk opdagede den pågældende mangel, altid vil  

 være rettidig (den relative reklamationsfrist).
2) Sælgeren vil i forbrugerkøb ikke  

 længere kunne tage et generelt forbehold for eventuelle mangler ved  

 salgsgenstanden.
En sælger skal med andre ord ikke kunne afskære  

 forbrugerens indsigelser vedrørende mangler ved at sælge varen  

 "som den er og forefindes" eller med andre tilsvarende generelle  

 forbehold.
 Der kan efter lovforslaget fortsat tages et konkret  

 forbehold fra sælgers side, og parterne kan som hidtil aftale, hvilke  

 egenskaber salgsgenstanden skal opfylde.
3) Hvis salgsgenstanden er mangelfuld, har forbrugeren  

 efter forslaget som udgangspunkt ret til at vælge mellem at få  

 leveret en ny vare (omlevering) eller at få varen repareret  

 (afhjælpning). Denne valgmulighed har forbrugeren ikke i dag, hvis  

 sælgeren tilbyder afhjælpning.
Sælgeren er dog efter  

 forslaget ikke forpligtet til at følge forbrugerens valg, hvis dette  

 er umuligt, eller hvis det vil påføre sælgeren  

 uforholdsmæssige omkostninger.
 Hvis forbrugeren ikke gør gældende, at der  

 skal ske afhjælpning eller omlevering, men i stedet ønsker et  

 prisafslag eller at ophæve aftalen, følger det af lovforslaget,  

 at sælgeren ligesom efter den gældende retstilstand   kan  

 afværge forbrugerens krav ved at tilbyde afhjælpning eller  

 omlevering.
4) Mangelsbegrebet i forbrugerkøb foreslås  

 suppleret af en ny bestemmelse, der angiver visse positivt formulerede  

 kriterier om salgsgenstandens egenskaber, som skal være opfyldt,  

 medmindre andet følger af parternes aftale.
Med den foreslåede  

 bestemmelse vil der ske en præcisering af de elementer, der efter  

 gældende ret indgår i det generelle mangelsbegreb.
Forslaget  

 tilsigter således at øge informationsværdien af  

 købelovens bestemmelser, og det indebærer endvidere en  

 hensigtsmæssig tilpasning af den danske lovgivning til terminologien i  

 forbrugerkøbsdirektivet, FN-konventionen om internationale  

 handelskøb mv. (CISG) og lovgivningen i de øvrige nordiske  

 lande.
5) Der foreslås en ny bestemmelse om køberens  

 undersøgelsespligt i forbrugerkøb.
Efter denne bestemmelse  

 afskæres forbrugeren fra at påberåbe sig mangler mv., som  

 forbrugeren kendte  eller måtte kende til, mens der ikke  

 som i dag vil kunne lægges vægt på, om forbrugeren  

burde have været bekendt med det pågældende  

 forhold.
6) En mangel, som viser sig inden for de første 6  

 måneder, skal efter lovforslaget formodes at have været til stede  

 allerede på leveringstidspunktet.
Efter den gældende  

 købelov er det som udgangspunkt køberen, der har bevisbyrden  

 for, at de forhold, som udgør manglen, forelå på det  

 relevante tidspunkt.
I praksis er der dog ikke stillet store beviskrav, hvis  

 en fejl ved en vare er opstået inden for en vis kortere periode efter  

 leveringen.
For så vidt angår mangler, som viser sig efter  

 6-måneders fristens udløb, er det efter forslaget fortsat  

 forbrugeren, der efter almindelige bevisregler har bevisbyrden for, at den  

 påberåbte mangel forelå på leveringstidspunktet.
7) Købelovens anvendelsesområde udvides ved  

 bestillingskøb.
Efter forslaget vil der i forbrugerkøb fremover  

 foreligge et bestillingskøb omfattet af købelovens regler,  

 uanset om det er forbrugeren eller sælgeren, som leverer det materiale,  

 der er nødvendigt for at fremstille genstanden.
Uden for  

 forbrugerkøb er et bestillingskøb som hidtil kun omfattet af  

 købeloven, såfremt den overvejende del af de for fremstillingen  

 nødvendige materialer ydes af den, der har påtaget sig  

 fremstillingen.
8) Med lovforslaget foreslås der indsat en  

 bestemmelse om visse lovvalgsaftaler i købeloven.
Det foreslås,  

 at en forbruger uanset en aftale om, at lovgivningen i et land uden for Det  

 Europæiske Økonomiske Samarbejdsområde skal finde  

 anvendelse på aftalen, altid kan påberåbe sig ufravigelige  

 bestemmelser i lovgivningen om mangler i et land inden for Det  

 Europæiske Økonomiske Samarbejdsområde, hvis det uden  

 lovvalgsaftalen ville være dette lands lovgivning, der gjaldt for  

 aftalen.
9) Uden for forbrugerforhold   og dermed uafhængigt  

 af forbrugerkøbsdirektivet   foreslås det at udvide den  

 absolutte reklamationsfrist fra 1 år til 2 år.
Forslaget herom  

 skal ses på baggrund af den ændring, der som følge af  

 direktivet skal foretages i reklamationsfristen inden for  

 forbrugerkøb, jf. ovenfor under pkt. 1.
Hvis ikke reklamationsfristen forlænges uden for  

 forbrugerkøb, vil der kunne opstå en  

 "reklamationsklemme" for detailhandlerne mv.
De vil således  

 kunne mødes med mangelsindsigelser fra forbrugerne indtil 2 år  

 efter salget, mens de (medmindre andet har kunnet aftales) er afskåret  

 fra selv at gå videre med mangelskrav mod producenter mv., hvis der er  

 gået mere end 1 år.
Den ændrede reklamationsfrist i  

 civilkøb og handelskøb er gjort fravigelig, dvs. de  

 erhvervsdrivende kan indbyrdes aftale en anden reklamationsfrist.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
