 I medfør af § 11, jfr. § 7, stk. 1, § 31, stk. 6, og § 32, stk. 5, i lov  

 om civilforsvaret, jfr. lovbekendtgørelse nr. 468 af 20. september 1976 samt  

 lov nr. 337 af 21. september 1939 angående tilvejebringelse af  

 befordringsmidler til brug for krigsmagten og ved beskyttelsen af  

 civilbefolkningen mod følgerne af luftangreb som ændret ved lov nr. 108 af 9.  

 april 1975, bestemmes herved:
 § 1.  Civilforsvarskorpsets styrker kan i tilfælde af  

 krig eller under andre ekstraordinære forhold forøges enten derved, at der  

 efter indenrigsministerens ordre indkaldes en sikringsstyrke ved samtlige  

 eller enkelte enheder, eller ved mobilisering, jfr. §§ 3 og 4.
 Stk. 2.  Ved det lokale civilforsvar etableres i  

 tilfælde af krig eller under andre ekstraordinære forhold et beredskab af  

 værnepligtigt mandskab enten derved, at der efter indenrigsministerens ordre  

 indkaldes en beredskabsstyrke ved samtlige eller enkelte enheder eller ved en  

 af indenrigsministeren beordret mobilisering af det lokale civilforsvar, jfr.  

 § 4.
 § 2.  Forøgelse af civilforsvarets styrker ved  

 indkaldelse af det personel, som er nødvendigt for den fastsatte grad af  

 beredskab, sker ved ikrafttræden af mødebefalinger, ved anvendelse af  

 ekstraordinære indkaldelsesordrer eller ved en kombination heraf.
 Stk. 2.  Ved mobilisering skal det i stk. 1 nævnte  

 personel, som ikke er fritaget for øjeblikkelig indkaldelse til  

 civilforsvaret, under strafansvar uopholdeligt møde i henhold til gældende  

 mødebefalinger.
 Stk. 3.  Eventuel ombytning af mødebefalinger  

 foranstaltes af vedkommende personelforvaltende myndighed (stamafdeling). De  

 hjemsendte værnepligtige er forpligtet til at indklæbe ny mødebefaling i  

 tjenestebogen og til at tilbagesende tidligere mødebefaling til den  

 myndighed, der har udstedt den nye befaling.
 § 3.  Forsvarsministerens ordre til mobilisering af  

 forsvaret gælder tillige som ordre til mobilisering af civilforsvarskorpset.
 § 4.  Efter indenrigsministerens ordre kan  

 civilforsvarskorpset endvidere mobiliseres, uden at der samtidig af  

 forsvarsministeren beordres mobilisering af forsvaret.
 Stk. 2.  I tilfælde af sådan selvstændig mobilisering af  

 civilforsvarskorpset og ved mobilisering af det lokale civilforsvar  

 bekendtgøres mobiliseringsordren gennem presse, radio, fjernsyn,  

 højttalervogne m.v.
§ 5.  Ved forøgelse af civilforsvarets styrker i  

 henhold til § 1 yder offentlige myndigheder og private civilforsvarets  

 myndigheder fornøden bistand.
Betaling for befordring, der i nævnte tilfælde  

 er foreskrevet indkaldt personel, udredes af civilforsvarsmyndighederne.
 § 6.  De befordringsmidler m.v., der i fredstid er  

 udpeget til brug for civilforsvarskorpset og det lokale civilforsvar,  

 tilsiges i nødvendigt omfang ved indkaldelse af en sikringsstyrke eller en  

 beredskabsstyrke til at give møde på de fastsatte mødesteder.
 Stk. 2.  Ved mobilisering skal de nævnte  

 befordringsmidler m.v. uopholdeligt afleveres på det i rekvisitionsbeviset  

 fastsatte mødested eller, hvis egentlig rekvisition ikke har fundet sted, på  

 det sted, der er fastsat i den pågældende overenskomst mellem  

 befordringsmidlets ejer og civilforsvarsmyndighederne.
 § 7.  Ved »civilforsvarskorpset« forstås i  

 denne bekendtgørelse tillige civilforsvarets statslige ambulancetjeneste,  

 jfr. § 2, stk. 2, i lov om civilforsvaret.
 § 8.  Bekendtgørelsen træder i kraft ved  

 bekendtgørelsen i Lovtidende.
 Stk. 2.  Samtidig ophæves indenrigsministeriets  

 bekendtgørelse nr. 158 af 28. april 1975 om forøgelse af  

 civilforsvarskorpsets fredsstyrke og om ekstraordinær indkaldelse og  

 mobilisering af værnepligtigt personel til det lokale civilforsvar.
