Bekendtgørelse om overførsel af aktiesparekontoen til et andet institut I medfør af § 28 i aktiesparekontoloven, lov nr. 1429 af 5. december 2018, fastsættes:
 § 1. Begæres aktiesparekontoen overført til et andet institut i perioden fra og med den 15. december i et kalenderår til og med den 22. januar i det følgende kalenderår, kan overførslen tidligst ske med virkning fra og med den 23. januar i det sidstnævnte kalenderår.
 Stk. 2. Begæres aktiesparekontoen overført til et andet institut i perioden fra og med den 15. december 2019 til og med den 22. februar 2020, i perioden fra og med den 15. december 2020 til og med den 22. februar 2021, i perioden fra og med den 15. december 2021 til og med den 22. februar 2022 eller i perioden fra og med den 15. december 2022 til og med den 22. februar 2023, kan overførslen dog tidligst ske med virkning fra og med den 23. februar i det sidstnævnte kalenderår i hver periode.
 § 2. Bekendtgørelsen træder i kraft den 15. december 2019.
 Stk. 2. § 1, stk. 1, har virkning for begæringer om overførsel, der fremsættes den 15. december 2023 eller senere.
 Stk. 3. § 1, stk. 2, har virkning for begæringer om overførsel, der fremsættes den 15. december 2019 eller senere.
