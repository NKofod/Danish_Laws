 Ved en erklæring af 6. oktober 1960 afgivet af den danske ambassadør i  

 Bonn over for det tyske udenrigsministerium har Danmark tiltrådt statutterne  

 for den ved konventionen af 26. maj 1952 mellem Forbundsrepublikken Tyskland  

 og Frankrig, Storbritannien og USA oprettede voldgiftskommissionen for  

 ejendom, rettigheder og interesser i Tyskland i den ved Parisprotokollen af  

 23. oktober 1954 om okkupationsstyrets ophør i Forbundsrepublikken Tyskland  

 ændrede affattelse.
 Voldgiftskommissionens opgave er at virke som øverste instans i sager om  

 restitution af værdigenstande, som tyske besættelsesmyndigheder under krigen  

 har tilegnet sig i udlandet, og om tilbagegivelse af ejendom og rettigheder  

 på Forbundsrepublikkens område, som er frataget visse udlændinge.
 Voldgiftskommissionens afgørelse er endelige og bindende for myndigheder  

 og domstole i Forbundsrepublikken Tyskland samt, for så vidt angår sager af  

 førstnævnte gruppe, for myndigheder og domstole i andre stater, der har  

 undertegnet konventionen eller senere har tiltrådt kommissionens statutter.
 Yderligere oplysninger om voldgiftskommissionen kan fås ved henvendelse  

 til udenrigsministeriet.
 Udenrigsministeriet, den 8. december  

 1960.
J.O.
Krag.
