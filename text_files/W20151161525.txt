Offererstatningslovens § 6 a - nedsættelse på grund af egen skyld eller accept af risiko, nævnets j.nr. 15-520-06295 Ansøger og ansøgers veninde, A, indledte en verbal diskussion med skadevolder, efter at ansøger havde følt sig provokeret af skadevolder.
Ansøger spyttede på skadevolder, hvorefter skadevolder slog ansøger gentagne gange i hovedet.
Politiet sluttede sagen med et tiltalefrafald.
Det fremgik af politiets afgørelse, at politiet anså skadevolder for skyldig, men at politiet samtidig lagde vægt på, at ansøger ikke havde pådraget sig betydelig skade, at ansøger havde været i et skænderi med skadevolder og spyttet på ham forud for hændelsen, samt at ansøger ikke selv anmeldte skadevolder for vold.
 Ansøger søgte nævnet om godtgørelse for svie og smerte for 14 sygedage.
Nævnet fandt ud fra en samlet vurdering af de foreliggende oplysninger, at det måtte lægges til grund, ansøger indledte det fysiske møde med skadevolder, og at ansøger  på trods af skadevolders og As forsøg på at stoppe tumulten  vedblev med at opsøge skadevolder.
Nævnet vurderede på baggrund heraf, at skadevolder som følge af ansøgers uretmæssige angreb blev bragt i en oprørt sindstilstand, forud for at han slog ansøger.
Nævnet fandt, at ansøgers forudgående handlinger ikke fuldt ud berettigede til den af skadevolder udøvede vold, men at ansøger dog havde udvist en så høj grad af egen skyld, at erstatningen skulle nedsættes med 2/3.
