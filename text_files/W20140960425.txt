Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en kro solgte en julebuffet med fri bar billigere til kvinder end til mænd.
Prisen var 395 kr. for kvinder og 495 kr. for mænd.
 Klagen drejer sig om forskelsbehandling på grund af køn i forbindelse med fastsættelsen af priser for en julebuffet på en kro.
Sagsfremstilling Der er den 6. november 2008 klaget til Ligestillingsnævnet over, at indklagede - en kro - sælger en julebuffet med fri bar til 395 kr. for kvinder og 495 kr. for mænd.
Parternes bemærkninger Klageren har anført, at han med klagen ønsker, at Ligestillingsnævnet konstaterer, at ligestillingsloven er overtrådt og meddeler dette til indklagede.
Der ønskes ikke godtgørelse, da klageren ikke har lidt tab som følge af tilbuddet om julebuffet med fri bar.
 Indklagede har ikke bestridt, at der som anført af klager blev opkrævet forskellige priser af mænd og kvinder i forbindelse med tilbuddet om julebuffet.
Indklagede har oplyst, at der er tale om en typisk familierestaurant, som dagligt besøges af mange familier med børn.
I november og december måned tilbydes, udover det sædvanlige menukort, også julebuffet.
Indklagede har i de senere år erfaret, at specielt herreselskaber kan være yderst provokerende og støjende over for andre gæster, når der indtages alkohol, og de dermed er svære at styre.
Indklagede har flere gange været udsat for en adfærd, der har ført til ubehagelige episoder.
I det omfang der er kvindelige deltagere, lægger dette gerne en dæmper på selskabet, og indklagede har derfor en prisdifferentiering mellem mænd og kvinder for at tiltrække flere kvinder.
 Det er videre indklagedes erfaring, at mænd indtager større mængder alkohol end kvinder, og at kvinder derfor ikke ønsker at betale den højere pris.
 Indklagede har ligeledes en tommelfingerregel om, at der skal være minimum 25 % kvindelige deltagere ved større selskaber af sikkerhedsmæssige grunde.
 Klageren har fastholdt klagen efter indklagedes bemærkninger.
Ligebehandlingsnævnets bemærkninger og konklusion Det er i strid med ligestillingsloven, at indklagede har opkrævet forskellige priser for kvinder og mænd i forbindelse med julebuffeten med fri bar.
Ligebehandlingsnævnet finder, at indklagede har overtrådt ligestillingsloven ved at opkræve forskellige priser for kvinder og mænd.
Nævnet finder ikke, at indklagede med sin forklaring om baggrunden for prisfastsættelsen har dokumenteret sådanne legitime formål efter ligestillingsloven, at dette kan begrunde den nævnte forskelsbehandling.
