Nr BSF 52 Forslag til folketingsbeslutning om opfordring til at trække aktstykke nr.  

 271 om aftale mellem den danske regering og Færøernes landsstyre om  

 gældsafvikling tilbage fra Finansudvalget Fremsat af Kim Behnke (FP) Tom Behnke (FP) Thorkild B.
Fransgaard (FP)  

 Kirsten Jacobsen (FP) den 19. juni 1998 Folketinget opfordrer finansministeren til at trække aktstykke nr. 271 af  

 16. juni 1998 tilbage fra Finansudvalget.
I aktstykket søger ministeren om tilslutning til at foretage en række  

 dispositioner, der er angivet under punkt a i aktstykke nr. 271, der er  

 vedlagt som bilag til dette beslutningsforslag.
Ministerens ansøgning er  

 afledt af en aftale indgået mellem den danske regering og Færøernes  

 landsstyre den 10. juni 1998.
Bemærkninger til forslaget Formålet med beslutningsforslaget er alene at sikre, at udmøntningen af  

 regeringens aftale med Færøernes landsstyre af 10. juni 1998 kommer til at  

 ske i fuld offentlighed.
Fremskridtspartiet er modstander af, at en sag, der har været under  

 offentlig debat siden oktober 1992, afgøres bag en lukket dør i  

 Finansudvalget.
Derfor har vi med dette forslag både sikret en grundig debat  

 i Folketingssalen og samtidig, at sagen underkastes to behandlinger i  

 Folketinget frem for en enkelt votering i Finansudvalget.
Det er Fremskridtspartiets opfattelse, at der skal gennemføres en aftale  

 mellem den danske regering og det færøske landsstyre om de økonomiske  

 forhold.
Aftalen bør indeholde en refinansiering af den færøske gæld og en  

 kompensation for de tab, det færøske samfund reelt har lidt som følge af  

 bankskandalen.
Imidlertid må aftalen være sat således sammen, at der er klarhed over de  

 enkelte elementers omfang og økonomiske baggrund.
Vi vil punkt for punkt have  

 redegjort for, hvordan regeringen og det færøske landsstyre er nået frem til  

 de enkelte punkter i aftalen.
Det forhold, at retssagen mod Den Danske Bank  

 forventes at skulle gennemføres, betyder, at det er vigtigt at vide, hvor  

 stor en del af det aftalte beløb der er afsat som kompensation for  

 bankskandalen, hvor stor en del der er gaveelement, og endelig, hvor stor en  

 del der kan henføres som værende gældsafløftning for Færøerne.
Den meget omfattende og langstrakte sag om den færøske økonomi har nu  

 varet fra oktober 1992. Folketinget har adskillige gange gennem 6 år været  

 nødsaget til at bevilge tilskud, give garantier og lignende hjælp til  

 Færøerne.
Hver gang er Folketinget og den danske befolkning blevet lovet, at  

 der nu var tale om det sidste element for at sikre en permanent løsning på  

 Færøernes finansielle problemer.
Og hver gang har vi måttet erfare, at  

 problemerne er fortsat.
Fremskridtspartiet tror ikke, at det med denne aftale og de danske  

 donationer i denne anledning bliver sidste gang, at Færøerne får en  

 særbevilling.
Det færøske overforbrug har desværre ikke lært Færøerne at  

 bringe orden i økonomien.
Nye anlægsprojekter, skattenedsættelser og  

 offentligt pengefråds vil desværre igen i de kommende år bringe den færøske  

 økonomi i krise.
Mens danske skatter og afgifter stiger hele tiden, så  

 oplever mange færinger, at deres afgifter og skatter falder.
Biler beskattes  

 eksempelvis med kun en 1/3 af den danske beskatning.
Fremskridtspartiet har  

 ikke noget mod lave skatter - tværtimod - men det forekommer urimeligt, at  

 danske skatteydere skal betale høje skatter, for at færinger kan slippe  

 billigere! Fremskridtspartiet har noteret sig, at man på Færøerne anser fremtidige  

 fund af mineraler og kulbrinter for den endelige redning.
Imidlertid er disse  

 fund ikke gjort endnu og en kommercialisering af sådanne fund vil ske i en  

 uvis fremtid.
Derfor må den færøske økonomi indrettes således, at der kan  

 opnås balance under de aktuelle forhold.
Det er ikke rimeligt at satse en  

 økonomi på forventninger om en fremtid som nordatlantisk oliemagt.  

 Fremskridtspartiet er nemlig bekymret for, at tilbagevendende økonomiske  

 problemer blot igen vil udløse hjælp fra den danske befolkning, hvilket ikke  

 er rimeligt.
Det er tragikomisk, at aftalen med Færøerne er indgået, medens  

 den danske regering er midt i forhandlinger om en pinsepakke, hvis formål er  

 at lægge begrænsninger på danskernes forbrug bl.a. gennem at forhøje skatte-  

 og afgiftstrykket.
Hvis en dansk familie ser en urimelig sammenhæng, er det  

 forståeligt.
Under den færøske valgkamp i foråret 1998 blev ønsket om større  

 selvstændighed fremført og styrket.
Det er Fremskridtspartiets opfattelse, at  

 Færøerne skal have så meget frihed og selvstændighed, som grundloven hjemler.  

 Dette må imidlertid også medføre økonomisk selvstændighed uden  

 tilbagevendende donationer fra de danske skatteydere.
Regeringens aftale med Færøernes landsstyre har desuden det ubehagelige  

 element, at den danske regering mangler en stemme i Folketinget.
De to  

 medlemmer af Folketinget, der er valgt på Færøerne, bør ved deres politiske  

 virke tilbagevise rygterne om, at deres stemmer er købte.
Det sker bedst ved  

 en klar selvstændig politisk profil.
Den helt nye aftale af 10. juni 1998 har udløst jubel på Færøerne - de  

 havde tilsyneladende ikke drømt om, at den danske regering ville være så  

 rundhåndet.
Spørgsmålet er dog, hvorvidt alle aftalens punkter bliver  

 gennemført.
Tidligere aftaler fra årene 1992 til 1997 er kendetegnet ved, at  

 en del punkter aldrig er blevet gennemført.
Dertil kommer, at  

 IMF-anbefalingerne om privatiseringer, udliciteringer og reduktion af den  

 offentlige sektor aldrig er blevet fulgt - tværtimod.
Fremskridtspartiet vil opfordre regeringen til at fremsende et nyt  

 aktstykke til Finansudvalget, hvor der præcist punkt for punkt redegøres for  

 alle aftalens elementer, og hvor de økonomiske bevillinger splittes op til  

 mindste detalje.
Der kan desværre ikke stilles ændringsforslag til  

 aktstykker, derimod kan behandlingen af nærværende forslag udløse et  

 udvalgsarbejde, hvorunder bl.a.
Fremskridtspartiet får mulighed for at  

 afkræve regeringen de nødvendige oplysninger til fuldstændig belysning af  

 sagens elementer og den indgåede aftales mellemregninger.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om opfordring til at trække aktstykke  

 nr. 271 om aftale mellem den danske regering og Færøernes landsstyre om  

 gældsafvikling tilbage fra Finansudvalget.
(Beslutningsforslag nr.
B 52).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
Bilag 271 Finansministeriet.
København, den 16. juni 1998.
a.
Finansministeriet anmoder om Finansudvalgets tilslutning til, i  

 forlængelse af aftale af 10. juni 1998 mellem regeringen og Færøernes  

 landsstyre, at - nedskrive Færøernes Landsstyres gæld til staten med 900 mill. kr.
 - konvertere 500 mill. kr. af restgælden til et rente- og afdragsfrit lån,  

 der afskrives efter 20 år, såfremt der ikke er startet udvinding af  

 råstoffer.
 - fastsætte lånebetingelserne for den resterende gæld på 4023,6 mill. kr.  

 således at denne afdrages som et 20-årigt annuitetslån med en årlig rente på  

 5 pct.
- afholde landsstyrets samlede sagsomkostninger i sagen mod staten og  

 landsstyrets samlede sagsomkostninger ved videreførelse af sagen mod Den  

 Danske Bank - afvikle statens engagement i Finansieringsfonden af 1992 - konvertere statens udlån til Færøernes Erhvervsudviklingsinstitut til  

 indskudskapital og herefter afvikle statens engagement - ved overdragelsen af Færøernes Realkreditinstitut til landsstyret at  

 opretholde de stillede statsgarantier til deres udløb i 2003 - ophæve tidligere fastsatte begrænsninger i landsstyrets låneoptagelser  

 og garantistillelser.
b.
På baggrund af den økonomiske krise på Færøerne i 1992-93 har staten  

 ydet en række statslån til landsstyret i alt lydende på 5593,6 mill. kr.  

 Disse lån er blevet anvendt dels til afhjælpning af landskassens  

 likviditetsproblemer, dels til rekapitalisering af de færøske banker og dels  

 til refinansiering af landsstyrets udestående udlandslån.
 Statslånene er ydet som 6-årige stående lån med en rente svarende til et  

 gennemsnit af den effektive rente af tilsvarende statsobligationer noteret på  

 Københavns Fondsbørs 20 børsdage forud for lånets udbetaling.
Pr. 5. maj 1998 udgjorde landsstyrets samlede gæld til staten 5423,6 mill.  

 kr.
Af de udenstående lån vedrører 5323,6 mill. kr. genudlån af statslån,  

 mens 100 mill. kr. vedrører et lån ydet som almindeligt statslån.
Landsstyret  

 har den 5. maj 1998 afdraget 170 mill. kr. på et statslån, der var omfattet  

 af refinansieringsaftalen, jf.
Fælleserklæringen mellem regeringen og  

 Færøernes landsstyre af 28. maj 1993.
 Ved Fælleserklæringen fra mødet den 3. november 1995 mellem regeringen og  

 Færøernes landsstyre var der enighed om, at drøftelser om tilbagebetaling af  

 statslån skulle optages i 1997. Regeringen tilkendegav, at man om fornødent  

 ville være indstillet på at overveje en forlængelse af de stående lån ved  

 forfald.
 Færøernes landsstyre har endvidere indgivet stævning med krav overfor den  

 danske regering og Den Danske Bank på 1518 mill. kr. i forbindelse med sagen  

 om aktiebyttet mellem de færøske banker.
 Endvidere har Folketinget under forespørgselsdebatten om den færøske  

 banksag den 27. januar 1998 bl.a. vedtaget at opfordre regeringen til at  

 genforhandle den samlede gældsafvikling, så den sker i et rimeligt forhold  

 til færøsk økonomis bærekraft.
 På den baggrund er der den 10. juni 1998 indgået vedlagte aftale mellem  

 regeringen og Færøernes landsstyre om statens fremtidige økonomiske  

 relationer til Færøerne.
Med aftalen frafalder landsstyret at gøre eventuelle krav i anledning af  

 den færøske banksag gældende overfor den danske stat og hæver den anlagte  

 retssag mod staten.
Den danske stat betaler landsstyrets samlede omkostninger  

 i forbindelse med denne retssag, herunder den indbetalte retsafgift på ca. 15  

 mill. kr.
Landsstyret viderefører sagen mod Den Danske Bank, og staten  

 afholder landsstyrets omkostninger herved.
 Beløbet, som ikke kan opgøres på nuværende tidspunkt, vil blive afholdt  

 over finanslovkonto 11.21.21 Strafferetspleje m.v. (tekstanm. 65).
 Af aftalen fremgår endvidere, at regeringen og landsstyret er enige om, at  

 landsstyrets gæld til den danske stat og gældsafviklingen må stå i et  

 rimeligt forhold til den færøske økonomis bæredygtighed.
 Når henses hertil og til den kompensation, som tilkommer landsstyret i  

 banksagen, nedskrives landstyrets gæld til staten med 900 mill. kr.
Af restgælden på 4523,6 mill. kr. henstår 500 mill. kr. som et rente- og  

 afdragsfrit lån.
Afviklingen heraf aftales i takt med eventuelle indtægter  

 fra fremtidig råstofudvinding.
Dog afskrives gælden efter 20 år, såfremt der  

 ikke på det tidspunkt er startet udvinding af råstoffer.
Den resterende gæld afvikles som et 20-årigt annuitetslån på 4023,6 mill.  

 kr. til en fast årlig rente på 5 pct.
Annuiteten fastsættes til 323 mill. kr.  

 årligt.
Landsstyret har ret til førtidig indfrielse af restgælden helt eller  

 delvis.
Nedskrivningen med 900 mill. kr af gælden vil optræde som et tilskud, der  

 samtidig anvendes til afdrag på statslånene.
Afdragene foretages med 100  

 mill. kr. på det eksisterende almindelige statslån og 800 mill. kr. på  

 genudlånet.
Samtidig undlader Færøernes Landsstyre at optage yderligere  

 genudlån på 170 mill. kr., som var budgetteret på FL98. Konteringsmæssigt  

 optages følgende på TB 1998:
Af restgælden er det aftalt, at 500 mill. kr. skal henstå som et rente- og  

 afdragsfrit lån.
Det er således nødvendigt at adskille denne del af lånet fra  

 det øvrige genudlån.
Da det samtidig er aftalt, at lånet afskrives efter 20  

 år, såfremt der ikke på det tidspunkt er startet udvinding af råstoffer, ydes  

 lånet som et almindeligt statslån.
Konteringsmæssigt optages følgende på TB  

 1998:
 Nedsættelsen af renten er en følge af faldet i renteniveauet, siden de  

 hidtidige lån blev givet.
 Det rente- og afdragsfrie lån på 500 mill. kr. indebærer et rentetab for  

 staten på 25 mill. kr på helårsbasis under forudsætning af en statslig  

 lånerente på 5 % eller 32,8 mill. kr under hensyn til, at Færøerne hidtil har  

 skullet betale en rente på gennemsnitligt 6,55 % på lån, der i henhold til  

 tidligere aftaler udløb i de kommende 5 år.
Reduktionen af rentesatsen fra 6,55 % til 5 % indebærer desuden, at  

 Færøerne i forhold til hidtidige tilbagebetalingsvilkår - udover  

 gældslettelsen og det rente- og afdragsfrie lån - i årene 1998-2004 opnår en  

 reduktion af rentebyrden på ca. 150 mill. kr. med en forudsat reduceret  

 hovedstol på 4023,6 mill. kr.
Den reducerede renteindtægt, som herved  

 fremkommer for staten, skal dog ses i sammenhæng med, at markedsrenten er  

 faldet betydeligt, siden de hidtidige lån blev givet, og at staten tidligere  

 har tilkendegivet, at landsstyrets rente- og afdragsbetingelser kunne  

 genforhandles i 1997.
 Renten på det 20-årige annuitetslån på 4023,6 mill. kr svarer således  

 tilnærmelsesvist til den aktuelle rente ved udstedelse af statsobligationer.  

 En helt præcis opgørelse er imidlertid ikke mulig, da staten ikke selv  

 udsteder annuitetsobligationer med 20 års løbetid.
Der var endvidere enighed om, at der ydes hjemmestyret et årligt  

 bloktilskud på 932 mill. kr. i årene 1999-2001, hvilket svarer til  

 bloktilskuddet for 1998 på uændret realt niveau.
Der vil blive fremsat  

 lovforslag om bloktilskud til Færøernes hjemmestyre i efteråret 1998.
Det er ligeledes aftalt, at staten afvikler sit engagement i Færøernes  

 Erhvervsudviklingsinstitut inden udgangen af 1998. Statens lån til  

 Erhvervsudviklingsinstituttet, som er et 10-årigt rente- og afdragsfrit lån  

 og som pr. 1. juni 1998 udgør 99 mill. kr., konverteres forud herfor til  

 indskudskapital.
Erhvervsudviklingsinstituttets vedtægter ændres i  

 overensstemmelse hermed.
Erhvervsudviklingsinstituttet undergives det  

 almindelige fondstilsyn.
Der er på finansloven for 1998 under § 08.11.08 Færøernes  

 Erhvervsudviklingsinstitut hjemmel til konvertering af op til 12,5 mill. kr.  

 indskudskapital for at genetablere grundkapitalen.
Der søges om tilslutning  

 til konvertering af de resterende 86,5 mill.kr. af det 10-årige rente- og  

 afdragsfrie lån til indskudskapital.
På TB98 optages følgende:
§ 8.11.08 Færøernes Erhvervsudviklingsinstitut 86. Nedbringelse af udlån 86,5 Det er ligeledes aftalt, at Færøernes Realkreditinstitut overtages af  

 hjemmestyret som færøsk særanliggende.
De statslige garantier, som allerede  

 eksisterer i Realkreditinstituttet, bibeholdes til deres udløb i 2003.  

 Folketingets repræsentation i Realkreditinstituttets repræsentantskab  

 bortfalder, når de eksisterende statsgaranterede obligationslån udløber.  

 Landsstyret vil fremsætte forslag til lagtingslov i overensstemmelse hermed.
 Med aftalen ophæves samtidig en række tidligere indgåede aftaler, jf.  

 artikel 10. Aftalen af 22.december 1992 vedr. råstoffer i undergrunden  

 berøres dog ikke af nærværende aftale.
Der er endvidere enighed om, at ansvaret for den økonomiske politik på  

 Færøerne, herunder for fremtidig låneoptagelse og garantistillelser, indenfor  

 de rammer som følger af hjemmestyreloven, ligger hos landsstyret.
Samtidig er  

 der enighed om at ophæve samtlige begrænsninger i landsstyrets låneoptagelser  

 og garantistillelser, jf. også aftalens artikel 10.
c.
Ansøgningen forelægges nu af hensyn til hurtigst mulig gennemførelse af  

 aftalen, som bl.a. vil have betydning for udarbejdelse af det færøske  

 landsstyres finanslovsforslag for 1999, herunder fastsættelsen af  

 hjemmestyrets ydelser på udestående statslån.
e.
Under henvisning til ovenstående anmodes om Finansudvalgets tilslutning  

 til, at der i forlængelse af den indgåede aftale af 10. juni 1998 mellem  

 regeringen og Færøernes landsstyre på forslag til lov om tillægsbevilling for  

 1998 opføres følgende:
 samt at der på § 11.21.21 Strafferetspleje mv. optages udgifter til  

 dækning af landsstyrets sagsomkostninger i sagen mod den danske stat og i  

 videreførelse af sagen mod Den Danske Bank.
Mogens Lykketoft / Henrik Hjortdal Til Finansudvalget.
AFTALE MELLEM DEN DANSKE REGERING OG FÆRØERNES LANDSSTYRE Den Danske Regering og Færøernes Landsstyre, som er besluttet på at fremme et nyt grundlag for det bilaterale  

 samvirke og på baggrund heraf er indstillet på at indlede forhandlinger, på  

 Landsstyrets foranledning, om de fremtidige bilaterale relationer, som har det forsæt, at Færøernes Landsstyres gæld til Den Danske  

 Stat omlægges og saneres under hensyntagen til, at gældsafviklingen står i  

 rimeligt forhold til den færøske økonomis bæredygtighed, som bekræfter, at der igennem denne aftale er opnået forlig mellem  

 Den Danske Regering og Færøernes Landsstyre i den færøske banksag, er enige om følgende:
Artikel 1 Den færøske banksag Den Danske Regering og Færøernes Landsstyre har taget konklusionerne  

 vedrørende aktiebyttet mellem Den Danske Bank og Finansieringsfonden af 1992  

 i beretningen afgivet af undersøgelseskommissionen vedrørende den færøske  

 banksag til efterretning.
 Landsstyret har ved tidligere forhandlinger med Regeringen gjort gældende,  

 at Færøerne ved rekapitaliseringen af bankerne er kommet til at bære en  

 uforholdsmæssig stor del af disse omkostninger.
 I betragtning af, at det af beretningen fremgår, at Regeringens og  

 Landsstyrets samtykke til aktiebyttet mellem Den Danske Bank og  

 Finansieringsfonden af 1992 har været baseret på urigtige forudsætninger, er  

 der enighed om, at med denne aftale kompenseres Færøerne herfor.
I anledning heraf frafalder Landsstyret at gøre eventuelle retskrav mod  

 Den Danske Stat hidrørende fra den færøske banksag gældende over for Staten  

 og hæver den af Landsstyret mod Den Danske Stat anlagte retssag.
Den Danske  

 Stat betaler Landsstyrets samlede omkostninger i forbindelse med denne  

 retssag, herunder den indbetalte retsafgift.
 Såfremt der ikke mellem parterne kan opnås enighed om størrelsen af  

 omkostningerne, overlades det til Østre Landsret (med sædvanlig adgang til at  

 søge landsrettens afgørelse indbragt for Højesteret) at træffe bestemmelse om  

 sagsomkostninger efter sædvanlige principper.
Landsstyret viderefører den af Landsstyret anlagte retssag mod Den Danske  

 Bank og tiltræder herved, at den i artikel 2 aftalte gældsnedskrivning  

 reduceres med det nettobeløb, som Landsstyret eventuelt som et resultat af  

 retssagen måtte blive tilkendt af Den Danske Bank.
Dette beløb indbetales som  

 et ekstraordinært afdrag til staten.
Staten afholder alle udgifter ved  

 videreførelsen af denne sag, herunder de sagsomkostninger, som Landsstyret  

 eventuelt måtte blive pålagt at betale i tilfælde af frifindelse af Den  

 Danske Bank.
 I betragtning af at Den Danske Stat som følge af denne aftale har den  

 økonomiske interesse i videreførelsen af retssagen mod Den Danske Bank,  

 bemyndiger Landsstyret Regeringen til at forhandle med Den Danske Bank om en  

 eventuel forligsmæssig afslutning af sagen og at indgå aftale på Landsstyrets  

 vegne herom.
 Landsstyret er indforstået med, at Den Danske Stat kan indgå en separat  

 aftale med Finansieringsfonden af 1992 om fondens videreførelse af sit  

 sagsanlæg mod Den Danske Bank, herunder om transport til Staten af det beløb,  

 som banken måtte blive pålagt at betale til fonden.
Artikel 2 Færøernes Landsstyres gæld til Den Danske Stat Den Danske Regering og Færøernes Landsstyre er enige om, at Landsstyrets  

 gæld til Den Danske Stat og gældsafviklingen må stå i et rimeligt forhold til  

 den færøske økonomis bæredygtighed.
Når henses hertil samt den kompensation,  

 som tilkommer Landsstyret i banksagen, nedskrives Landsstyrets gæld til  

 Statten med 900 mio. kr.
Af restgælden henstår 500 mio. kr. som et rente- og afdragsfrit lån.  

 Afviklingen heraf aftales i takt med eventuelle indtægter fra fremtidig  

 råstofudvinding.
Dog afskrives gælden efter 20 år, såfremt der ikke på det  

 tidspunkt er startet udvinding af råstoffer.
Den resterende gæld afvikles som et 20-årigt annuitetslån på 4023 mio. kr.  

 til en fast årlig rente på 5 pct.
Annuiteten fastsættes til 323 mio. kr.  

 årligt.
Landsstyret har ret til førtidig indfrielse af restgælden helt eller  

 delvis.
Artikel 3 Bloktilskuddet Den Danske Regering og Færøernes Landsstyre er enige om, at Den Danske  

 Stat yder et årligt bloktilskud til Færøernes finanslov på 932 mio. kr. for  

 årene 1999, 2000 og 2001 uændret på 1999-niveauet realt.
Det bemærkes, at  

 spørgsmålet om bloktilskuddet tages op til revision i forbindelse med  

 kommende forhandlinger om en nyordning af forholdet mellem Danmark og  

 Færøerne.
Artikel 4 Finansieringsfonden af 1992 Den Danske Regering og Færøernes Landsstyre er enige om, at Den Danske  

 Stat afvikler sit engagement i Finansieringsfonden af 1992 inden udgangen af  

 1998. Finansieringsfondens vedtægter ændres i overensstemmelse hermed.  

 Finansieringsfonden undergives det almindelige fondstilsyn.
Artikel 5 Færøernes Erhvervsudviklingsinstitut Den Danske Regering og Færøernes Landsstyre er enige om, at Den Danske  

 Stat afvikler sit engagement i Færøernes Erhvervsudviklingsinstitut inden  

 udgangen af 1998. Statens lån til Erhvervsudviklingsinstituttet, som er et  

 10-årigt rente- og afdragsfrit lån, og som pr. 1. juni 1998 udgør 99 mio.  

 kr., konverteres forud herfor til indskudskapital.  

 Erhvervsudviklingsinstituttets vedtægter ændres i overensstemmelse hermed.  

 Erhvervsudviklingsinstituttet undergives det almindelige fondstilsyn.
Artikel 6 Færøernes Realkreditinstitut Den Danske Regering og Færøernes Landsstyre er enige om, at Færøernes  

 Realkreditinstitut overtages af Landsstyret som færøsk særanliggende.  

 Regeringen er indforstået med, at de statslige garantier, som allerede  

 eksisterer i Realkreditinstituttet, bibeholdes til deres automatiske udløb.  

 Landsstyret vil fremsætte forslag til lagtingslov i overensstemmelse hermed.  

 Folketingets repræsentation i Realkreditinstituttets repræsentantskab  

 bortfalder, når de eksisterende statsgaranterede obligationslån udløber.
Artikel 7 Kreditinstitutter m.v.
Den Danske Regering og Færøernes Landsstyre er enige om, at spørgsmålet om  

 tilsynet med færøske kreditinstitutter vil indgå i de kommende forhandlinger  

 om en nyordning af forholdet mellem Danmark og Færøerne.
Den Kongelige  

 Bankkommissær (økonomiministeren) vil underrette om og drøfte udviklingen i  

 den finansielle sektor og de finansielle markeder med den repræsentant for  

 Landsstyret, der omtales i lov om pengesedler m.v. på Færøerne.
Den Kongelige  

 Bankkommissær og Danmarks Nationalbank vil endvidere løbende underrette  

 Landsstyret om den penge- og valutamæssige udvikling.
Artikel 8 Ansvaret for den økonomiske politik Den Danske Regering og Færøernes Landsstyre er enige om, at ansvaret for  

 den økonomiske politik på Færøerne, herunder for fremtidig låneoptagelse og  

 garantistillelser, indenfor de rammer, som følger af hjemmestyreloven, ligger  

 hos Landsstyret.
Herved er samtlige begrænsninger i Landsstyrets  

 låneoptagelser og garantistillelser bortfaldet.
Artikel 9 Fremtidige bilaterale relationer mellem Danmark og Færøerne Den Danske Regering har noteret sig, at Færøernes Landsstyre i sin  

 koalitionsaftale har som målsætning at oprette Færøerne som suveræn stat.  

 Regeringen er indstillet på, at der på denne baggrund, og på Landsstyrets  

 foranledning indledes forhandlinger om Landsstyrets ønsker om et nyt grundlag  

 for de fremtidige bilaterale relationer mellem Danmark og Færøerne.
Der er  

 tillige enighed om, at der sideløbende indledes forhandlinger om en  

 overgangsordning, herunder en økonomisk overgangsordning, der tilstræber  

 opbyggelsen af en selvbærende færøsk økonomi.
Artikel 10 Ikrafttrædelsesbestemmelser Denne aftale, som tillige indeholder bilag A, træder i kraft den 10. juni  

 1998, forudsat at den får politisk tilslutning i henholdsvis Danmark og på  

 Færøerne.
Med undtagelse af aftale af 22. december 1992 mellem den danske  

 regering og Færøernes Landsstyre om råstoffer i undergrunden ophæves og  

 bortfalder samtidig:
i.
Aftale mellem Den Danske Regering og Færøernes Landsstyre af 6. oktober  

 1992 med senere ændringer.
ii.
Tillægsaftale af 1. februar 1993 til aftale af 6. oktober 1992 mellem  

 Den Danske Regering og Færøernes Landsstyre med senere ændringer.
iii.
Erklæring fra Færøernes Landsstyre samt fælleserklæring fra Den  

 Danske Regering og Færøernes Landsstyre af 1. februar 1993.
iv.
Rammeaftale af 28. maj 1993 mellem Den Danske Regering og Færøernes  

 Landsstyre om refinansiering af landskassens gæld m.v.
v.
Aftale af 12. oktober 1993 mellem Den Danske Regering og Færøernes  

 Landsstyre om refinansiering i 1994 og kapitaltilførsel til færøske banker  

 m.v.
vi.
Protokollat af 12. oktober 1993 om forhandling mellem Den Danske  

 Regering og Færøernes Landsstyre.
vii.
Fælleserklæring fra møde den 17. november 1994 mellem Regeringen og  

 Færøernes Landsstyre.
viii.
Fælleserklæring fra mødet den 3. november 1995 mellem Regeringen og  

 Færøernes Landsstyre.
 Den Danske Regering og Færøernes Landsstyre er dog enige om, at følgende  

 fortsat skal være gældende:
a.
Pkt.
III i fælleserklæringen fra møde den 17. november 1994 mellem  

 Regeringen og Færøernes Landsstyre afsnittene: »Udstrækning af danske  

 erhvervsfremmeordninger til Færøerne«, og »Markedsadgang«.
b.
Færøernes Landsstyre bekræfter, at der inden udgangen af 1999 vil blive  

 fremsat forslag om den resterende del af den udfyldende færøske lovgivning  

 vedrørende social- og sundhedsområdet.
Udfærdiget i København den 10. juni 1998 For Den Danske Regering For Færøernes Landsstyre (navn) (navn) (navn) Bilag A til aftale af 10. juni 1998 mellem Den Danske Regering og Færøernes  

 Landsstyre Den Danske Regering og Færøernes Landsstyre er enige om, at de færøske  

 myndigheder overtager området vedrørende skibstilsynet efter nærmere  

 forhandling mellem Den Danske Regering og Færøernes Landsstyre.
