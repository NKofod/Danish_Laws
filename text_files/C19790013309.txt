 1. Ved lov nr. 236 af 8. juni 1979 er der med virkning  

 fra 1. januar 1980 gennemført forskellige ændringer af lov om boligbyggeri  

 (lovbekendtgørelse nr. 371 af 21. juli 1978). Boligbyggeriloven er med de  

 pågældende ændringer optrykt som lovbekendtgørelse nr. 338 af 16. juli 1979.
 De hidtidige regler om opførelse og driften af almennyttigt boligbyggeri  

 er fortsat gældende, men fra 1. januar 1980 med de ændringer, der følger af  

 lov nr. 236 af 8. juni 1979, og som der i det væsentligste er redegjort for i  

 dette cirkulære.
Ved lovændringerne af 8. juni 1979 er der gennemført en ændret fordeling  

 af statens og Boligselskabernes Landsbyggefonds andel i finansieringen af  

 almennyttigt nybyggeri.
Staten overtager gradvis landsbyggefondens bidrag til  

 denne finansiering.
Der er gennemført ændrede regler om anvendelsen af de  

 ældre boligafdelingers bidrag til landsbyggefonden.
Som et væsentligt element  

 i loven er gennemført regler, der sikrer en mere lempelig aftrapning af  

 rentesikringen i takt med pris- og lønudviklingen, og der er i forbindelse  

 hermed vedtaget særlige overgangsordninger for visse årgange almennyttigt  

 byggeri.
Loven indeholder endvidere nye regler om sikkerheden for de stats-  

 og kommunelån, som udbetales til Boligselskabernes Landsbyggefond til  

 anvendelse til finansiering af nyt byggeri.
Det skal endelig nævnes, at loven af 8. juni 1979 tillige indeholder nogle  

 ændrede bestemmelser om støtte til betaling af beboerindskud.
Disse  

 bestemmelser er ikke omtalt i dette cirkulære, men vil blive nærmere uddybet  

 i et cirkulære om betaling af beboerindskud.
Finansiering af nyt byggeri 2. Efter lov nr. 83 af 19. marts 1975 om boligbyggeri,  

 som ændret ved lov nr. 110 af 30. marts 1977, finansieres det almennyttige  

 nybyggeri delvis ved tilvejebringelse af en rente- og afdragsfri grundkapital  

 på 26 pct. af ejendommens værdi.
Grundkapitalen tilvejebringes ved et lån fra  

 Boligselskabernes Landsbyggefond på 23 pct. af værdien, medens de resterende  

 3 pct. af finansieringen hidrører fra indskud fra beboerne i ejendommene.
De  

 midler, landsbyggefonden stiller til rådighed, tilvejebringes ved stats- og  

 kommunelån til fonden på henholdsvis 10 pct. og 6 pct. af de belånte  

 ejendommes værdi samt ved landsbyggefondens egne midler på 7 pct. af værdien.
Der er ikke ved loven af 8. juni 1979 sket nogen ændring af størrelsen af  

 denne grundkapital.
Derimod er bestemmelserne om tilvejebringelsen af den  

 nødvendige kapital ændret.
Herefter overtager staten gradvis  

 landsbyggefondens bidrag, således at fondens bidrag til almennyttigt  

 nybyggeri, der får tilsagn om støtte i 1980 nedsættes fra 7 pct. til 41/2  

 pct., for byggeri, der får tilsagn om støtte i 1981 til 2 pct. for helt at  

 bortfalde for byggeri, der får tilsagn om støtte efter 1. januar 1982.  

 Statens bidrag stiger tilsvarende, således at statens andel i finansieringen  

 i 1980 andrager 121/2 pct., i 1981 15 pct. og i 1982 17 pct.
Kommunens bidrag  

 på 6 pct. er uændret, og det samme gælder beboerindskuddet på 3 pct.
Almennyttige boligafdelingers bidrag til Boligselskabernes Landsbyggefond 3. Ifølge §§ 21 og 22 i boligbyggeriloven af 1975 skal  

 beboerne i de ældre almennyttige boligafdelinger årligt yde bidrag til  

 selskabets byggefond til indskud i Boligselskabernes Landsbyggefond.
Disse  

 bidrag har hidtil i alt væsentligt været anvendt til at finansiere  

 landsbyggefondens andel i grundkapitalen i det nye almennyttige boligbyggeri.  

 Fonden har derfor ikke hidtil haft økonomisk mulighed for at benytte den  

 hidtidige lovhjemmel til at yde lån til delvis finansiering af om- og  

 tilbygning eller modernisering af det ældre almennyttige byggeri.
Netop på  

 dette område er der sket en væsentlig ændring ved loven af 8. juni 1979, og  

 der henvises herom til bemærkningerne nedenfor under pkt. 4-6.
 Loven af 8. juni 1979 medfører ingen ændring i de hidtidige regler for  

 opkrævning og indbetaling af bidragene til landsbyggefonden.
 Disse bidrag skal således fortsat indbetales til fonden efter  

 bestemmelserne i lovens §§ 21 og 22.
Der skal også fortsat ske en vis regulering af bidragene efter § 22. Efter  

 lovændringen skal disse bidrag reguleres hvert år pr. 1. januar på basis af  

 den konstaterede udvikling i byggeomkostningsindekset for montagebyggeri for  

 juli måned.
Udgangspunktet for reguleringen - der foretages af  

 landsbyggefonden - er 100 mio. kr. pr. 1. juli 1978 (indeks 245), svarende  

 til de ovenfor nævnte samlede årlige indskud i landsbyggefonden efter dette  

 prisniveau.
Den første regulering foretages den 1. januar 1980 på grundlag af  

 montagebyggeomkostningsindekset for juli 1979.
Anvendelse af de pligtmæssige bidrag 4. Som det er nævnt ovenfor, har landsbyggefonden ikke  

 hidtil haft økonomisk mulighed for at yde lån til forbedring og modernisering  

 af det ældre byggeri.
Bidragene efter lovens §§ 21 og 22 er i alt væsentligt  

 anvendt til finansiering af fondens andel i det almennyttige nybyggeris  

 grundkapital.
Der er imidlertid lagt afgørende vægt på at gennemføre bestemmelser, der  

 kan medvirke til at tilskynde til iværksættelse af påtrængende byfornyelses-  

 og moderniseringsarbejder i ældre boligafdelinger.
Ved bestemmelserne i  

 ændringsloven af 8. juni 1979 om statens gradvise overtagelse af  

 landsbyggefondens andel i nybyggeriets finansiering er der skabt økonomisk  

 grundlag for en delvis finansiering af sådanne arbejder ved anvendelse af  

 bidragene efter §§ 21 og 22 i takt med, at disse bidrag gradvis frigøres fra  

 nybyggeri-finansieringen.
 5. De nærmere regler om anvendelse af bidragene efter  

 §§ 21 og 22 er fastsat i boligbyggerilovens § 36, stk. 3-8. Efter disse  

 regler kan bidrag, der er indbetalt til landsbyggefonden efter den 1. januar  

 1980, og som ikke medgår til tilvejebringelse af landsbyggefondens andel i  

 nybyggeriets finansiering, anvendes i form af tilskud til finansiering af  

 tilbygnings- og moderniseringsarbejder m. v. i almennyttige boligafdelinger.
Tilskuddene udbetales af landsbyggefonden, og det er efter loven en helt  

 afgørende forudsætning, at der kun ydes tilskud til gennemførelse af  

 arbejder, som har karakter af egentlige forbedringer, dvs. sådanne arbejder,  

 som tilfører ejendommene eller deres omgivelser en øget brugsværdi for  

 beboerne.
Der skal være tale om forbedringsarbejder, der hæver boligernes og  

 bygningernes oprindelige standard, og der kan således ikke - som det også  

 siges udtrykkeligt i § 36, stk. 6 - ydes tilskud til dækning af udgifter til  

 vedligeholdelse, hovedistandsættelse, eller anden opretning, der ikke forøger  

 lejlighedernes brugsværdi.
Sådanne arbejder forudsættes finansieret over  

 driften ved hjælp af de midler, der hvert år skal henlægges til disse formål.  

 Endvidere har der ved gennemførelsen af de ændrede lovregler været lagt vægt  

 på, at de arbejder, hvortil der ydes tilskud, har beskæftigelsesfremmende  

 virkning.
 6. Ved udformningen af lovens regler om anvendelsen af  

 de pligtmæssige bidrag er der sket en opsplitning af det bidrag, som det  

 enkelte boligselskabs byggefond har indbetalt til landsbyggefonden på den  

 måde, at der er fastsat særlige regler om anvendelsen af 75 pct. af bidraget  

 og andre regler om anvendelsen af de resterende 25 pct.
 Da det er fundet rimeligt i første række at tilgodese et naturligt hensyn  

 til de boligselskaber, der selv har indbetalt bidragene til landsbyggefonden,  

 er det i lovens § 36, stk. 3, bestemt, at det enkelte boligselskab skal have  

 fortrinsret til tilskud inden for 75 pct. af de bidrag, selskabet selv har  

 indbetalt til landsbyggefonden efter den 1. januar 1980.
Det enkelte boligselskab er altså inden for disse 75 pct. sikret  

 fortrinsret til tilskud fra landsbyggefonden - naturligvis under forudsætning  

 af at bestemmelserne om arbejdernes karakter af virkelige forbedringer, der  

 øger brugsværdien, nøje iagttages.
Fortrinsretten er dog begrænset til, at  

 landsbyggefondens tilskud i det enkelte tilfælde højst kan udgøre 2/3 af de  

 rimelige udgifter ved arbejdets udførelse.
I § 36, stk. 4, er det om de resterende 25 pct. af bidragene bestemt, at  

 disse overføres til en fælles moderniseringsfond, hvis midler af  

 landsbyggefonden ligeledes kan stilles til rådighed for almennyttige  

 boligselskaber i form af tilskud.
Denne del af bidragene forudsættes i øvrigt  

 anvendt til finansiering af særligt påkrævede forbedringsarbejder, herunder  

 først og fremmest installation af centralvarme og indretning af toilet og  

 bad.
Moderniseringsfondens midler kan efter landsbyggefondens nærmere  

 bestemmelse også stilles til rådighed for boligafdelinger, der ikke selv har  

 indbetalt bidrag til fonden.
Også disse tilskud kan højst udgøre 2/3 af de  

 rimelige udgifter ved det enkelte arbejdes udførelse.
Landsbyggefondens tilskud beregnes på grundlag af en ansøgning fra det  

 enkelte boligselskab, hvori der over for fonden nøje redegøres for det  

 udarbejdede projekt og de hermed forbundne udgifter.
Tilskuddet udbetales til  

 boligselskabets byggefond.
 De nærmere regler om landsbyggefondens ydelse af de nævnte tilskud vil  

 blive fastsat i en bekendtgørelse fra boligstyrelsen.
Aftrapning af rentesikring 7. Omkring 110.000 lejligheder er på nuværende  

 tidspunkt omfattet af rentesikringsordningen, der blev indført ved  

 boligløsningen af 1966 som en midlertidig støtteordning, der indebærer, at  

 staten ved direkte tilskud til det enkelte byggeri i en årrække dækker  

 differencen mellem den faktiske renteudgift af de optagne lån og en fastsat  

 basisrenteudgift.
Efter en periode med fuld rentesikring aftrappes støtten  

 over en årrække, hvorefter beboerne betaler den fulde renteudgift.
Gennemførelse af den oprindeligt fastlagte aftrapning af  

 rentesikringsydelserne forudsatte en sådan lønudvikling, at det var muligt  

 for lejerne at betale de deraf følgende lejestigninger.
Som følge af den  

 fortsat høje rente, de kraftigt stigende byggeudgifter og de  

 indkomstpolitiske bestræbelser holdt disse forudsætninger ikke stik, og det  

 blev nødvendigt i 1977 at lægge et midlertidigt loft over  

 rentesikringsaftrapningen.
Den årlige rentesikringsaftrapning kan herefter i  

 tiden 1. januar 1977 - 31. december 1979 maksimalt udgøre 7 kr. pr. m2  

 etageareal (lov nr. 111 af 30. marts 1977 om ændring af lov om midlertidig  

 offentlig støtte til almennyttigt boligbyggeri samt ændringslov nr. 261 af 8.  

 juni 1978).
Ved loven af 8. juni 1979 er der ved en ændret affattelse af  

 boligbyggerilovens § 46 gennemført en helt principiel og mere varig ændring  

 af rentesikringsaftrapningen, hvorved denne sættes i relation til pris- og  

 lønudviklingen.
Metoden går ud på årligt at forøge basisrenten (og dermed  

 beboernes egen rentebetaling) med en procentandel, svarende til 75 pct. af de  

 konstaterede procentvise prisstigninger.
Såfremt priserne det enkelte år  

 måtte være steget mere end lønningerne, forhøjes basisrenten dog med 75 pct.  

 af den procentvise stigning i lønningerne.
Dette indebærer, at  

 kapitalydelserne vil udgøre en faldende andel af lønnen, hvorved der er taget  

 hensyn til byggeriets forældelse m. v.
Der er hermed givet beboerne en betydelig grad af tryghed med hensyn til  

 huslejeudviklingen.
Forudsættes øvrige driftsudgifter at følge de almindelige  

 prisstigninger, vil beboerne normalt kunne forvente, at huslejen år efter år  

 vil udgøre en faldende andel af indkomsten.
Den ændrede aftrapningsordning er generel og omfatter såvel det  

 eksisterende som det fremtidige byggeri, dvs. både det almennyttige  

 boligbyggeri og nyt kollegiebyggeri.
Ordningen gælder tillige i modsætning  

 til den hidtidige begrænsede rentesikringsaftrapning (7 kr.-loftet) - sociale  

 og kulturelle institutioner, der modtager rentesikring.
 De lempede aftrapningsregler er som nævnt af mere varig karakter, men man  

 skal dog pege på lovens § 47. Efter denne bestemmelse kan boligministeren  

 helt eller delvis bringe udbetalingen af rentesikringsbeløb til ophør, hvis  

 den enkelte ejendoms økonomi forbedres, eller ændrede forhold for byggeriet  

 taler derfor, herunder at der indtræder en stigning i det almindelige  

 lejeniveau.
 8. Der skal hvert år til brug ved beregningen af  

 rentesikringsaftrapningen i det kommende år udregnes en reguleringsfaktor  

 (reguleringstillæg) på grundlag af det senest forudgående års pris- og/eller  

 lønudvikling.
Ved vurdering af prisudviklingen anvendes ifølge lovens § 46, stk. 2,  

 reguleringspristallet for juli.
Dette pristal anvendes i forvejen til  

 regulering af lønninger, boligsikring m. v.
Som udtryk for den stedfundne  

 lønudvikling vil blive benyttet Danmarks Statistiks timelønsindeks for  

 industriens arbejdere.
Dette indeks anvendes bl. a. til regulering af  

 indkomstgrænserne for boligydelse til pensionister.
Med udgangspunkt i reguleringspristallet for juli eller - såfremt  

 prisstigningerne har oversteget lønstigningerne - lønindekset for maj,  

 fastsætter boligstyrelsen en reguleringsfaktor.
Har stigningen i  

 reguleringspristallet/lønindekset udgjort f. eks. 7 pct., er  

 reguleringsfaktoren 75 pct. heraf eller 5,25 pct.
Reguleringsfaktoren vil  

 blive fastsat med 2 decimaler og vil blive offentliggjort i Statstidende den  

 første tirsdag i september, første gang tirsdag den 4. september 1979.
Når reguleringsfaktoren er fastsat, kan for det enkelte byggeri beregnes  

 det kommende års rentesikringsydelse, som vil være gældende efter  

 førstkommende aftrapningsdato i det pågældende år.
Den for det enkelte  

 byggeri fastsatte skæringsdato er afgørende, dvs. den dato, da byggeriet  

 oprindelig gik i drift, og fra hvilken rentesikring er beregnet.
 De ændrede rentesikringsydelser beregnes af Kongeriget Danmarks  

 Hypotekbank og Finansforvaltning, og meddelelse herom vil blive tilstillet  

 boligselskaberne så betids, at nødvendige huslejeforhøjelser i hvert enkelt  

 tilfælde kan gennemføres med 3 måneders varsel.
9. For byggerier, der påbegynder aftrapning af  

 rentesikring pr. 1. januar 1980 eller senere, vil basisrenten være 6 pct.
Er  

 reguleringsfaktoren f. eks. 5,25 pct. og nettoprovenuet af de ved opførelsen  

 optagne realkreditlån/prioritetslån 100 mio. kr., forhøjes beboernes  

 rentebetaling med 5,25 pct. af 6 mio. kr. = 315.000 kr., og rentesikringen  

 nedsættes tilsvarende.
 For byggerier, hvor rentesikringen pr. 1. januar 1980 allerede er under  

 aftrapning, gælder som overgangsregel, at forhøjelsen af beboernes  

 rentebetaling (nedsættelsen af rentesikringsydelsen) i 1980 beregnes på  

 grundlag af rentesikringen, som er fastsat ved den senest foretagne  

 aftrapning (lovens § 46 a). For perioden 1. januar 1980, og indtil de enkelte  

 byggerier i løbet af 1980 indgår i den nye aftrapningsordning ved deres  

 individuelle aftrapningsdato, fortsættes på det rentesikringsniveau, der var  

 nået under 7 kr.-loftet.
10. For byggerier, der modtager driftssikring efter  

 reglerne i kapitel 2 i lov om midlertidig offentlig støtte til almennyttigt  

 boligbyggeri og statsstøttede kollegier, stilles aftrapningen af  

 rentesikringen i bero, så længe der ydes driftssikring (lovens § 6, stk. 3).  

 Da driftssikringen ydes med virkning fra 1. januar 1980, stilles aftrapningen  

 altså i bero fra denne dato, og indtil driftssikringen er afviklet.
Der  

 henvises herom til boligstyrelsens cirkulære af 13. august 1979 om  

 driftssikring.
 11. Med henblik på at dæmpe de overgangsproblemer, der  

 opstod ved gennemførelse af de forbedrede finansieringsbestemmelser i  

 boligbyggeriloven, der trådte i kraft den 1. april 1975 (1975-loven), er der  

 i § 46 b gennemført en generel nedsættelse af basisrenten til 51/2 pct. over  

 en 2-årig periode for de byggerier, der har fået tilsagn om statsstøtte i  

 perioden 1. april 1974 - 31. marts 1975 (den seneste årgang byggerier med  

 støtte efter 1967-loven). Der er endvidere åbnet adgang for boligministeren  

 til i særlige tilfælde at foretage en tilsvarende nedsættelse af basisrenten  

 for byggerier, hvortil der er meddelt tilsagn om statsstøtte i perioden 1.  

 april 1973 - 31. marts 1974 (yderligere en årgang byggerier med statsstøtte  

 efter 1967-loven), hvis byggeriet indgår i en samlet bebyggelse, og et senere  

 byggeafsnit er opført med støtte efter 1975-loven.
 Basisrenten nedsættes for de nævnte byggerier til 5 3/4 pct. pr. 1. januar  

 1980 og yderligere til 51/2 pct. pr. 1. januar 1981.  

 Rentesikringsaftrapningen sker på grundlag af basisrenten på 51/2 pct.  

 Reguleringerne vil blive foretaget af Kongeriget Danmarks Hypotekbank og  

 Finansforvaltning.
 Den generelle nedsættelse af basisrenten vil - når bortses fra eventuel  

 rentesikringsaftrapning i 1981 - reducere kapitaludgifterne med ca. 3,5 pct.  

 i 1980 og i alt ca. 7 pct. i 1981. Der opnås herved en nedsættelse af  

 kapitaludgifterne, indtil rentesikringen er aftrappet.
 Nedsættelserne i 1980 og 1981 vil lette afholdelsen af stigninger i de  

 øvrige driftsudgifter og skulle således give mulighed for at mindske  

 huslejeforhøjelser, som ellers ville være nødvendige.
 Typisk vil den første ordinære aftrapning finde sted i andet halvår af  

 1981 eller i 1982.
12. Ansøgning om den særlige nedsættelse af  

 basisrenten i henhold til lovens § 46, stk. 2, (årgang 1973/74) indsendes til  

 boligstyrelsen gennem vedkommende kommune.
Godkendelse kan kun forventes  

 meddelt i særlige tilfælde.
Efter loven er det en betingelse for at opnå  

 nedsættelse af basisrenten, at der er meddelt tilsagn om statsstøtte i  

 perioden 1. april 1973 til 31. marts 1974, og at byggeriet indgår i en samlet  

 bebyggelse, hvoraf et senere byggeafsnit er opført med støtte efter  

 1975-loven.
Der skal således være tale om forskellige byggeafsnit, men det  

 forudsættes, at byggeafsnittene har stort set ensartede lejligheder.
Der vil  

 ved behandlingen af ansøgninger også blive lagt vægt bl. a. på størrelsen af  

 forskelle i kapitaludgifter pr. m2 beboelsesareal.
Er der flere år mellem  

 opførelsen af byggeafsnittene, kan de stigende byggeudgifter i et vist omfang  

 have opvejet virkningerne af de forbedrede finansieringsregler efter  

 1975-loven i relation til kapitaludgifternes størrelse.
Ansøgningen må indeholde en beskrivelse af den samlede bebyggelse og  

 fyldestgørende oplysninger om de pågældende byggeafsnit i henseende til  

 bebyggelsernes udformning, lejlighedsstørrelser, udstyr, beboerfaciliteter,  

 kapitaludgifternes størrelse m. v.
Kommunalbestyrelsen skal ved ansøgningens  

 fremsendelse til boligstyrelsen attestere boligselskabets oplysninger og på  

 grundlag heraf foretage en sammenfattende vurdering af brugsværdien af  

 lejlighederne i de forskellige byggeafsnit.
Sikkerhedskrav vedrørende statens og kommunernes udlån til  

 landsbyggefonden 13. Efter den gældende formulering af  

 boligbyggerilovens § 41, stk. 3, skal den enkelte kommune for et beløb,  

 svarende til statens og kommunens samlede udlån til Boligselskabernes  

 Landsbyggefond til finansiering af en ejendom, sikre sig håndpant i fondens  

 panterettigheder i ejendommen.
Ved loven af 8. juni 1979 er denne bestemmelse ændret, således at  

 kommunerne ikke længere skal have pantebrevene i håndpant, men disse  

 opbevares i landsbyggefonden.
For at fastholde den nødvendige sikkerhed for  

 de udbetalte stats- og kommunelån - uanset at sikringsakten i form af  

 rådighedsberøvelse ikke længere kræves iagttaget - er det imidlertid samtidig  

 fastsat i bestemmelsen, at fondens panterettigheder fortrinsvis skal tjene  

 til sikkerhed for disse lån, samt at fondens pantebreve ikke uden vedkommende  

 kommunes samtykke kan afhændes, pantsættes eller gøres til genstand for  

 individuel retsforfølgning fra andre kreditorers side.
For at opfylde de nødvendige sikkerhedskrav efter den ændrede formulering  

 af bestemmelsen skal landsbyggefonden herefter for samtlige de af fonden  

 bevilgede lån i henhold til retsplejelovens §§ 563 og 564 lade tinglyse en  

 bestemmelse om, at meddelelse om eventuel tvangsauktion i givet fald tillige  

 skal ske til vedkommende kommunalbestyrelse.
Endvidere skal fonden lade hvert  

 enkelt pantebrev forsyne med en påtegning om, at pantebrevet ikke uden  

 kommunens samtykke kan afhændes, pantsættes eller gøres til genstand for  

 individuel retsforfølgning fra andre kreditorers side.
