Nr BSF 9 Forslag til folketingsbeslutning om stop for uønskede nedskæringer og  

 udskydelser i 1988 på sygehusområdet Fremsat af Henning Rasmussen (S) Bakholt (S) Dorte Bennedsen (S) Erling  

 Christensen (S) Pernille Forchhammer (S) Torben Lund (S) Lone Møller (S)  

 Stavad (S) den 15. oktober 1987 Folketinget pålægger regeringen efter forudgående forhandlinger med Amtsrådsforeningen i Danmark samt Københavns og Frederiksberg Kommuner inden 1. december 1987 at gennemføre initiativer, der sikrer, at de nedskæringer og udskydelser på sygehusområdet i 1988, der er besluttet på grund af den stramme økonomiske ramme for budgettet, ikke gennemføres.
BEMÆRKNINGER TIL FORSLAGET Generelt Det danske sygehusvæsen har været under stigende pres i de seneste år.
Antallet af indlæggelser, behandlinger og undersøgelser er stærkt voksende.
Uddannelsesopgaverne er større end nogen sinde.
Lægerne er i stand til at behandle flere og flere skader og sygdomme mere og mere effektivt.
 Udgiftspresset er derfor stærkt stigende.
Samtidig har regeringen og et flertal i Folketinget søgt at fastholde sygehusudgifterne på et for lavt niveau i forhold til det, der er nødvendigt for fortsat at give alle syge mulighed for en god og hurtig behandling.
Resultatet er blevet længere ventelister og ventetider på en lang række behandlinger, mange steder påtvungne forringelser i den pleje og service, der gives patienterne og deres pårørende, og stigende arbejdspres for alle personalegrupper.
Samtidig presses der fra borgerlig side på for at få indført eller forhøjet brugerbetalinger.
Planerne om private betalingshospitaler tages frem igen i håbet om, at udviklingen vil tvinge de syge til at betale sig til en hurtig behandling.
Den aktuelle situation Det voldsomme indgreb i sygehuskommunernes økonomi i 1988, som et flertal i Folketinget besluttede i juli 1987, har mange steder vist sig at være katastrofalt for sygehusvæsenet.
Nedskæringen af bloktilskuddet med 2 mia. kr., svarende til 0,6 procentpoint på amtsskatten, forbudet imod en større gennemsnitlig stigning end 0,2 procentpoint og et fortsat stort kasseforbrug fra de svindende kassebeholdninger har tvunget amtsrådene til nedskæringer på næsten alle områder.
De samlede sygehusudgifter skæres til næste år ned med 143 mill. kr., og samtidig er en lang række nødvendige udvidelser og forbedringer på operationsafdelinger, i laboratorier, på det psykiatriske område, i plejen og andre steder skudt ud i en uvis fremtid.
Det er på den baggrund, at Socialdemokratiet opfordrer Folketinget til at pålægge regeringen, at den inden 1. december 1987 gennemfører initiativer, der gør det muligt for sygehuskommunerne at undlade at gennemføre de nedskæringer og udskydelser på sygehusområdet, som de er blevet tvunget ud i af de økonomiske rammer.
Socialdemokratiet vil i den forbindelse henvise til, at amtskommunerne i oktober kvartal 1987 skal indbetale 700 mill. kr.
til statskassen i strafbetalinger for »overskridelser« på driftsudgifterne i 1986 og i 20 pct.-afgift på investeringer i 1986.
