(Til stiftsøvrighederne, Københavns  

 magistrat samt overtilsynene for Vor Frelsers, Holmens og Garnisons  

 kirker i København) Som det vil være bekendt, har organisationen »Frihedskampens  

 Veteraner« rettet henvendelse til ministeriet om tilvejebringelse af en  

 ordning, der sikrer opretholdelse af de under anden verdenskrig døde  

 frihedskæmperes grave på danske kirkegårde.
Der er herved tænkt på grave,  

 hvori er begravet personer, der har mistet livet i årene 1940-45 som følge af  

 deres indsats i kampen for Danmarks befrielse eller som følge af, at de har  

 ydet støtte til modstandsbevægelsen.
 Da også ministeriet må finde det ønskeligt, at disse grave opretholdes,  

 skal man anmode stiftsøvrighederne (overtilsynene) om at ville foranledige,  

 at der i vedkommende kirkegårdsprotokoller ved tilførslerne om de enkelte  

 gravsteder under henvisning til nærværende cirkulære foretages notering om,  

 at gravstedet ikke må nedlægges eller sløjfes uden forud indhentet tilladelse  

 fra ministeriet.Fortegnelser over de pågældende grave - udarbejdet efter  

 indstilling fra et af ministeriet nedsat udvalg - vil herfra blive fremsendt  

 til udlevering til vedkommende kirkegårdsbestyrelser (menighedsråd),  

 efterhånden som udvalgets indstillinger foreligger.
 Endvidere vil der til anbringelse på gravene - forudsat at de til  

 gravstederne berettigede samtykker deri - på statens bekostning blive  

 fremstillet særlige mindetegn, om hvis udformning og anbringelse på gravene  

 nærmere meddelelse senere vil fremkomme.
Den således anordnede fredning af de omhandlede grave indebærer ingen  

 ændring af den adgang, som de pårørende eller andre, der har erhvervet ret  

 til et af disse gravsteder, ifølge lovgivningens almindelige bestemmelser har  

 til at forny retten til gravstedet og til at drage omsorg for dettes  

 vedligeholdelse. Ønsker de til gravstedet berettigede imidlertid at give  

 afkald på at gøre brug af denne adgang, eller findes der ingen  

 dispositionsberettigede, skal man - som tidligere udtalt herfra - henstille,  

 at vedkommende kirkegårdsbestyrelse med virkning fra udløbet af 1.  

 fredningsperiode påtager sig gravstedets fremtidige opretholdelse og  

 vedligeholdelse i lighed med, hvad der i de altovervejende tilfælde gælder  

 med hensyn til de gravsteder, hvori faldne allierede soldater er begravet,  

 jfr. ministeriets cirkulære nr. 61 af 10. april 1954 vedrørende en  

 overenskomst mellem Danmark og det britiske statssamfund om fredning af og  

 tilsyn med krigsgrave.
Hvor et af de heromhandlede gravsteder udgør en del af  

 et af flere gravpladser bestående gravsted, skal man henstille, at  

 kirkegårdsbestyrelsen af praktiske grunde påtager sig opretholdelsen og  

 vedligeholdelsen af det samlede gravsted, medmindre gravstedet med de  

 dispositionsberettigedes eller - hvor sådanne ikke findes - med ministeriets  

 samtykke deles.
 Vedligeholdelsen bør i hvert fald omfatte sædvanlig renholdelse, klipning  

 af hæk, beskæring og fornyelse af beplantning, grandækning om vinteren samt  

 renholdelse og fornøden opmaling af eventuelle mindesmærker over den  

 pågældende, derimod ikke af andre mindesmærker, som måtte findes på  

 gravstedet.
Finder kirkegårdsbestyrelsen ikke at kunne påtage sig de hermed forbundne  

 udgifter - herunder udgifter til eventuelt ønsket refusion af beløb, der  

 efter udløbet af 1. fredningsperiode måtte være erlagt for fornyelse og  

 vedligeholdelse af sådanne gravsteder - vil de afholdte udgifter efter derom  

 af kirkegårdsbestyrelsen overfor ministeriet fremsat anmodning blive  

 refunderet af statskassen på grundlag af en af kirkegårdsbestyrelsen  

 udarbejdet årlig opgørelse, der ved indsendelsen til ministeriet må være  

 forsynet med stiftsøvrighedens (overtilsynets) attestation af de beregnede  

 udgifter.
Opgørelserne bedes indsendt samlet for hvert stift inden udgangen  

 af hvert års januar måned.
 På tilsvarende måde vil der være at forholde med hensyn til gravsteder,  

 der indtil videre opretholdes og vedligeholdes ved privat foranstaltning, når  

 de til gravstedet berettigede senere måtte ønske at give afkald på adgangen  

 til at forny og vedligeholde gravstedet.
 I tilfælde af yderligere jordfæstelser i et af de fornævnte, af flere  

 gravpladser bestående gravsteder må der - uanset om gravstedets opretholdelse  

 og vedligeholdelse er overtaget af kirkegårdsbestyrelsen eller staten -  

 erlægges fornyelsesafgift for samtlige gravpladser efter bestemmelserne i den  

 til enhver tid gældende kirkegårdsvedtægt, ligesom den eller de, der  

 foranstalter begravelsen foretaget, må afholde udgifterne ved gravstedets  

 retablering efter jordfæstelsen.
 Gennem organisationen » Frihedskampens Veteraner« vil der blive  

 givet de berettigede til de heromhandlede gravsteder underretning om  

 indholdet af nærværende cirkulære.
 De pågældende vil endvidere blive opfordret til gennem indsendelse i  

 udfyldt stand af et dertil fremstillet spørgeskema at underrette vedkommende  

 kirkegårdsbestyrelse om deres ønsker med hensyn til anbringelse af mindetegn  

 på gravene, disses vedligeholdelse m.v.
 Man udbeder sig indberetning fra kirkegårdsbestyrelserne om, hvad der  

 herefter måtte passere med hensyn til opretholdelse og vedligeholdelse af  

 disse gravsteder, bilagt de modtagne spørgeskemaer.
 Man skal anmode stiftsøvrighederne (overtilsynene) om at henlede  

 provsternes opmærksomhed på, at det ved syn over kirkegårdene bør påses, at  

 de i nærværende cirkulære omhandlede gravsteder opretholdes og vedligeholdes  

 tilbørligt.
 Et antal eksenplarer af nærværende cirkulære vedlægges til fordeling  

 blandt vedkommende provstiudvalg og kirkegårdsbestyrelser.
 Kirkeministeriet, den 18. juni 1968.
 Arne Fog Pedersen.
 /Arne Truelsen.
