Nr BTL 139 Betænkning over Forslag til lov om ændring af lov om statens  

 uddannelsestøtte (Supplerende stipendium til ph.d.-studerende i forbindelse  

 med studierejser i Danmark, fribeløb m.v.)   

 Nr L 139 1995-96, 1. samling Afgivet af Uddannelsesudvalget Afgivet: 19960409 Udvalget har behandlet lovforslaget i nogle møder og har herunder stillet  

 spørgsmål til undervisningsministeren, som denne har besvaret skriftligt.
 Der er af undervisningsministeren stillet ændringsforslag, hvorom henvises  

 til de ledsagende bemærkninger.
 Herefter indstiller udvalget lovforslaget til vedtagelse med  

 de af undervisningsministeren stillede ændringsforslag.
Et mindretal (Enhedslistens medlem af udvalget) finder, at indholdet i  

 lovforslaget - at give de forskerstuderende et supplerende stipendium, der  

 efter skat kan dække den ph.d.-studerendes skattebetaling, når stipendiegiver  

 har betalt for en indenlandsk studierejse - virker som en noget ufiks  

 løsning.
Den eneste rigtige løsning ville være, at de forskerstuderende fik  

 lønmodtagerstatus.
 Mindretallet finder dog, at lovforslaget forbedrer den nuværende situation  

 vedrørende de indenlandske studierejser for forskerstuderende, og vil derfor  

 stemme for de af undervisningsministeren stillede ændringsforslag og for  

 lovforslaget i sin helhed.
 ÆndringsforslagAf undervisningsministeren, tiltrådt af  

udvalget :
 Til § 1 1) I det under nr. 8 foreslåede § 53 a, stk.  

 3, ændres »og om at det supplerende stipendium kan gives af den  

 højere uddannelsesinstitution,» til: » og om, at det supplerende  

 stipendium kan eller skal gives af den højere uddannelsesinstitution,».
 Til § 2 2) I stk. 1 indsættes efter »den 1. januar  

 1996«:», jf. dog stk. 3 og 4«.
 3) Efter stk. 2 indsættes som nye stykker:
 »Stk. 3. Undervisningsministeren kan efter drøftelse med  

 skatteministeren fastsætte særlige regler om, at supplerende stipendium i  

 forbindelse med studierejser i Danmark, jf. § 1, nr. 8, der udbetales for  

 perioden fra den 1. januar 1995 til den 1. september 1996, udbetales og  

 indberettes til de statslige told- og skattemyndigheder med oplysninger om  

 grundlaget for det stipendium, der er givet, herunder stipendiemodtagerens  

 personnummer.
Stk. 4. Skatteministeren kan efter drøftelse med  

 undervisningsministeren fastsætte særlige regler for den skattemæssige  

 behandling af supplerende stipendier i forbindelse med studierejser i  

 Danmark, jf. § 1, nr. 8, der udbetales for perioden fra den 1. januar 1995  

 til den 1. september 1996, herunder at stipendiet kan anvendes til  

 godskrivning som frivillig indbetalt skat for indkomståret 1995 henholdsvis  

 1996 efter regler, der fraviger bestemmelserne i kildeskattelovens §  

 59.« Bemærkninger Til nr. 1 Ændringsforslaget indebærer, at undervisningsministeren skal  

 kunne fastsætte regler om, at det supplerende stipendium i forbindelse med  

 studierejser i Danmark skal gives af den højere uddannelsesinstitution, hvor  

 den studerende er indskrevet til studiet, selv om institutionen ikke er  

 stipendiegiver.
I bestemmelsen i det fremsatte lovforslag er der kun mulighed  

 for at bestemme, at stipendiet kan gives af denne uddannelsesinstitution.
 Den foreslåede affattelse af bemyndigelsesbestemmelsen vil give ministeren  

 en mulighed for at pålægge institutionen at afholde udgifterne til  

 supplerende stipendium i de tilfælde, hvor stipendiegiver ikke kan forventes  

 at ville afholde disse ekstra udgifter til supplerende stipendium ud over  

 ph.d.-stipendiet.
 Til nr. 2 Ændringsforslaget er en konsekvens af ændringsforslaget under  

 nr. 3.
 Til nr. 3 Det er hensigten, at de rejseudgifter, stipendiegiver afholder  

 til den ph.d.-studerendes studierejser i Danmark, gøres til A-indkomst med  

 virkning for tilskud, der godskrives den ph.d.-studerende fra og med 1.  

 september 1996. Dette kan ske ved en ændring af kildeskattebekendtgørelsens §  

 20. Der henvises til fjerdesidste afsnit i de almindelige bemærkninger til  

 lovforslaget.
 Det er endvidere hensigten, at der med hjemmel i den foreslåede  

 bestemmelse i § 53 a, stk. 3, i lovforslagets § 1, nr. 8, vil blive fastsat  

 regler om, at udbetalingen af det supplerende stipendium, der vil være  

 A-skattepligtigt efter gældende regler, sker på det tidspunkt, hvor de  

 afholdte rejseudgifter (der som nævnt gøres til A-indkomst) godskrives den  

 studerende.
De supplerende stipendier skal kunne udbetales med virkning fra 1. januar  

 1995, svarende til de rejseudgifter, stipendiegiver har afholdt fra dette  

 tidspunkt.
Indtil nyordningen samlet kan få virkning fra den 1. september  

 1996, er det hensigtsmæssigt at etablere en ordning, der i praksis sikrer, at  

 de supplerende stipendier (efter A-skattetræk), der udbetales vedrørende  

 tilskud til rejseudgifter i perioden fra 1. januar 1995 og indtil 1.  

 september 1996, går til betaling af skatten af de pågældende tilskud til  

 rejseudgifter, og at disse tilskud rent faktisk er kommet til beskatning.
På denne baggrund er det hensigten, at der med hjemmel i de foreslåede  

 bemyndigelsesbestemmelser skal fastsættes overgangsregler for perioden fra 1.  

 januar 1995 til 1. september 1996. De foreslåede overgangsregler kan  

 umiddelbart forekomme komplicerede, men er efter drøftelse med  

 skatteministeren udformet med henblik på i videst muligt omfang at etablere  

 en systemtilpasset løsning, der tager hensyn til de eksisterende systemer i  

 Told- og Skattestyrelsen.
Endvidere er der lagt vægt på at nå frem til en  

 ordning, der ikke belaster de kommunale skattemyndigheders administration  

 unødigt.
Det foreslås, at der gives undervisningsministeren og skatteministeren  

 hjemmel til at fastsætte regler for en overgangsordning gående ud på, at  

 supplerende stipendier, der udbetales på baggrund af tilskud til  

 rejseudgifter, der er givet i perioden fra 1. januar 1995 til 1. september  

 1996, skal indbetales til de statslige told- og skattemyndigheder i stedet  

 for at blive udbetalt til de ph.d.-studerende.
Som nævnt ovenfor vil de  

 supplerende stipendier allerede efter gældende regler være A-indkomst, og de  

 A-skattebeløb, der indeholdes i stipendiebeløbet, skal indbetales til de  

 statslige told- og skattemyndigheder efter de almindelige regler.
De beløb,  

 der efter lovforslaget indbetales til de statslige told- og  

 skattemyndigheder, vil derfor være nettobeløbet (stipendiebeløbet efter  

 A-skattetræk).
 Det bemærkes, at stipendierne henregnes som skattepligtig indkomst i det  

 indkomstår, hvor de udbetales, dvs. i indkomståret 1996, også selv om de  

 eventuelt udbetales på grundlag af tilskud til rejseudgifter, der er givet i  

 indkomståret 1995.
 Tanken er, at nettobeløbet efter særlige regler, der efter  

 bemyndigelsesbestemmelser fastsættes af skatteministeren, skal kunne anvendes  

 til godskrivning som frivillig indbetalt skat for 1995 henholdsvis 1996.
 Supplerende stipendier, der udbetales på grundlag af tilskud til  

 rejseudgifter, der er givet i perioden fra 1. januar 1996 til 1. september  

 1996, skal indbetales til de statslige told- og skattemyndigheder til  

 godskrivning som frivillig indbetalt skat for indkomståret 1996. Beløbene vil  

 efter de almindelige regler indgå som betalt forskudsskat i  

 slutskatteansættelsen for indkomståret 1996.
 For så vidt angår indkomståret 1995, vil datoen for indbetaling af  

 stipendiebeløbet til godskrivning som frivillig indbetalt skat for 1995 af  

 systemmæssige årsager teknisk skulle tilbagedateres til senest 15. februar  

 1996 eller tidligere i 1996, uanset at indberetning/indbetaling rent faktisk  

 finder sted efter dette tidspunkt.
 Dette skyldes, at Told- og Skattestyrelsens personskattesystemer er  

 tilrettet i overensstemmelse med kildeskattelovens § 59. Dette indebærer  

 dels, at frivillig indbetaling af skat efter den 15. februar i det år, hvor  

 ligningen foretages (dvs. i dette tilfælde den 15. februar 1996), ikke kan  

 overstige 25.000 kr., dels at frivillig indbetaling af restskat uanset  

 beløbets størrelse ikke kan ske efter den 1. juli i det år, hvor ligningen  

 foretages (dvs. den 1. juli 1996).
En systemmæssig indbetalingsdato efter den 1. juli 1996 vil medføre, at  

 beløbet altid systemmæssigt vil køre til udbetaling til den pågældende  

 skatteyder.
I praksis foregår det ved, at beløbet overføres til told- og  

 skatteregionen, der spørger den pågældende, om beløbet ønskes udbetalt eller  

 skal finde anden anvendelse, herunder om skatteyderen ønsker, at beløbet skal  

 registreres som en frivillig indbetaling for indkomståret 1996.
 En systemmæssig indbetalingsdato efter 15. februar 1996 vil i de  

 situationer, hvor det indbetalte stipendiebeløb eventuelt resulterer i, at  

 summen af de frivillige indbetalinger efter den 15. februar 1996 overstiger  

 25.000 kr., medføre, at et overskydende beløb ligeledes vil blive udbetalt  

 til den pågældende skatteyder.
 Der sker i situationen det samme som ovenfor nævnt, nemlig at told- og  

 skatteregionen spørger den pågældende, hvorledes beløbet ønskes anvendt,  

 herunder om det ønskes udbetalt.
En teknisk tilbagedatering af indbetalingen til den 15. februar 1996 er  

 derfor en nødvendig forudsætning for en i størst muligt omfang systembaseret  

 løsning, der må antages at være den administrativt mindst belastende.
Det  

 bemærkes, at en sådan tilbagedatering i realiteten er en fravigelse af de  

 almindelige bestemmelser i kildeskattelovens § 59 om frivillig indbetaling af  

 skat.
 Det skal tilstræbes, at indberetninger vedrørende indkomståret 1995 skal  

 indgå fra kommunerne til Told- og Skattestyrelsens slutsystemer senest den  

 12. september 1996. Dette indebærer, at SU-styrelsens,  

 uddannelsesinstitutionernes m.v. indberetning/indbetaling skal være Told- og  

 Skattestyrelsen i hænde senest den 15. juli 1996, idet der herved tages  

 hensyn til dels kommunens udsendelse af agterskrivelse til skatteyderne om  

 den ny skatteansættelse, dels skatteyderens indsigelsesfrist.
Hvis disse frister ikke overholdes, vil eventuelle restskatter for  

 indkomståret 1995, som ellers ville kunne være udlignet/reduceret ved  

 indbetaling af stipendiebeløbet som frivillig skat, vedblive at være  

 indregnet i forskudssystemet for 1997. I det omfang indberetning/indbetaling  

 undtagelsesvis måtte ske efter den 12. september 1996 og en eventuel restskat  

 for indkomståret 1995 er under indregningsgrænsen for restskat (12.500 kr.  

 for 1995) og dermed indregnet i forskudsskatten for 1997, vil  

 stipendiebeløbet blive udbetalt til den ph.d.-studerende.
Er restskatten over  

 indregningsgrænsen, vil det supplerende stipendium blive anvendt til  

 regulering i den skyldige skat, der ligger ud over indregningsgrænsen.
Stipendiegiver skal til brug for den ovenfor beskrevne skattemæssige  

 procedure for overgangsperioden fra 1. januar 1995 til 1. september 1996,  

 samtidig med at stipendiebeløbet indbetales og indberettes til de statslige  

 told- og skattemyndigheder, indberette oplysninger om grundlaget for det  

 supplerende stipendium, dvs. de tilskud til rejseudgifter til studierejser i  

 Danmark, der er givet tidligere, og som berettiger til det supplerende  

 stipendium, samt stipendiemodtagerens personnummer.
Stipendiegivers  

 oplysninger om de tilskud, der tidligere er givet til rejseudgifter, skal for  

 hver enkelt stipendiemodtager specificeres på indkomstårene 1995 og 1996. Det  

 skal tilstræbes, at oplysningerne vedrørende indkomståret 1995 kan indgå i  

 Told- og Skattestyrelsens slutsystemer senest den 12. september 1996.
 Det foreslås, at overgangsordningen skal gælde indtil den 1. september  

 1996. Når det ikke foreslås, at den samlede nyordning skal have virkning fra  

 et tidligere tidspunkt, er det for at sikre, at stipendiegiver får fornøden  

 tid til at fastsætte og opfylde de nærmere procedurer for de omtalte  

 indberetningspligter, og for at de statslige told- og skattemyndigheder får  

 den fornødne tid til at fastsætte og opfylde de nærmere procedurer for den  

 skattemæssige behandling.
 Ændringsforslaget sikrer i overensstemmelse med formålet med de  

 supplerende stipendier, at der ikke sker udbetaling af supplerende stipendier  

 på grundlag af tilskud til rejseudgifter, der er givet i perioden fra 1.  

 januar 1995 til 1. september 1996, uden at det forinden er sikret, at skatten  

 af disse tilskud søges betalt.
 Ændringsforslaget skønnes ikke at ville have nævneværdige administrative  

 konsekvenser for de statslige told- og skattemyndigheder.
Anne-Marie Meldgaard (S) nfmd.
Hans Peter Baadsgaard (S) Poul Erik  

 Dyrlund (S) Lis Greibe (S) Jens Peter Vernersen (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Addi Andersen (CD) Anders  

 Mølgaard (V) Hanne Severinsen (V) fmd.
Henning Urup (V) Ulla Tørnæs  

 (V) Frank Dahlgaard (KF) Lene Espersen (KF) John Vinther (KF) Poul Nødgaard  

 (DF) Fremskridtspartiet havde ikke medlemmer i udvalget.
