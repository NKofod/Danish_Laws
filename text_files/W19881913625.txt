 Et amtsankenævn afviste at behandle en klage over sagsbehandlingen i  

 forbindelse med en pensionists optagelse på plejehjem.
 Ankestyrelsen fandt, at klagen både omfattede det sociale udvalgs  

 beslutning om plejehjemsanbringelse og sagsbehandlingen i forbindelse med  

 denne beslutning.
 Da klage over det sociale udvalgs beslutning om plejehjemsanbringelse  

 efter bistandslovens § 15, stk. 1, kan indgives til amtsankenævnet fandt  

 Ankestyrelsen, at den samlede klage skulle behandles af nævnet.
 REDEGØRELSE FOR SAGEN:
P der var pensionist, blev den 13. marts 1987 optaget på plejehjem til  

 observation.
Kort tid efter P's optagelse på plejehjemmet blev hendes  

 helbredstilstand forværret og den 25. marts 1987 traf kommunens  

 visitationsudvalg beslutning om P's endelige optagelse på plejehjem.
Som  

 følge af visitationsudvalgets beslutning bortfaldt P's boligydelse med  

 virkning fra den 1. maj 1987 og pensionen blev fra samme tidspunkt nedsat til  

 587 kr. pr. måned (lommepengebeløbet).
 P's søn gjorde overfor social- og sundhedsforvaltningen indsigelse mod  

 sagsbehandlingen i forbindelse med beslutningen om P's endelige optagelse på  

 plejehjemmet.
 P's søn klagede endvidere til amtsankenævnet, som afviste klagen og  

 meddelte, at rette klageinstans var byrådet.
I et brev af 11. november 1987 til amtsankenævnet anførte P's søn, at han  

 fortsat ikke kunne acceptere sagsbehandlingen for hans nu afdøde moders  

 permanente anbringelse på plejehjem.
Som følge heraf fastholdt P's søn et  

 krav om efterbetaling af de af kommunen tilbageførte pensionsydelser for maj  

 måned 1987.
 AFGØRELSEN, DER KLAGES OVER:
 Amtsankenævnet afviste at behandle klagen over kommunens sagsbehandling i  

 forbindelse med P's plejehjemsanbringelse.
 Amtsankenævnet begrundede afvisningen med, at spørgsmålet om visitation af  

 P til plejehjem vedrørte kommunens sagsbehandling, hvilket nævnet ikke kunne  

 tage stilling til.
 Amtsankenævnet tiltrådte samtidig det sociale udvalgs afgørelse vedrørende  

 udbetaling af pension m.v. for maj måned 1987.
 KLAGEN TIL ANKESTYRELSEN:
 P's søn indankede amtsankenævnets afvisning af hans klage over  

 sagsbehandlingen i forbindelse med P's plejehjemsanbringelse.
 LOVGRUNDLAG:
 Bistandslovens § 83, stk. 2, og § 15, stk. 1.
 ANKESTYRELSENS AFGØRELSE:
 Efter de foreliggende oplysninger finder Ankestyrelsen, at P's søns brev  

 af 11. november 1987 må betragtes som en klage, der både omfatter det sociale  

 udvalgs beslutning om plejehjemsanbringelse af P og sagsbehandlingen i  

 forbindelse med denne beslutning.
 Klage over det sociale udvalgs beslutning om plejehjemsanbringelse kan  

 indgives til amtsankenævnet, jf. bistandslovens § 15, stk. 1.
 Ankestyrelsen finder i konsekvens heraf, at den samlede klage skal  

 behandles af amtsankenævnet.
 Ankestyrelsen ændrer således amtsankenævnets afgørelse og hjemviser i  

 sagen til nævnet, som anmodes om at tage stilling til den samlede klage.
