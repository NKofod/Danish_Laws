Fremsat den 20. april 1999 af Ole Sohn (SF),  

 Christine Antorini (SF), Anne Baastrup (SF),  

 Jes Lunde (SF) og Villy Søvndal (SF) Forslag til folketingsbeslutning om fleksibel børnepasningsorlov Folketinget opfordrer regeringen til inden udgangen af  

 1999 at fremsætte forslag om ændring af lov om orlov, der  

 indebærer, at forældre får mulighed for at tage  

 børnepasningsorlov i kortere perioder, på enkeltdage eller  

 på deltid.
Bemærkninger til forslaget I valgkampen lovede Socialdemokratiet en mere  

 fleksibel børnepasningsorlov.
Da SR-regeringen tiltrådte, indgik  

 det i regeringsgrundlaget.
Senere indgik ønsket om »at gøre det  

 lidt bedre« for børnefamilierne i statsminister Poul Nyrup Rasmussens  

 nytårstale.
I dag indgår det i arbejdsminister Ove Hygums liste  

 over, hvad han skal se på, når overenskomsterne er endeligt  

 på plads.
I valgkampen lovede SF en bedre og mere fleksibel  

 børnepasningsorlov.
En række fagforbund, blandt andet HK, SiD og  

 KAD gik ind i debatten og fremlagde forslag, der på mange punkter  

 ligner SF's ideer.
Straks efter valget fremsatte SF forslag om  

 forhøjelse af ydelsen til børnepasningsorlov - og fik  

 regeringspartiernes kolde skulder.
Nu fremlægger SF et konkret forslag  

 til en mere fleksibel ordning.
Fleksibiliteten består i, at de  

 gældende rettigheder suppleres med muligheder for at veksle disse  

 rettigheder til en række fleksible muligheder.
SF vil åbne  

 døre og give muligheder, frem for at skitsere et bestemt antal  

 standardtilbud, som Folketinget så giver grønt lys for.
SF foreslår, at retten til 26 ugers fuldtidsorlov  

 for forældre til børn under 1 år helt eller delvis skal  

 kunne veksles til ret til et eller to klippekort til fleksibel orlov svarende  

 til 13 ugers fuldtidsarbejde.
Tilsvarende kan ret til 13 ugers fuldtidsorlov  

 for børn i alderen 1-8 år veksles til et klippekort til  

 fleksibel orlov svarende til 13 ugers fuldtidsarbejde.
Man kan kalde disse 13 ugers klippekort for grønne  

 klippekort, fordi de giver grønt lys for fleksible løsninger,  

 som det passer bedst med familien.
Den er noget, som mange  

 småbørnsforældre har efterlyst i debatten om fleksibel  

 forældreorlov.
Den eneste betingelse er, at man kan få kollegerne  

 med på den løsning, man ønsker.
Klippekortet giver blandt  

 andet adgang til fuldtidsorlov i mindre perioder end 13 uger,  

 nedsættelse af den ugentlige arbejdstid og omsorgsdage, såfremt  

 den pågældendes kolleger (via tillidsrepræsentanten, hvor  

 en sådan findes) er indforstået med den konkrete  

 udmøntning.
Orloven kan strække sig over hele perioden, indtil  

 barnet fylder 8 år.
Som ved den lovbestemte orlov kan en arbejdsgiver ikke  

 nægte adgang til denne orlov, ligesom der ikke må ske  

 afskedigelse begrundet i varsling af fleksibel orlov.
Arbejdsgiveren kan dog  

 under hensyntagen til virksomhedens tarv kræve, at det grønne  

 klippekort så vidt muligt benyttes i sammenhængende perioder af  

 18 dages/3 ugers varighed.
Medarbejderen skal varsle arbejdsgiveren mindst 3  

 måneder før orlovens påbegyndelse.
Senest 2 måneder  

 før orlovens påbegyndelse skal arbejdsgiveren afgive en tro og  

 love-erklæring på orlovens omfang og fordeling til brug for  

 udbetaling af orlovsydelse.
Dette er også fristen vedrørende  

 krav om sammenhængende orlovsperioder.
Såfremt arbejdsgiveren  

 stiller krav om sammenhængende perioder, skal der straks ske  

 drøftelse af placering mv.
Såfremt der ikke kan opnås  

 aftale om placering af orlov, kan medarbejderen senest 1 måned  

 før orlovens planlagte påbegyndelse aflyse sin  

 orlovsansøgning (og eventuelt udnytte den lovbestemte ret til 13 ugers  

 sammenhængende fuldtidsorlov).
Det andet klippekort i SF's forslag kunne kaldes det gule  

 klippekort, fordi børneforældre her skal vente på  

 grønt lys fra arbejdsgiveren, inden man kan tage hul på en  

 fleksibel ordning.
Det gule klippekort skulle give mulighed for at veksle den  

 nuværende aftalebaserede ret til 26-39 ugers fuldstidsorlov til et  

 klippekort til yderligere orlov svarende til 26-39 ugers fuldtidsarbejde,  

 hvis der kan opnås en aftale med arbejdsgiveren og kollegerne.
En  

 arbejdsgiver skal ikke kunne nægte at drøfte mulighederne med  

 medarbejder og tillidsrepræsentant.
Men arbejdsgiveren har ikke pligt  

 til at yde orlov, medmindre der indgås en konkret aftale, inden den  

 fleksible orlov påbegyndes.
For begge klippekort gælder det, at adgangen til  

 klippekortet er betinget af, at den pågældende forud for den  

 fleksible børnepasningsorlov har været fuldtidsansat eller har  

 stået til rådighed for arbejdsmarkedet på fuld tid i mindst  

 1 år.
For fuldtidsforsikrede, der er optaget efter dimittendreglen,  

 udarbejdes der særlige regler for adgang.
 For begge klippekortsordninger gælder, at de  

 nuværende regler vedrørende mindsket/ingen brug af  

 institutionstilbud ikke gælder.
Et ubrugt klippekort skal kunne veksles tilbage til de  

 gældende rettigheder til fuldtidsorlov.
En lønmodtager skal  

 kunne tage sit klippekort med i nye ansættelsesforhold uden  

 nødvendigvis at skulle bruge kortet her.
SF's forslag skal blandt andet ses som et bidrag til at  

 mindske den kønsmæssige skævhed i brugen af  

 forældreorlovsordningen.
Mange, ikke mindst mænd, er bange for at  

 forpasse karrieremuligheder eller gå glip af spændende opgaver,  

 hvis de går på forældreorlov.
SF's forslag giver disse  

 mænd (og kvinder) chancen for at vove det ene øje og gå  

 forsigtigt til værks.
De kan f.eks. starte med at bede kolleger og  

 arbejdsgivere om en frieftermiddag med børnene en gang om ugen i en  

 periode.
De behøver ikke straks at bruge alle »klip« på kortet.  

 De kan se, om det går godt med en beskeden orlovsmængde.
Har de  

 så senere mod på mere frihed, kan de lægge op til en ny  

 udvidet ordning.
Den konkrete aftale kan rumme gensidige frister for  

 opsigelse og genforhandling af aftalen.
Hvis man f.eks. ser nogle  

 spændende arbejdsopgaver forude, kan man lægge op til en  

 genforhandling af aftalen, f.eks. med fuld tid i en periode.
Den foreslåede ordning har også et  

 særligt familie- og børnepolitisk sigte.
Ordningen er et tilbud  

 til familier, der får særlige behov for mere frihed i en periode  

 f.eks. på grund af arbejdspres i familien, tid til indkøring i  

 børnehave eller skole, sociale problemer i familien, osv.
De kan bruge  

 klippekortene til kortere perioder med fuldtidsorlov til en af  

 forældrene eller til nedsat tid for en eller begge forældre.
I SF's model betaler forældrene en pris for at  

 vælge den fleksible orlov frem for fuldtidsorlov.
Prisen er, at den  

 fleksible orlov gøres afhængig af kollegernes accept.
Dermed  

 bliver den kollegiale debat om gensidige sociale hensyn til den  

 afgørende regulator for udnyttelsen af den fleksible orlov.
Dette krav skal først og fremmest sikre, at den  

 fleksible børnepasningsorlov udformes på en sådan  

 måde, at den bliver rimelig for arbejdspladsen og kollegerne.
Hvis den  

 ene småbørnsforælder får mere tid med sine  

 børn, ved at kollegaerne, der måske også er  

 småbørnsforældre, presses til mere overarbejde, er der  

 intet nået.
Hvis man som kollega er bekymret for, at en fleksibel  

 ordning for småbørnsforældrene vil resultere i  

 uacceptabelt arbejdspres og overarbejde for andre, kan denne bekymring komme  

 frem, når der laves særlige aftaler med ledelsen.
Hvis kollegerne  

 f.eks. vil have sikkerhed for mernormering, overarbejdsbegrænsning og  

 lign., kan de betinge sig, at tillidsrepræsentanten kan indgå en  

 aftale med ledelsen herom, inden de siger god for en fleksibel ordning.
Men bliver småbørnsforældrene så  

 ikke afhængige af kollegernes velvilje? Jo, og sådan bør  

 det også være.
Et velfærdstilbud til én bør  

 ikke belaste andre uacceptabelt eller unødvendigt.
Derfor skal  

 kollegerne have et væsentligt ord at skulle have sagt, når det  

 afgøres, hvor fleksibel en børnepasningsorlov kan blive.
Forslaget indebærer en ny type fordeling af ansvar  

 og pligter.
Samfundet påtager sig ansvaret for at give  

 småbørnsforældrene nogle rettigheder og muligheder for  

 selv at tilrettelægge fleksible løsninger.
Ansvaret for, at  

 disse muligheder kan omsættes i konkrete, gode løsninger for den  

 enkelte, uddelegeres til en dialog mellem den enkelte og hans/hendes  

 arbejdskolleger og ledelse.
Hvorfor nu det? Af den simple grund, at vi kun  

 får brugbare fleksible løsninger ved et decentralt ansvar.
Der  

 er snævre grænser for, hvor megen fleksibilitet staten kan sikre  

 den enkelte småbørnsforælder ved at lovgive om  

 præcise rettigheder.
En vidtstrakt fleksibilitet fås kun ved at  

 kombinere individuelle rettigheder med et aktivt medansvar ude på  

 arbejdspladserne.
Det er arbejdskollegerne og ledelsen, der i praksis kan  

 sikre den enkelte ordentlige fleksible løsninger.
Det er  

 arbejdskollegerne, der skal være åbne for en lidt ændret  

 arbejdsorganisering, eller hvad der nu skal til for at finde en  

 løsning.
Hvis en fleksibel børnepasningsorlov er baseret  

 på kollegernes mukkeri i krogene og ledelsens chikane, er den ikke  

 meget værd for den enkelte.
Jamen, vil det så ikke kræve et omfattende  

 holdningsskift, før der sker ændringer? Det er ikke så  

 sikkert.
Allerede i dag er masser af mennesker parat til at gå et godt  

 stykke, hvis de kan se, at de hjælper en arbejdskollega til et bedre  

 samliv med sine børn.
Hvis Folketinget så via ny lovgivning  

 åbner en række nye fleksible muligheder for  

 småbørnsforældrene, vil det med garanti sætte gang i  

 snakken over frokostbordene på arbejdspladserne.  

 Tillidsrepræsentanter og fagforeninger vil blive bestormet med  

 ønsker og forespørgsler.
Stakkels den  

 tillidsrepræsentant, der ikke tager debatten op og undersøger  

 kollegernes holdninger og krav til aftaler om fleksibel  

 børnepasningsorlov.
Hvis lovgivningen kridter banen op for lokale  

 forhandlinger og aftaler, vil det i sig selv bidrage til at udvikle den  

 sociale dialog og ansvarlighed på arbejdspladserne.
Konkret lovgivning  

 er måske det bedste brækjern for holdningsdebatten.
Gennemføres forslaget, vil det give et  

 forøget incitament til debatten om familievenlige arbejdspladser.  

 Adgangen til at trykke på grønt lys for fleksibel  

 forældreorlov placeres der, hvor det hører hjemme, nemlig hos de  

 kolleger, der ofte skal acceptere ændringer for at indpasse fleksible  

 hensyn til børnefamilierne i arbejdspladsens hverdag.
Selve  

 orlovslovgivningen giver dermed et indirekte incitament til en åben  

 kollegial debat om familievenlige arbejdspladser.
SF's forslag er udformet, så man kan skabe fleksible  

 ordninger uden at bidrage væsentligt til flaskehalsproblemer på  

 arbejdsmarkedet.
I den nuværende model med henholdsvis retsbestemte og  

 aftalebaserede orlovsmuligheder har lønmodtagere, der med hensyn til  

 arbejdsløshed, kvalifikationer m.v. står stærkt over for  

 ledelsen, de bedste muligheder for at insistere på en maksimal  

 udnyttelse af både den retsbestemte og den aftalebaserede  

 orlovsmulighed.
Resultatet er, at en relativt stor andel af dem, der holder  

 orlov, kommer fra flaskehalsområder eller områder med  

 begrænset ledighed.
Det gælder ikke mindst kvindedominerede  

 områder som social- og sundhedssektoren.
Udbygger man blot dette system  

 med mere fleksible muligheder, vil denne skævdeling formodentlig  

 yderligere blive udbygget.
SF's model vil vende en hel del op og ned på dette.  

 Ved at gøre den kollegiale accept til den egentlige flaskehals for  

 brugen af fleksibel forældreorlov indbygger man så at sige et  

 modvirkende element i ordningen.
Når en ansat i f.eks. social- og  

 sundhedssektoren ønsker en fleksibel orlov, ved kollegerne ofte, at de  

 ikke kan forvente at få erstatningsarbejdskraft.
Det vil alt andet lige  

 øge frygten for, at de tilbageværende skal arbejde hårdere  

 og hurtigere, tage flere vagter, osv.
Derfor kan man - alt andet lige -  

 forvente, at modviljen mod fleksible orlovsordninger vil være relativt  

 størst på områder med mangel på arbejdskraft, mens  

 arbejdspladser, hvor alle ved, at der let kan skaffes  

 erstatningsarbejdskraft, vil stille sig mere imødekommende.
Dermed  

 indbygger SF-forslaget en faktor, der direkte modvirker »sammenklumpning« af  

 orlovsansøgninger fra områder med reelle og potentielle  

 flaskehalsproblemer.
Dette gør, at ordningens samlede  

 samfundsmæssige nettoeffekt bliver så gunstig som mulig.
Der  

 opnås den relativt største udnyttelse på fagområder  

 og delarbejdsmarkeder, hvor jobåbninger kan besættes med  

 arbejdsløse.
Herved mindskes den samlede merudgift ved at give mange  

 forældre et øget velfærd.
Skriftlig fremsættelse Ole Sohn (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om fleksibel  

 børnepasningsorlov.
(Beslutningsforslag nr.
B 127).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
