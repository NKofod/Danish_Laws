Bekendtgørelse om ændring af bekendtgørelse om fravigelse af regler på boligområdet som følge af coronavirussygdom 2019 (COVID-19) § 1 I bekendtgørelse nr. 361 af 4. april 2020 om fravigelse af regler på boligområdet som følge af coronavirussygdom 2019 (COVID-19) foretages følgende ændringer:
 1. § 3, stk. 1, affattes således:
»En boligorganisation med eller uden almene boligafdelinger kan udskyde et ordinært repræsentantskabsmøde eller en ordinær generalforsamling uanset fristen fastsat i vedtægten for boligorganisationen, når forbud mod større forsamlinger udstedt af sundheds- og ældreministeren forhindrer afholdelse af mødet.
Ordinært repræsentantskabsmøde eller ordinær generalforsamling skal uden unødigt ophold indkaldes med den frist, der fremgår af vedtægten for boligorganisationen, når forsamlingsforbuddet ikke længere er en forhindring.« 2. I § 3 indsættes som stk. 4 og  stk. 5:
 »Stk. 4. En boligorganisation kan forlange forhåndstilmelding til et repræsentantskabsmøde eller en generalforsamling indtil 2 uger før afholdelse af mødet.
Stk. 5. En boligorganisation kan beslutte urafstemning i henholdsvis repræsentantskabet eller blandt de stemmeberettigede medlemmer af generalforsamlingen om forhold, som efter vedtægten besluttes af repræsentantskabet henholdsvis generalforsamlingen.
Beslutninger om vedtægtsændringer og opløsning af boligorganisationen skal opfylde kravene i boligorganisationens vedtægt med hensyn til flertal og afgivne stemmer.« 3. § 4, stk. 1, affattes således:
»En boligorganisation med almene boligafdelinger kan udskyde eller aflyse et ordinært afdelingsmøde, når forbud mod større forsamlinger udstedt af sundheds- og ældreministeren forhindrer afholdelse af mødet.
Hvis det ordinære afdelingsmøde udskydes, skal det afholdes, når det er muligt, og forsamlingsforbuddet ikke længere er en forhindring.« 4. I § 4 indsættes efter stk. 2 som nye stykker:
 »Stk.  3. En boligorganisation kan forlange forhåndstilmelding til et afdelingsmøde indtil 2 uger før afholdelse af mødet.
Stk. 4. En boligorganisation skal acceptere stemmer afgivet ved fuldmagt på et afdelingsmøde, så længe sundheds- og ældreministeren har udstedt forbud mod større forsamlinger.« Stk. 3-5 bliver herefter stk. 5-7.
 5. I § 4, stk. 5, som bliver stk. 7, ændres »Stk. 1-4« til: »Stk. 1-6«.
 6. § 6, stk. 1, affattes således:
»En selvejende institution, som ejer ungdomsboliger, der er omfattet af § 67, stk. 1, i lov om boligbyggeri, jf. lovbekendtgørelse nr. 525 af 10. juli 1990, kan udskyde et ordinært beboermøde uanset fristerne fastsat i § 12 i bekendtgørelse nr. 666 af 27. september 1991 om organisation af ungdomsboliger, der er opført med offentlig støtte, når forbud mod større forsamlinger udstedt af sundheds- og ældreministeren forhindrer afholdelse af mødet.
Ordinært beboermøde indkaldes med de frister, der fremgår af § 11 i bekendtgørelse nr. 666 af 27. september 1991 om organisation af ungdomsboliger, der er opført med offentlig støtte, når forsamlingsforbuddet ikke længere er en forhindring.« 7. I § 6 indsættes efter stk. 2 som nye stykker:
 »Stk. 3. Beboerrådet kan forlange forhåndstilmelding til et beboermøde indtil 2 dage før afholdelse af mødet.
Stk. 4. Beboerrådet skal acceptere stemmer afgivet ved fuldmagt på et beboermøde, så længe sundheds- og ældreministeren har udstedt forbud mod større forsamlinger.« Stk. 3 bliver herefter stk. 5.
 8. I § 10, stk. 2, ændres »1. juli 2020« til: »1. oktober 2020«.
§ 2 Bekendtgørelsen træder i kraft ved bekendtgørelsen i Lovtidende.
