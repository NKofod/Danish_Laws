 Nævnet har behandlet en sag om en kunstners deltagelse i  

 udsmykningskonkurrencer.
 Det drejede sig om 3 indbudte konkurrencer, hvor hver deltager modtog et  

 vederlag til dækning af omkostningerne for udarbejdelsen af forslaget til  

 løsning af den stillede opgave.
 Herudover modtog kunstneren et beløb som hædersgave fra Statens Kunstfond.
 Ved åbne konkurrencer kan alle interesserede deltage, uanset om der er  

 tale om deltagelse på amatør eller professionelt niveau.
 Deltagerne i en åben konkurrence sikres ikke et passende vederlag til  

 dækning af de i forbindelse med konkurrencen forbundne omkostninger.
Ved indbudte (lukkede) konkurrencer er antallet af deltagere begrænset til  

 de af arrangørerne indbudte.
Det må antages, at de indbudte deltagere har en  

 særlig sagkyndig ekspertise/anerkendelse inden for det område, som  

 konkurrencen dækker.
De indbudte konkurrencer er endvidere kendetegnet ved, at samtlige  

 deltagere er garanteret et vederlag til dækning af omkostningerne i  

 forbindelse med udarbejdelse af forslaget, der i øvrigt fortsat tilhører  

 deltagerne.
Den enkelte deltager holdes således skadesløs, uanset hvilket  

 udkast der præmieres.
Indbudte konkurrencer må derfor i modsætning til åbne  

 konkurrencer betragtes som en mere erhvervspræget virksomhed, der minder  

 meget om udøvelse af konsulentvirksomhed.
 Det vederlag, som kunstneren i denne sag har modtaget, kan ikke anses som  

 prisbelønninger, da de er ydet til samtlige deltagere i konkurrencerne.
 Momsnævnet har truffet afgørelse om, at de vederlag, som kunstneren har  

 modtaget for sin deltagelse i udsmykningskonkurrencerne, er momspligtige, jf  

 momslovens § 2, stk 2.
 Der skal dog ikke betales moms af hædersgaven fra Statens Kunstfond.
 Nævnet finder endvidere, at deltagelse i udsmykningskonkurrencer må  

 sidestilles med momspligtig konsulentvirksomhed.
 Når de udarbejdede forslag (collager, tegninger og prøver) forbliver  

 deltagernes ejendom, er der ikke tale om salg af egne (momsfri) kunstværker i  

 forbindelse med en sådan konkurrence.
