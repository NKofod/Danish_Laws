Arbejdsmiljøklagenævnet fastholdt afgørelse uden handlepligt om overtrædelse af arbejdsmiljølovgivningens regler om at træffe effektive foranstaltninger for at beskytte de ansatte mod risiko for smitte med ny coronavirus (Arbejdets udførelse - corona - effektive foranstaltninger - ansigt-til-ansigt kontakt - plejeopgaver - aerosoldannende - værnemidler) Resume Arbejdsmiljøklagenævnet vurderede, at der ikke var truffet effektive foranstaltninger for at beskytte de ansatte mod risikoen for smitte med ny coronavirus.
 Nævnet vurderede, at der var risiko for, at de ansatte ved arbejdet med madning og pleje af beboere med hyppig tæt ansigt-til-ansigt kontakt uden brug af værnemidler blev udsat for risiko for smitte med ny coronavirus.
 Nævnet lagde vægt på, at de ansatte dagligt udførte arbejdsopgaver i tæt ansigt-til-ansigt kontakt med beboerne.
 Nævnet lagde også vægt på oplysningen om, at de ansatte udførte de nævnte plejeopgaver uden brug af personlige værnemidler i form af mundbind, visir eller lignende.
Nævnet lagde til grund, at der på tilsynstidspunktet var udbrud af coronavirus i Danmark, og at overførsel af coronavirus sker via dråbesmitte og kontaktsmitte.
Virus betragtes som meget smittefarlig.
Nævnet bemærkede, at der var tale om arbejdsprocesser med risiko for stænk og sprøjt mod ansigtet, hvor man efter de generelle retningslinjer burde anvende visir eller maske.
Det var særligt relevant ved ansigt-til- ansigt kontakt af over 15 minutters varighed.
 Et mindretal på 5 af nævnets medlemmer fandt, at Arbejdsmiljøloven ikke indeholder hjemmel til, at Arbejdstilsynet kan træffe afgørelse om forebyggelse af generel risiko for sygdomssmitte i samfundet, hvorfor påbuddet skulle ophæves.
 Mindretallet fandt endvidere, at det konkrete arbejde ikke indebar en arbejdsbetinget erhvervsmæssig smitterisiko iht. § 13, nr. 4. Der kunne ikke afgives påbud eller på anden måde sanktioneres på grund af manglende overholdelse af anbefalinger.
Den konkrete afgørelse [Adressat udeladt] I har klaget over Arbejdstilsynets afgørelse af den 23. juli 2020 om effektive foranstaltninger for at beskytte de ansatte mod risiko for smitte.
 Arbejdsmiljøklagenævnet har nu afgjort sagen på møde den 23. februar 2021.
 Resultatet er:
 Arbejdsmiljøklagenævnet fastholder Arbejdstilsynets afgørelse uden handlepligt af 23. juli 2020 om, at I har overtrådt arbejdsmiljølovgivningens regler om at træffe effektive foranstaltninger for at beskytte de ansatte på arbejdsstedet [adresse udeladt] mod risikoen for smitte med ny coronavirus i forbindelse med arbejdet med madning og pleje af beboere med tæt ansigt-til-ansigt kontakt.
 Det betyder, at nævnet er kommet til samme resultat som Arbejdstilsynet.
 Da I har bragt forholdet i orden, behøver I ikke foretage jer yderligere.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at der på tilsynstidspunktet den 3. juni 2020 ikke var truffet effektive foranstaltninger for at beskytte de ansatte mod risikoen for smitte med ny coronavirus på arbejdsstedet [adresse udeladt].
 Nævnet vurderer, at der var risiko for, at de ansatte ved arbejdet med madning og pleje af beboere med hyppig tæt ansigt-til-ansigt kontakt uden brug af værnemidler blev udsat for risiko for smitte med ny coronavirus.
Hvad er afgørende for resultatet Nævnet lægger vægt på, at de ansatte på [arbejdssted udeladt] dagligt udfører arbejdsopgaver i tæt ansigt-til-ansigt kontakt med beboerne.
De ansatte skulle som led i arbejdet made to beboere ved hjælp af bestik, og i enkelte tilfælde forekom det, at beboerne kunne sprutte og savle på grund af øget spytflow, mens de blev madet.
Madningen foregik i tæt ansigt-til-ansigt kontakt med beboerne og med under 1 meters afstand mellem den ansatte og beboeren.
 De ansatte havde også plejeopgaver med tæt ansigt-til-ansigt kontakt med nogle beboere, når de børstede tænder på dem, vaskede dem eller barberede dem.
 Nævnet lægger også vægt på, at Arbejdstilsynet ved tilsynsbesøget af stedfortræderen og arbejdsmiljørepræsentanten fik oplyst, at de ansatte udførte de nævnte plejeopgaver uden brug af personlige værnemidler i form af mundbind, visir eller lignende.
 Nævnet har ved sin vurdering af sagen inddraget sundhedsmyndighedernes retningslinjer og anbefalinger, som fortolkningsbidrag i forhold til, hvilke foranstaltninger der anses for at være effektive for at undgå at blive smittet med ny coronavirus.
 Der kan bl.a. henvises til Sundhedsstyrelsens vejledning af 20. maj 2020 Vejledning om forebyggelse af smitte med COVI-19 på plejecentre, bosteder og andre institutioner, bl.a. fremgik:
4.7. Hold afstand Smitte med SARS-CoV-2 sker via store dråber fra luftvejene eller via genstande, som en smittet har rørt ved eller været i nærheden af og derved overført dråber til.
Dråberne falder hurtigt til jorden og vil typisk ikke bevæge sig længere væk fra udgangspunktet end 1-2 m.
Derfor anbefales det, at der holdes god afstand fra hinanden, så vidt muligt 1-2 m. for at forebygge smitte.
Dette gælder uanset, om en borger har symptomer på COVID-19 eller ej.
Hvis tæt kontakt er absolut påkrævet, kan man forsøge at holde kontakten til det mest nødvendige og evt. få borgeren til at sidde med siden til eller vende hovedet væk.
Hvis længerevarende eller hyppig tæt ansigt-til-ansigt kontakt ikke kan undgås, anvendes visir/ansigtsmaske jf.
Sundhedsstyrelsens retningslinjer for værnemidler.  Nævnet lægger til grund, at der på tilsynstidspunktet var udbrud af coronavirus i Danmark, og at overførsel af coronavirus sker via dråbesmitte og kontaktsmitte.
Virus betragtes som meget smittefarlig.
 Smitte med ny coronavirus kan medføre influenzalignende symptomer, alvorlige luftvejsinfektioner og dødsfald.
Nævnet er opmærksom på, at I har anført, at Arbejdstilsynets beskrivelser er upræcise og utilstrækkelige, og at de ikke er tilsvarende den praktiske hverdag.
De lokale retningslinjer byggede på sundhedsmyndighedernes anbefalinger, og retningslinjerne var af flere omgang instrueret og meldt klart ud til de ansatte.
I har endvidere anført, at beskrivelserne fra Arbejdstilsynet var konkrete hændelser, hvor det på baggrund af en individuel kvalificeret sundhedsfaglig vurdering af smitterisiko, blev vurderet, at der ikke var behov for værnemidler.
De to beboere, der skulle mades, udviste normalt ikke øget spytflow, når de blev madet.
Der kan derfor ikke laves en generel vurdering af, at [arbejdssted udeladt] havde overtrådt arbejdsmiljøloven.
Ved episoder, hvor det blev vurderet, at der var behov for brug af værnemidler, blev værnemidler benyttet.
Det kan ikke føre til et andet resultat.
Nævnet henviser til begrundelsen ovenfor, samt Arbejdstilsynets udtalelse af 21. september 2020.
Nævnet skal tilføje, at der var tale om arbejdsprocesser med risiko for stænk og sprøjt mod ansigtet, hvor man efter de generelle retningslinjer burde anvende visir eller maske.
Det var særligt relevant ved ansigt-til-ansigt kontakt af over 15 minutters varighed, eller hvor opgavevaretagelsen indebar mange korterevarende ansigt-til-ansigt kontakter i løbet af en arbejdsdag.
Stedfortræderen og arbejdsmiljørepræsentanten oplyste endvidere, at der ikke blev benyttet værnemidler ved de pågældende arbejdsopgaver.
Der var således heller ikke tale om en konkret vurdering i de enkelte tilfælde, som foreskrevet i de lokale retningslinjer.
Om reglerne Det følger af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det følger endvidere af arbejdsmiljøloven, at anerkendte normer eller standarder, som har sikkerheds- eller sundhedsmæssig betydning, skal følges.
 Det følger af reglerne om arbejdets udførelse, at det ved udførelsen af arbejdet skal sikres, at der træffes effektive foranstaltninger for at beskytte de ansatte, hvor arbejdsprocessen eller de forhold, hvorunder arbejdet foregår, rummer mulighed for sygdomssmitte.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 6 ud af nævnets 11 stemmeberettigede medlemmer.
 Et mindretal på 5 af nævnets medlemmer finder, at arbejdsmiljøloven ikke indeholder hjemmel til at Arbejdstilsynet kan træffe afgørelse om forebyggelse af generel risiko for sygdomssmitte i samfundet, hvorfor påbuddet skal ophæves.
 Mindretallet finder endvidere, at det konkrete arbejde ikke indebærer en arbejdsbetinget erhvervsmæssig smitterisiko iht. § 13, nr. 4.
 Der kan ikke afgives påbud eller på anden måde sanktioneres på grund af manglende overholdelse af anbefalinger.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse, herunder risiko for smitte  § 38, stk. 1 og 2, i lov om arbejdsmiljø, jf. lovbekendtgørelse nr. 674 af 25. maj 2020.
 § 13, nr. 4, i bekendtgørelse nr. 1234 af 29. oktober 2018 om arbejdets udførelse Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1234 af 29. oktober 2018 om arbejdets udførelse § 13. Ved udførelsen af arbejdet skal det sikres.
1) 2) 3) .
4) at der træffes effektive foranstaltninger for at beskytte de ansatte, hvor arbejdsprocessen eller de forhold, hvorunder arbejdet foregår, rummer mulighed for sygdomssmitte og 5).
