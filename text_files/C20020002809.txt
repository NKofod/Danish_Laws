Cirkulære om registreringsafgiftsloven -  

 retningslinier for beregning af efterbetalingskrav samt for genoptagelse og  

 tilbagebetaling af registreringsafgift1) 1. Landsskatterettens kendelser Landsskatteretten har den 4. oktober 2001 truffet  

 afgørelse i to sager om efterbetaling af registreringsafgift af  

 motorkøretøjer.
 Sagerne drejer sig om forhandlervirksomhedernes  

 afgiftsberigtigelse af biler til sig selv (demo-biler) på grundlag af  

 mindstebeskatningsprisen, hvilket vil sige køretøjets  

 indkøbspris tillagt den til enhver tid gældende forhandleravance  

 (minimumsavance).
Bilerne er imidlertid solgt til forbrugere som fabriksnye  

 køretøjer til priser, som overstiger værdien, der er lagt  

 til grund ved afgiftsberigtigelsen.
Der er således tale om en  

 omgåelse af bestemmelserne, idet køretøjerne reelt ikke  

 har været benyttet som demo-biler.
 En sådan yderligere avance hos  

 forhandlervirksomheden er efter hidtidig praksis/lovfortolkning anset for at  

 skulle medregnes til køretøjets afgiftspligtige værdi, og  

 der er derfor beregnet afgift med 180 pct. (for personbiler) af  

 meravancen.
 Omgåelsesbetragtningen har Landsskatteretten  

 tiltrådt i begge sager, men Told Skat er blevet underkendt i  

 spørgsmålet om beregning af efterbetalingskravet.
 Landsskatteretten har truffet afgørelse om, at den  

 først foretagne beregning af registreringsafgift bortfalder som  

 følge af, at indregistreringen som demo-bil ikke anses for reel, og at  

 beregningen skal foretages på baggrund af den opnåede pris ved  

 salg til de endelige brugere af bilerne, således at afgiften skal  

 indgå i den samlede pris for bilerne.
2. Nye retningslinier Alle efterbetalingskrav i tilknytning til  

 afgiftsberigtigelse af køretøjer opgøres i  

 overensstemmelse med kendelserne, hvilket indebærer, at en eventuel  

 meravance, som der ikke er beregnet registreringsafgift af, skal anses som  

 værende inkl. registreringsafgift.
Dette gælder uanset om  

 virksomheden/den pågældende har været i god eller ond tro i  

 relation til efterbetalingskravet.
3. Tilbagebetaling Virksomheder, der efter ovenstående har betalt for  

 meget i registreringsafgift, kan få afgiftsforskellen  

 tilbagebetalt.
 Det er en betingelse for tilbagebetaling, at virksomheden  

 kan dokumentere eller godtgøre, at afgiftsbeløbet ikke er  

 overvæltet på bilkøberen.
 Tilbagebetalingskravet forældes efter lov om  

 forældelse af visse fordringer (1908-loven). Forældelsesfristen,  

 der er på 5 år, regnes fra den 4. oktober 2001 (kendelsernes  

 dato).
 Tilbagebetalingsbeløb forrentes efter de  

 almindelige regler om forrentning, jf. cirkulære nr. 157 af 14. oktober  

 1987 om forrentning af visse tilbagebetalingsbeløb.
 Anmodning om tilbagebetaling skal indgives til den lokale  

 told- og skatteregion.
 Told - og skatteregionerne er anmodet om af egen drift at  

 genoptage de sager, som de har kendskab til.
4. Gyldighed Cirkulæret bortfalder med udgangen af 2002.
Told- og Skattestyrelsen, den 25. marts  

 2002 Ole Kjær /Per Hvas 1)  I Told- og Skattestyrelsens interne nummerrække har  

 cirkulæret nr. 2002-09.
