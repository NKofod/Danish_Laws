 Dette er hæfte nr. 28 i en serie på 28 om reglerne for fagene i gymnasiet.  

 Det indeholder de bestemmelser om tysk, som er fastsat i § 29 i  

 bekendtgørelse af 4. november 1987 om fagene i gymnasiet. (*1) Desuden  

 indeholder hæftet de vejledende retningslinier for faget.
Vejledende retningslinier Undervisning af begyndere i 1. g Introduktion til faget:
 Bekendtgørelsen angiver som formålet med undervisningen, at eleverne skal  

 lære at forstå og benytte nutidigt tysk, og at de skal lære om de  

 tysksprogede lande.
Det præciseres, at der kræves grundlæggende færdigheder.
Undervisningen  

 skal derfor omfatte det sprogstof, der er uundværligt for at give et  

 grundlag, der kan bygges videre på.
Målet er færdighed på dette område.
Om de tysksprogede lande præciseres det, at der er tale om elementærviden,  

 som kan begrænses til at omfatte nabolandene.
Elevernes viden herom skal  

 opnås i forbindelse med den øvrige undervisning i sproget.
Der tænkes altså  

 ikke på, at dette skal dyrkes som en selvstændig disciplin.
Som indledning til undervisningen vil det være på sin plads at forklare  

 eleverne om fagets stilling i gymnasiets fagkreds og eventuelt give en  

 begrundelse herfor aktuelt og historisk.
Herunder kan der også gives en  

 orientering om det tyske sprogs rolle i international sammenhæng.
 Denne orientering skal være anskuelig og kan med fordel støttes af video,  

 lydbånd, landkort, grafiske fremstillinger og andet illustrationsmateriale,  

 som ikke nødvendigvis er tysksproget alt sammen.
 I sammenhæng hermed kan man prøve at vise, hvad netop faget tysk kan give  

 eleverne sammenlignet med andre fag, som også er nye for dem, når de begynder  

 i 1. g.
 Der kan gives eksempler på, hvilke nye vidensområder og hvilke oplevelser  

 eleverne kan få adgang til gennem beskæftigelsen med de tyske tekster og de  

 tysksprogede landes kulturelle forhold i videste forstand.
Der kan også peges på den generelle sproglige indsigt, som  

 tyskundervisningen kan bidrage til.
Man kan her komme ind på de sproglige  

 fænomener, som er mest markante i forhold til dansk (eventuelt også engelsk  

 og fransk).
 En sådan sammenligning må ikke være af teoretisk art, men skal ske på  

 grundlag af korte, tydelige og relevante konkrete eksempler.
Af stor betydning er det, at eleverne straks bliver opmærksomme over for  

 det udbredte sammenfald mellem danske og tyske ord og den lettelse, dette kan  

 betyde for danskere, der vil lære tysk.
Det kan også fremhæves, at der i tysk  

 er stor overensstemmelse mellem stavemåden og udtalen.
Det anbefales, at præsentationen af faget i så stor udstrækning som muligt  

 foregår under elevernes aktive medvirken.
Mange elever møder sandsynligvis  

 med et vist kendskab til tysksprogede lande, tyske forhold og måske til det  

 tyske sprog.
Det kan sikkert medvirke til elevernes fortsatte motivation, at de får  

 lejlighed til at fortælle hinanden om deres eventuelle personlige erfaringer  

 med tysk.
Det kan være oplevelser, som stammer fra rejser eller ophold i  

 tysksprogede lande, bekendtskab med tysktalende, udsendelser i tv og radio,  

 læsning af aviser og tidsskrifter osv.
 Gennem samtaler herom mellem eleverne indbyrdes og mellem lærer og elever  

 kan man måske også opfange og neutralisere eventuelle fordomme i den ene  

 eller anden retning.
Denne erfaringsudveksling vil det være naturligt at fortsætte gennem hele  

 undervisningen.
Det stof, som fremkommer herved, må man sørge for at  

 strukturere og fastholde.
Eleverne kan opfordres til selv at bidrage hertil ved til undervisningen  

 at medbringe materiale, der egner sig til kopiering og uddeling eller til  

 anbringelse på klassens opslagstavle.
Det kan være billeder, udklip o.l. fra  

 danske eller fremmedsproglige publikationer, henvisninger til kommende tv-  

 eller radioprogrammer, film, koncerter, teateropførelser, anmeldelser af  

 diverse arrangementer, avisstof om aktuelle dansk-tyske relationer osv.
Som afslutning på denne introduktion - der tænkes gennemført over et antal  

 timer - kan man gøre eleverne bekendt med de af fagets bestemmelser, som  

 direkte angår undervisningen.
Man kan også kort beskrive eksamensformen.
 Det vil være en god ide at skabe et tværfagligt samarbejde med de øvrige  

 sprogfag, herunder også dansk, straks ved undervisningens begyndelse i 1. g.
Et emne for samarbejdet kan være elementær grammatik.
Der kan være tale om  

 et meget kort forløb, hvor man blot sikrer eleverne et fælles begrebsapparat  

 og en fælles referensramme.
 Et sådant kursus vil kunne hjælpe eleverne til at føle sig mere trygge i  

 alle sprogfagene og dermed lette eventuelle overgangsproblemer.
 Dette samarbejde vil også tilskynde sproglærerne til at bruge den samme  

 terminologi, hvilket for eleverne er en klar fordel.
 Man kan forestille sig følgende punkter behandlet: Ordklasserne,  

 sætningsanalyse, underordning og sideordning, hovedsætninger og bisætninger.
 Andre kunne f.eks. være: Verberne (bøjning, tider, måder, passiv),  

 ordstilling, sammensætninger og afledninger.
 Flere emner kan tænkes, afhængigt af, hvilke sprogfag der deltager.
Man kan også komme ind på elementære sproghistoriske sammenhænge.
Herved  

 kan eleverne bringes til at se relationerne mellem sprogene.
Ved f.eks. at  

 forklare nogle ganske få regelmæssige lydudviklinger eller vise eksempler på,  

 hvilke afledningsendelser på det ene sprog der svarer til de andre sprogs,  

 kan man udvide elevernes ordforråd, både det aktive og det passive,  

 betydeligt.
 Undervisningens begyndelse:
 Selv om eleverne har fremmedsproglig erfaring fra engelsk og fransk, må  

 det forudses, at deres forudsætninger kan være yderst forskellige, alene af  

 den grund, at klassen sammensættes af elever fra flere forskellige skoler.
 Med den opbygning, som det tyske sprog nu engang har, vil det under alle  

 omstændigheder være påkrævet, at læreren sikrer sig, at eleverne i klassen så  

 hurtigt som muligt har et fælles grammatisk grundlag at gå ud fra.
For at opnå det kan det være nødvendigt at give eleverne et elementært  

 kursus i relevante grammatiske grundbegreber.
Hvad dette skal omfatte, må  

 afhænge af, om der har været det ovenfor omtalte tværfaglige grammatikkursus.
 Udgangspunktet kan være dansk, men der skal naturligvis lægges vægt på de  

 begreber, som er karakteristiske for tysk.
 En fremstilling, hvorved dansk og tysk stilles over for hinanden som  

 modsætninger, kan være nyttig, men man må ikke glemme at udnytte de mange  

 tilfælde, hvor eleverne uden videre kan bruge deres danske sprogfornemmelse.
 Dette indledningskursus i grammatik kan eventuelt foregå sideløbende med  

 den ovenfor beskrevne introduktion.
 Hvis der er meget store forskelle i elevernes forudsætninger, kan det være  

 hensigtsmæssigt allerede på dette trin at praktisere en form for  

 undervisningsdifferentiering.
 Begynderbog:
 Bekendtgørelsens krav om en systematisk tilrettelagt indlæring opfyldes  

 antagelig bedst ved benyttelse af en egentlig begynderbog.
 Eleverne skal helst hele tiden have en samlet fremstilling til deres  

 rådighed, så de har mulighed for at følge med trods eventuelt fravær fra  

 undervisningen, og så de eventuelt kan gå videre på egen hånd.
 Når man vælger begynderbog, skal man sikre sig, at den passer for  

 målgruppen m.h.t. emner og tekster, som skal være relevante for eleverne på  

 dette alderstrin.
 Man skal desuden gøre sig klart, i hvilken grad bogen egner sig til de  

 forskellige discipliner, som man skal dyrke: læse, lytte, tale og skrive.
Man må overveje, om prioriteringen er hensigtsmæssig.
Det kan være  

 nødvendigt at afvige fra den, også i en ellers anvendelig fremstilling.
Et  

 vigtigt krav til begynderbogen er, at den giver eleverne et relevant  

 ordforråd.
Den grammatiske progression må ikke være for stejl.
Visse fænomener kan  

 udskydes til 2. g.
 Der må skelnes mellem, hvad der især tjener læsefærdighed, og hvad der  

 især tjener udtryksfærdighed.
Begyndere motiveres bedst, når de hurtigt mærker, at de kan bruge sproget,  

 særligt til at tale det.
Dette skal der derfor fra begyndelsen gives rigelige  

 muligheder for.
 Man kan her udnytte og gøre eleverne opmærksomme på, at talesprog normalt  

 er mindre kompliceret end skriftsprog.
 Samtidig må man påpege betydningen af de ting, der tydeliggør talen og  

 letter opfattelsen, først og fremmest diktionen og intonationen.
 Egentlige samtaleøvelser må vente lidt, men man kan godt straks give  

 eleverne et forråd af ord og faste vendinger at arbejde med, omhyggeligt  

 udvalgt således, at de kan anvendes i praksis.
 Det kan være udtryk, der bruges, når man hilser, præsenterer sig, beder om  

 eller giver oplysning, takker, bekræfter, benægter, glæder sig, beklager etc.  

 Også de særlige vendinger, som telefonbrug kræver, kan man begynde at indøve.
 Alle disse udtryk behøver ikke nødvendigvis at udspringe af de tekster,  

 man netop arbejder med.
I forbindelse hermed er det naturligt at begynde opøvelsen af  

 lyttefærdigheden.
Mange tyske ord er relativt lette at forstå for danske  

 begyndere.
Det gælder også mange korte ytringer, mens opfattelsen af længere  

 sætninger kræver fortrolighed med strukturen.
Læsefærdigheden må dog hele tiden stå i centrum i begynderundervisningen.  

 Eleverne skal erfare, at læsning er en nødvendig forudsætning for en grundig  

 tilegnelse af sproget.
Begynderbogen skal derfor give rigelige muligheder for  

 tekstlæsning.
 Til støtte for arbejdet med teksterne skal der være en passende mængde  

 illustrationer, kort, oversigter, grafiske fremstillinger m.v., der også kan  

 benyttes som grundlag for samtaleøvelser.
 Navnlig med hensyn til den viden om de tysksprogede lande, som eleverne  

 skal have, er det vigtigt, at man supplerer dette materiale med aktuelt stof  

 fra forskellige kilder, så eleverne fra begyndelsen kan opleve sprogets  

 betydning i almenkulturel sammenhæng.
Undervisning af begyndere og fortsættere på obligatorisk og højt niveau -  

 Sprogtilegnelse Ved tilrettelæggelsen af undervisningen må læreren på alle niveauer være  

 opmærksom på, at nogle arbejdsformer og teksttyper kan vise sig at appellere  

 mere til det ene køn end til det andet.
Læreren må derfor tilstræbe, at der  

 gennem passende variation opnås en balance, der tilgodeser hensynet til lige  

 muligheder for piger og drenge.
Formålet er i Bekendtgørelsen gradueret således, at nøglebegreberne på  

 begyndersprogets obligatoriske niveau er grundlæggende færdigheder, nutidigt  

 tysk, et centralt ordforråd og de vigtigste sproglige strukturer.
På det høje  

 niveau er der tale om, at eleverne skal videreudvikle deres sprogfærdighed og  

 øge deres forudsætninger for at forstå tyske tekster.
 På fortsættersprogets obligatoriske niveau er formålet herudover, at  

 eleverne bliver i stand til at udtrykke sig på et flydende og naturligt tysk.  

 På det høje niveau kommer hertil, at eleverne også skal kunne udtrykke sig på  

 et nuanceret tysk.
 Indledning:
 For de elever, der har tysk som fortsættersprog i 1. g, kan der, da de  

 kommer fra forskellige skoler og samtidig møder en for dem ny skoleform,  

 opstå visse overgangsproblemer.
 Noget lignende gælder de elever, der fra 2. g går videre til 3. g, hvor  

 der ofte kan blive tale om at sammenføre elever fra forskellige 2. g-hold.
 Læreren må derfor, som det også er påpeget for begynderundervisningen i 1.  

 g, sørge for en indledende orienteringsfase, som skal sikre, at eleverne får  

 en fælles referensramme med hensyn til de tysksprogede lande.
 Herunder er det vigtigt, at læreren gør sig - og eleverne - klart, hvad de  

 på dette trin faktisk allerede har tilegnet sig, og at dette bevidst udnyttes  

 mest muligt fra begyndelsen.
 Fortsættere i 1. g vil f.eks. møde med både et ordforråd og en lytte- og  

 talefærdighed, som der kan bygges videre på.
 Hos fortsætterne i 1. g kan man desuden på en anden måde end hos  

 begynderne regne med, at de alle i et eller andet omfang har opnået et vist  

 kendskab til de tysksprogede lande og deres almenkulturelle forhold.
 Disse elevers introduktion til tysk som gymnasiefag kan formes efter samme  

 retningslinier som beskrevet for begynderundervisningen i 1. g, men for  

 elevernes fortsatte motivation er det af største betydning, at man  

 respekterer dem som viderekomne ved at appellere til deres forudsætninger  

 også på dette område og derved søge at skabe en frugtbar forbindelse mellem  

 det kendte, som kan give eleverne tryghed og styrke deres selvtillid, og det  

 nye, som de skal i gang med.
Eleverne skal opleve, at der er sammenhæng, men også, at de nu befinder  

 sig på et lidt højere niveau.
Arbejdet skal ligge i fortsættelse af arbejdet  

 på tidligere trin og ikke blot føles som en gentagelse.
 Ordforråd:
 Selv om dansk og tysk har et udbredt fælles ordforråd, er det  

 erfaringsmæssigt ordforrådet snarere end syntaks og morfologi, der blokerer  

 kommunikationen mellem danskere og tyskere.
 Det er derfor et selvfølgeligt krav til undervisningsmaterialet, at det  

 giver eleverne mulighed for gradvis at få opbygget et ordforråd, som de kan  

 bruge.
Man kan gå ud fra en liste over ord, som er identiske i de to sprog.
Derpå  

 kan man vise, hvorledes de to sprog følger samme regler m.h.t. sammensætning,  

 afledning og andre former for orddannelse.
Foruden de mest oplagte sammenfald  

 må eleverne også have kendskab til de hyppigst forekommende nært beslægtede  

 afledningsendelser, så de kan gennemskue også lidt afvigende former.
En vis  

 viden om, hvordan den samme ordstamme kan optræde i lidt ændrede former, vil  

 være en yderligere støtte.
Målet må være, at eleverne vænnes til at tilegne sig stadig flere ord ved  

 at opfange dem gennem læsning og lytning.
Derfor må de jævnligt øves i at  

 opløse sammensætninger og afledninger.
 Selv om det herved tilsigtes at gøre eleverne mindre afhængige af  

 gloselister og ordbøger, kan dette arbejde godt foregå i forbindelse med  

 øvelse i ordbogsbrug.
 Eleverne skal have ordbogens indretning forklaret og øves i at hente  

 oplysninger fra den, og de skal have en omhyggelig gennemgang af, hvad  

 ordbøger kan bruges til, gerne også en påpegning af, hvilke begrænsninger en  

 ordbog har.
Hertil hører, at eleverne får kendskab til grammatisk terminologi som  

 forudsætning for at kunne forstå ordbogens oplysninger.
Dette må der tages  

 hensyn til, når man fastlægger, hvilke grammatiske emner der skal tages op  

 først i undervisningen.
 Eleverne skal ikke blot lære de vigtigste forkortelser og tegn, men også  

 ordbogens særlige måde at notere konstruktionsmuligheder på (f.eks. et udtryk  

 som »misunde en noget«). De skal øves i at omsætte dette til  

 sætninger, senere også prøve at gå den modsatte vej til brug for deres egne  

 noter.
 Det vil ofte være påkrævet og studieteknisk hensigtsmæssigt at give  

 eleverne nøje anvisninger på, hvilke metoder de kan anvende for at indlære  

 nye ord.
 Elevernes motivation for dette arbejde vil kunne styrkes, hvis man hjælper  

 dem til at gøre sig klart, hvilke ord det er nødvendigt at have disponible  

 altid, hvilke ord der er vigtige for at forstå en bestemt tekst og kunne  

 udtrykke sig om den, og hvilke ord man blot kan mærke sig en passant uden at  

 behøve at indprente sig dem.
En hjælp til at fastholde ordforrådet kan det være at give eleverne -  

 eller bedre endnu sammen med eleverne at udarbejde ordlister, der samler sig  

 om afgrænsede temaer, som forekommer i de læste tekster.
Sådanne lister kan  

 eventuelt også bruges som grundlag for øvelser i udtryksfærdighed.
Mange af de for begyndertrinnet ellers velegnede tekster domineres af et  

 af og til skødesløst talesprog og af slangprægede vendinger.
Der er grund til  

 at advare eleverne mod en kritikløs overtagelse heraf.
I stedet må man lære  

 eleverne udtryk, som de kan bruge i de fleste situationer i samkvem med  

 tysktalende.
 Hele tiden må eleverne støttes i at udvide og vedligeholde deres ordforråd  

 ved jævnlige og afvekslende øvelser.
 Det er nødvendigt, at dette arbejde ikke udelukkende henvises til  

 elevernes hjemmearbejde.
 Grammatik:
 På den enkelte skole benyttes ensartede grammatiske betegnelser.
 Bekendtgørelsens krav om, at undervisningen så snart som muligt skal  

 foregå på grundlag af autentiske tyske tekster, betyder for  

 grammatikundervisningen, at der skal tages hensyn til de grammatiske  

 fænomener, som er væsentlige for læsefærdigheden.
 Som ovenfor omtalt må læreren hele tiden gøre sig klart, hvad der ønskes  

 opnået ved at undervise i et givet grammatisk emne, om det f.eks. er den  

 receptive eller den produktive sprogfærdighed, der sigtes på.
Grammatikken må indøves med en passende progression.
Det må ikke gå for  

 hurtigt, men på den anden side skal det også være sådan, at eleverne kan  

 mærke, at der sker en vækst i deres sproglige formåen, så de relativt tidligt  

 ser sig i stand til at læse og forstå sammenhængende tekst og til selv at  

 producere anvendelige sætninger.
 Det må tilrådes, at der, når begynderbogen er gennemgået, anvendes en  

 lærebog i grammatik.
Læreren må være kritisk opmærksom både over for den måde, stoffet  

 præsenteres og forklares på, og over for eksempelmaterialet.
Om nødvendigt må  

 fremstillingen modificeres.
Gør man dette, må det begrundes over for  

 eleverne.
Det vil være hensigtsmæssigt ikke at afstikke for snævre rammer for de  

 dele af grammatikken, der må undervises i, for at eleverne kan få  

 grundlæggende færdigheder.
I det følgende gives der et forslag.
Ud fra det synspunkt, at eleverne så snart som muligt skal kunne bruge  

 sproget, må det centrale og derfor det første være verberne.
I begyndelsen  

 kan man nøjes med præsens, men ret hurtigt må også perfektum medtages, først  

 med hovedvægten på 3. person, senere også 1. og 2. person.
Rækkefølgen kunne  

 f.eks. være: sein - haben - werden (herunder evt. passiv og w rde +  

 infinitiv) - regelmæssige verber.
 Af hensyn til læsefærdigheden må man ikke vente for længe med at indføre  

 præteritum.
 Fra begyndelsen må der tillige opereres med nominativ af bestemt og  

 ubestemt artikel (subjekt og subjektsprædikativ) og med adjektiver som  

 prædikativer.
 Derpå kan direkte objekt og siden indirekte objekt komme til.
 Allerede med denne baggrund vil eleverne kunne forstå og producere mange  

 sætninger.
 Da akkusativ og dativ nu er kendte størrelser, kan man indøve de  

 præpositioner, der styrer akkusativ og derpå dem, der styrer dativ.
 Herefter kunne behandles: personlige pronominer (undtagen genitiv) - det  

 refleksive pronomen - possessive pronominer (adjektivisk brugt) - bisætninger  

 (med de hyppigste indledere som f.eks. dass, wenn, als, weil) - modalverber  

 og verbet wissen (disse verber i hvert fald i præsens) - uregelmæssige verber  

 - præpositioner med akkusativ eller dativ (især in og auf) - det relative  

 pronomen - de spørgende pronominer - løst sammensatte verber - imperativ.
Til indøvelse af de sproglige fænomener er det praktisk at benytte en  

 stiløvelse som grundstamme.
Det er vigtigt, at eleverne har et sådant  

 hjælpemiddel til rådighed gennem hele undervisningen.
 For at fremme elevernes tryghed må man af en stiløvelse, især på de lavere  

 undervisningstrin, forlange, at den er opbygget med en systematisk sproglig  

 progression således, at stykkerne logisk bygger på hinanden, og eleverne i  

 forbindelse med indøvelsen af et bestemt grammatisk fænomen ikke møder et  

 sprogligt problem, der endnu ikke er gennemgået.
 Et andet vigtigt krav til en stiløvelse er, at det ordforråd, der indøves  

 ved brugen af den, er nutidigt, frekvent og derfor relevant.
 Som supplement - eller blot til afveksling - må der inddrages andre former  

 for øvelsesmateriale, herunder stof, som appellerer mere til kreativ  

 produktion.
 For bedre at sikre effekten af disse sproglige øvelser må man være  

 omhyggelig med at demonstrere over for eleverne, hvad der er formålet med  

 dem, og hvad de kan få ud af dem.
 Selv om indlæringen foregår på grundlag af lærebog og øvelser, må eleverne  

 stadig opmuntres til at gøre sproglige iagttagelser i de læste tekster.
 Eleverne vil herigennem også kunne opleve, at de ved en sikker opfattelse  

 af den grammatiske sammenhæng kan få en mere nuanceret forståelse af teksten.
 Lytteøvelse:
Eleverne skal regelmæssigt øves i at opfatte talt tysk uden støtte af  

 tekst.
I begyndelsen kan det være lærerens stemme, eleverne hører, men ret  

 hurtigt skal de øves i at opfatte andre stemmer.
Hertil kan man først benytte video- og lydbånd, specielt fremstillet til  

 undervisningsbrug.
Video har den fordel, at billedet letter forståelsen.  

 Lytteøvelserne må anvendes med omtanke, da det er tidkrævende  

 undervisningsformer, og man må være kritisk med lydkvaliteten. Øvelserne må  

 ikke være for lange, for at eleverne ikke skal trættes og deres koncentration  

 svækkes.
Som variation kan eleverne også lytte til hinanden.
En elev kan f.eks.  

 læse et stykke op eller fremsige en passage, som de andre skal prøve at  

 forstå.
Dette kan også tilskynde eleverne til at tale højt og tydeligt.
Senere kan man benytte autentiske radio- og tv-udsendelser, eventuelt  

 støttet af en transskription af teksten eller dele af den.
Også  

 telefonsamtaler - eventuelt simulerede - vil kunne bruges.
Eleverne må have oplysning om, hvilke muligheder der findes for at høre  

 egnede tyske udsendelser, og opmuntres til at udnytte disse.
Man kan  

 stimulere interessen ved at præsentere eksempler og eventuelt afspille korte  

 prøver for eleverne.
 Oplæsning:
Oplæsning skal øves regelmæssigt.
Som undervisningsmål kan man sætte, at  

 elevernes oplæsning skal kunne forstås af en, som kun kan tysk.
Også ved  

 denne disciplin må man gøre sig klart, hvad den skal tjene til.
 Først og fremmest er oplæsningen et middel til at træne eleverne i udtale.  

 Derfor må man ikke forsømme i forbindelse med de første oplæsningsøvelser at  

 give eleverne en oversigt over de vigtigste tyske udtaleejendommeligheder.
Eleverne skal også forberede sig hjemme på oplæsning af i hvert fald en  

 del af teksterne.
Læreren må forklare forskellen på at læse indenad (uden  

 artikulation) og at læse højt (med artikulation), så eleverne kan indse, at  

 udtalefærdigheden i høj grad fremmes ved øvelser i højtlæsning.
Ved oplæsningen må man kræve af eleverne, at de enkelte for tysk  

 karakteristiske lyde udtales tydeligt.
Lige så vigtigt er det, at eleverne  

 vænnes til en klar sætningsintonation.
Hertil hører bl.a., at teksten opdeles  

 i naturlige afsnit, at pauser overholdes, at sætningsslutning og eventuelle  

 indskud markeres, og at der i det hele taget bruges en så naturlig diktion  

 som muligt.
 Det må forklares eleverne, at de gennem oplæsningen har et middel til at  

 øve sig i talefærdighed som hjemmearbejde, så de ikke kun er henvist til  

 øvelserne i timerne, hvor hver enkelt normalt kun kan komme til orde få  

 minutter ad gangen.
 Bortset fra den nødvendige træning i at frembringe lydene korrekt og i  

 passende tempo, som oplæsning - og vel at mærke højtlæsning - på denne måde  

 kan give, kan eleverne herved også vænnes til fortrolighed med den tyske  

 sætningsbygning.
 Oversættelse:
 Eleverne skal regelmæssigt øves i oversættelse fra tysk til dansk.
 Oversættelse tjener ikke blot til kontrol af den rent sproglige  

 forståelse, men er også en forudsætning for, at eleverne kan trænge dybere  

 ned i teksten og opfatte den i alle dens nuancer.
Eleverne vil formentlig være fortrolige med denne disciplin, når de  

 begynder på tysk.
Alligevel må det anbefales at begynde med at demonstrere  

 for eleverne, hvad der forstås ved oversættelse i undervisningsøjemed.
Man kan sammen med eleverne foretage en ord-til-ord-oversættelse fra tysk  

 til dansk af en sætning.
Resultatet kan f.eks. skrives på tavlen, hvorefter  

 man markerer de afvigelser, der konstateres, og kommenterer dem.
 Eleverne kan herved være med til at prøve, hvor tæt på den tyske tekst en  

 oversættelse kan være, uden at resultatet bliver ukorrekt dansk.
 Man må også forklare eleverne, hvad der forstås ved fri oversættelse, og  

 give eksempler på, at dette kan være en nødvendig løsning.
 Desuden må man lære eleverne at skelne klart mellem egentlig oversættelse  

 og andre former for gengivelse af tekstens indhold som parafrase,  

 genfortælling, referat osv.
 Øvelser i oversættelse fra tysk til dansk kan i et vist omfang bruges som  

 skriftligt arbejde.
 Mundtlig sprogfærdighed:
Mundtlig sprogfærdighed er allerede berørt i det foregående i forbindelse  

 med lytteøvelse og oplæsning.
I det følgende drejer det sig om, hvordan man  

 kan øve eleverne i samtalefærdighed.
Da samtalefærdighed forudsætter både evnen til at udtrykke sig således, at  

 andre kan opfatte, hvad man siger, og evnen til at opfatte, hvad andre siger,  

 er det vigtigt, at undervisningen i så stort omfang som muligt foregår på  

 tysk.
Dog må den egentlige grammatikundervisning, hvor det gælder indsigten,  

 gives på dansk.
Derimod kan der ved indøvelsen af de gennemgåede fænomener  

 udmærkes bruges eensprogede øvelser af forskellig art.
Hertil kan man f.eks. inddrage det i afsnittet om begynderundervisning  

 omtalte illustrationsmateriale.
Som et led i progressionen kan man i første  

 omgang nøjes med evt. at benytte udvalgte dele af materialet og senere, som  

 en repetition, vende tilbage og behandle det på en grundigere måde.
Samtaleøvelse Samtaleøvelserne må til at begynde med have en enkel form og overvejende  

 være reproducerende.
 Eleverne må vænnes til at være opmærksomme over for, hvordan de kan bruge  

 det ordstof, de opfatter, til deres egne svar, idet de f.eks. blot behøver at  

 ændre ordstillingen fra spørgsmål til svar og supplere med nogle få ord.
Man kan med fordel begynde med bevidst at lægge op til udelukkende brug af  

 hovedsætninger.
Det er dog nok tilrådeligt, at eleverne ret hurtigt trænes i  

 at reagere med korrekt ordstilling på de hyppigst forekommende  

 bisætningskonjunktioner. - Et eksempel på de før omtalte eensprogede øvelser  

 er netop omsætning fra hoved- til bisætning og omvendt.
Det vil nok være lettest at begynde med spørgsmål og svar i 3. person  

 angående indholdet af den læste tekst.
Der kan spørges om personer og ting,  

 aktiviteter og handlingsforløb, tid og sted osv.
Senere kan inddrages samtaleøvelser på grundlag af illustrationsmateriale  

 o.l.
Dette kræver mere af eleverne, fordi de her skal have et vist ordforråd  

 præsent og ikke kan nøjes med at holde sig til ordstoffet fra en tekst.
 Som hjælp til hjemmeforberedelsen af samtaleøvelser er det nyttigt at give  

 eleverne nogle enkelte præcise spørgsmål, som alle i den følgende time skal  

 være parate til at svare på.
 Hvis eleverne har nedskrevet deres svar, kan man, især i begyndelsen, lade  

 dem give svaret i form af oplæsning af det skrevne, men læreren må også her  

 insistere på en tydelig og naturlig diktion.
 For at lade flere komme til orde kan man lade det samme spørgsmål besvare  

 af mere end een elev, også selv om man ikke venter større variation i  

 svarene.
Eleverne må indstilles på, at samtalemulighederne normalt ikke er udtømt  

 med besvarelsen af de således stillede spørgsmål.
Man vil oftest i  

 forbindelse med hvert af de forberedte svar kunne stille mere detaljerede  

 videreførende og uddybende spørgsmål.
Dette må være reglen, og muligheden  

 herfor skal tages i betragtning, når man udformer de spørgsmål, som eleverne  

 får med hjem.
Læreren må gennemtænke, hvilke supplerende spørgsmål det kan  

 blive relevant at stille, men må naturligvis ikke føle sig bundet til at  

 benytte dem alle, hvis det ikke falder naturligt.
Disse uforberedte spørgsmål tjener til at vænne eleverne til at reagere  

 spontant på, hvad de opfatter gennem øret.
Desuden giver de læreren mulighed  

 for at variere kravene til de enkelte elever.
De spørgsmål, som gives eleverne til hjemmeforberedelse, skal sigte på  

 væsentlige punkter i teksten.
Det er især vigtigt, når man er kommet frem til  

 at behandle mere krævende tekster.
Svarene kan i korrigeret form skrives på  

 tavlen eller dikteres, så eleverne har dem nedskrevet som en del af deres  

 noter.
På fortsættertrinnene må eleverne selv kunne gøre notater af denne  

 art.
Genfortælling For at øve eleverne i mere sammenhængende tale kan man lade dem  

 genfortælle større eller mindre dele af den tekst, der arbejdes med.
En sådan  

 genfortælling, som ikke må omfatte et for langt tekststykke, må gerne på  

 begyndertrinnet foregå som en næsten ordret fremsigen af teksten, blot  

 eleverne fastholdes på naturlig diktion m.h.t. tempo, betoning, pauser o.l.
Referat På et senere trin, hvor man gerne vil behandle længere afsnit af en tekst,  

 må eleverne øves i referat.
Her skal eleverne i højere grad bruge deres eget  

 ordforråd, hvorved de får et friere forhold til tekstens ordlyd.
Det kan være en god hjælp til forberedelsen af referat at give eleverne  

 visse nøgleord og -begreber, som de kan orientere sig efter.
Efterhånden må  

 de opfordres til at være med til at finde frem til disse.
Resumee på dansk Som overgang til referat på tysk kan man eventuelt lade eleverne give et  

 resumee af teksten på dansk, hvorved man hurtigere sikrer sig, at eleverne  

 har forstået det væsentlige.
Da dette indgår i den mundtlige prøve på  

 begyndertrinnene, er det naturligt at indøve denne færdighed.
En god øvelse i mere sammenhængende referat kan det være at begynde dagens  

 tekstgennemgang med et kort elevreferat af den foregående lektie.
Det skulle  

 allerede ret tidligt i forløbet være muligt, da eleverne her vil råde over de  

 fornødne gloser og til dels også over de fornødne vendinger.
 Når man efter begynderbogen kommer til læsning af autentiske tekster, må  

 eleverne øves i at deltage i samtale, der sigter på mere detaljeret  

 beskrivelse, redegørelse for situation, karakteristik af personer, forklaring  

 af handlingsforløb, kommentar og perspektivering og eventuel egen  

 stillingtagen.
Her vil eleverne få brug for at anvende også 1. og 2. person.
Også  

 indøvelsen af imperativen, herunder høflighedsformerne i 3. pers pl. kan her  

 komme naturligt ind.
Dialog For at give så mange elever som muligt lejlighed til at træne dialogformen  

 kan eleverne få til opgave at stille spørgsmål til hinanden to og to.  

 Eleverne kan have som hjemmearbejde at forberede sig på at stille disse  

 spørgsmål.
 De første gange kan læreren hjælpe ved at pege på bestemte punkter, som  

 der kan spørges om.
Hvis emnet indbyder hertil, kan man med tekstens ordforråd som grundlag  

 udvide samtalen til at omfatte sammenligning med tilsvarende forhold i  

 Danmark.
Eleverne kan eventuelt redegøre for egne erfaringer.
 For at intensivere undervisningen kan man lejlighedsvis i en del af en  

 lektion dele holdet, så læreren med den ene halvdel af eleverne dyrker  

 samtaleøvelse, mens den anden halvdel er i gang med at løse selvstændige  

 opgaver.
Diskussion På et senere tidspunkt kan sådanne øvelser føre over i diskussionsøvelser  

 mellem lærer og elever og mellem eleverne indbyrdes.
Den slags øvelser må i  

 hvert fald i begyndelsen være ret formaliserede.
Man kan f.eks. lade to  

 elevgrupper finde og formulere argumenter hhv. for og imod bestemte  

 standpunkter.
Interview Som afveksling i det tekstbundne arbejde kan man også lade eleverne lave  

 interviews med hinanden om deres personlige forhold (identitet, bolig, skole,  

 fritid, familie, arbejde osv.). Her må man sørge for, at eleverne har fået  

 gennemgået det relevante ordforråd.
Rollespil Både interviews og diskussioner er som øvelsesformer beslægtede med  

 rollespil, der giver de bedste muligheder for at træne dialogformen.  

 Rollespil kan gennemføres på flere måder, men må altid nøje afpasses  

 elevernes forudsætninger for at lykkes.
En enkel form er at dramatisere  

 (dialogisere) en læst tekst.
Man kan også lade elever i grupper udarbejde  

 dialoger til et opgivet emne.
Senere kan man evt. lade elever helt frit  

 producere dialoger.
 For at sikre det sproglige udbytte må man under alle omstændigheder fra  

 første færd kræve, at fremførelsen er i orden m.h.t. tydelig udtale, naturlig  

 betoning og diktion i øvrigt.
Rettelser Hvad angår den hjælp, som eleverne har krav på at få i form af lærerens  

 vejledning og rettelser, må der tages hensyn til både formålet med  

 samtaleøvelsen og til det trin, eleverne befinder sig på.
 Det kan være nødvendigt at forklare eleverne, hvad man vil opnå med  

 rettelser, så de ikke forveksler undervisning med bedømmelse af præstation.
 I den rene begynderundervisning, hvor man kan undervise holdet på samme  

 måde og lade alle følges ad, kan de fleste elever indse nytten af konsekvente  

 rettelser og præcise anvisninger.
I det videre forløb kan det ikke undgås, at der viser sig forskelle på  

 eleverne.
For at bevare alle elevernes lyst til at arbejde med, må man  

 efterhånden forsøge en differentieret form for hjælp til eleverne, så man  

 f.eks. ikke retter lige meget hos alle.
En støtte kan også bestå i, at man  

 prøver at forudse vanskeligheder og give eleverne hjælp på forhånd til  

 enkelte ord og konstruktioner.
Hvis øvelsen består i, at en elev giver et længere referat i mere eller  

 mindre fri form, må man passe på ikke at gribe forstyrrende ind i elevens  

 tankegang ved at korrigere småfejl.
Evt. kan man notere sig væsentlige ting,  

 som man - også af hensyn til den øvrige klasse - gerne vil tage op i samme  

 time.
Nogle ting kan man vente med at kommentere til en senere lejlighed.
Praktiske anvisninger Under samtaleøvelserne skal læreren ikke uden videre lade sig bruge som en  

 slags hjælpebog, eleverne blot kan slå op i, når de støder på en vanskelighed  

 eller mangler en glose.
Det kan ganske vist ofte spare tid, men er på længere  

 sigt ikke givende.
I stedet må man give eleverne nogle praktiske anvisninger  

 på, hvordan de kan klare sig selv.
 Eleverne kan f.eks. trænes i følgende metoder:
Meddelelsen kan reduceres. - Man går uden om vanskeligheder ved at afkorte  

 det, man vil sige, så man kun kommer frem med, hvad man føler sig sikker på  

 at kunne udtrykke.
Denne metode kan udmærket bruges, hvor det drejer sig om,  

 at eleverne skal hjælpes til at komme i gang med at få noget sagt, men  

 læreren må advare eleverne mod at anvende den for hyppigt, da de derved  

 afskærer sig fra at prøve noget nyt og derigennem lære noget mere.
Meddelelsen kan omskrives. - Når man mærker, at den sætning, man er  

 begyndt på, ikke lader sig fuldføre, fordi man mangler en glose eller er i  

 tvivl om noget grammatisk, prøver man at finde andre ord og eventuelt også en  

 anden sætningsform, så man på en lidt anden måde får sagt det samme, som man  

 først begyndte på.
F.eks. kan man lade en række kortere hovedsætninger  

 erstatte en længere periode, der måske ville indeholde flere bisætninger og  

 adverbielle led.
 Hvor problemet udelukkende er et gloseproblem, kan man bruge sit kendskab  

 til afledning og hjælpe sig ved analogidannelser ud fra bekendte ord (f.eks.  

 »Bezahlung« ud fra »bezahlen« og »gesund« ud  

 fra »Gesundheit« etc.).
 Eleverne skal have at vide, at de risikerer at lave fejl, men hvis læreren  

 forklarer, at det primære mål er at hjælpe eleverne til at erkende, hvilke  

 sproglige ressourcer, de har, og hvordan de kan udnytte dem, vil de kunne  

 opmuntres til at udtrykke sig mere frigjort, fordi de oplever  

 tilfredsstillelsen ved at få sætningen gjort færdig og dermed få meddelelsen  

 igennem.
Sproglaboratorium Til mange af øvelserne, især dem, der vedrører begynderundervisningen, vil  

 man kunne udnytte sproglaboratoriet, der for den mundtlige indlæring giver  

 lignende muligheder for individuel og differentieret undervisning, som edb  

 kan give for den skriftlige side af faget.
Lytteøvelser, men også  

 strukturøvelser og øvelser med henblik på ordforråd og produktiv  

 sprogfærdighed kan her komme på tale.
Samtaleøvelse som led i tekstbehandling På fortsættertrinnene vil samtaleøvelserne efterhånden mere og mere indgå  

 i tekstbehandlingen.
Overgangen fra øvelser med sigte på sprogfærdigheden til samtale med  

 henblik på dybere tekstforståelse, fortolkning og perspektivering må ske  

 gradvis, så man ikke går videre, end elevernes sproglige baggrund gør det  

 realistisk.
Samtalen må derfor fra lærerens side tilrettelægges velovervejet  

 og eventuelt være forberedt ved, at nødvendigt ordstof og relevante begreber  

 er gennemgået på forhånd.
Når læreren giver en tekst eller del af en tekst for, må det ikke ske uden  

 nærmere direktiver til eleverne vedrørende deres forberedelse.
Det vil oftest  

 være nødvendigt at give ganske præcise anvisninger på, hvad eleverne specielt  

 skal koncentrere deres forberedelse om.
Det kan f.eks. være anvisninger  

 vedrørende handlingsgang, personkarakteristik, tekstens opbygning,  

 ledemotiver, symboler etc.
For at eleverne kan få det bedst mulige udbytte dels af  

 hjemmeforberedelsen, dels af tekstgennemgangen i timerne, må de lære at gøre  

 fornuftige notater, ordnet efter hensigtsmæssige principper, f.eks. opdelt i  

 gloser og realkommentarer samt stikord og nøglebegreber, der tjener til  

 tekstforståelsen og tolkningen.
Hertil hører, at de vænner sig til at  

 fastholde de resultater, der i timen fremkommer gennem tekstarbejdet, hvad  

 enten disse resultater står som egentlige notater på tavlen eller på anden  

 måde fremgår af samtalen om teksten.
Man må se i øjnene, at det normalt ikke vil være muligt i en samtale på  

 fremmedsproget at opnå samme fordybelse og nuancering som i modersmålet.
Når  

 man arbejder med vægtige tekster, og man mærker, at eleverne er optaget af  

 dem, vil det derfor være naturligt, at en del af samtalen foregår på dansk,  

 da det er utilfredsstillende for eleverne, at man standser fortolkningen på  

 et trin, hvor eleverne udelukkende af sproglige grunde ikke kan deltage i  

 samtalen på tysk.
På den anden side advares der imod at benytte denne udvej så tit, at  

 eleverne glemmer, at det drejer sig om fremmedsprogsundervisning.
Ved valg af  

 tekster må læreren derfor også være opmærksom ikke blot på elevernes  

 menneskelige modenhed, men også på deres sproglige formåen på de forskellige  

 trin.
 Skriftlig sprogfærdighed:
Bekendtgørelsen kræver, at eleverne på alle trin skal øves i skriftlig  

 sprogfærdighed uanset, om de afslutter deres undervisning kun med mundtlig  

 prøve.
Kravet er et udtryk for det synspunkt, at en effektiv  

 fremmedsprogsundervisning ikke kan undvære den skriftlige dimension.
 Det skriftlige arbejde tjener flere formål: Det er en nødvendig hjælp til  

 indlæringen af det grammatiske stof (morfologi, syntaks, ortografi), det  

 støtter tilegnelsen af ordforrådet, det er, især på de videreførende trin, et  

 led i tekstbehandlingen, og det kan bruges i evalueringsøjemed.
 Nogle af de i afsnittet om mundtlig sprogfærdighed omtalte øvelser er  

 forbundet med eller kan forbindes med skriftlige øvelser.
I det følgende peges der på en række øvelsestyper, spændende fra korte,  

 enkle opgaver i bunden form til længere, mere krævende opgaver i friere form.  

 Det understreges, at der er tale om et begrænset antal eksempler, som  

 naturligvis ikke udtømmer mulighederne, men nok dækker hovedtyperne.
Nogle af  

 opgavetyperne kan kombineres.
Diktat På begyndertrinnet, hvor det skriftlige arbejde især skal støtte  

 læsefærdigheden, kan der bruges diktater, som kan hjælpe eleverne til at være  

 opmærksomme på ortografiske enkeltheder (ei/ie, sch/ch, omlydstegn, stort  

 begyndelsesbogstav m.m.).
Version Version (oversættelse fra tysk til dansk) kan bruges både til fæstnelse af  

 ordforrådet og til at demonstrere den tyske ordstilling (bisætning, perf.  

 partic., infinitiv, løst sammensatte verber m.m.). Ved udvælgelsen af  

 tekststykker, skal det så vidt muligt undgås, at der forekommer mere end een  

 oplagt oversættelsesmulighed.
Det er især vigtigt på begyndertrinnet.
På  

 fortsætterniveau kan det være en passende udfordring, at eleverne kan være  

 med til at diskutere betydnings- og stilnuancer.
Omsætnings- og indsætningsøvelser Til indøvelse af ordstilling kan også bruges omsætningsøvelser.
Da  

 begynderne har haft engelsk og fransk, kan det være nødvendigt at gøre dem  

 opmærksomme på tilfælde, hvor dansk ligner tysk i modsætning til de to andre  

 sprog (f.eks. inversionen i sætninger som »Heute kam er zu spaet«).
Indsætningsøvelser og udfyldningsøvelser, hvor eleverne skal tilføje et  

 ord eller en endelse, som er udeladt, kan sigte både på ordforråd og  

 grammatik, evt. en kombination af begge dele.
Sådanne øvelser er velkendte,  

 og mulighederne er mange.
Oversættelse En noget friere øvelsesform er oversættelse fra dansk til tysk.
Hvis man  

 benytter en stiløvelse, skal den, i hvert fald på begyndertrinnet, være  

 udformet således, at hver sætning normalt kun kan oversættes på een måde, da  

 elevernes opmærksomhed ellers let bortledes fra det væsentlige i øvelsen.
 Også når man benytter sammenhængende tekst, hvilket vil være naturligt på  

 senere trin, må man være påpasselig med ikke at anvende tekster med  

 forskellige oversættelsesmuligheder, som eleverne ikke kan tage stilling til.
 På et senere trin kan man udmærket give oversættelsesopgaver, der -  

 ligesom ved version - lægger op til skelnen mellem nuancerne i forskellige  

 løsninger.
Retroversion En variant af oversættelse er retroversion, der giver eleverne mulighed  

 for at løse oversættelsesproblemer fra dansk til tysk ved at gøre  

 iagttagelser i en tysk tekst, som opgaven er en tillempet dansk udgave af.
Et  

 af målene er her at gøre eleverne mindre afhængige af ordbogsopslag.
Spørgsmål En endnu friere øvelsesform er »spørgsmålsstil«, d.v.s. en  

 opgave, som består i, at eleverne får udleveret en række spørgsmål til en -  

 læst eller ulæst - tekst.
Denne form kan varieres på mange måder.
Man kan til et tekststykke stille relativt mange spørgsmål, der af  

 eleverne kan besvares kortfattet.
Formålet hermed kan være at sikre  

 forståelsen af tekstens konkrete indhold.
Dette vil være velegnet til at  

 begynde med.
Senere kan man stille færre, men til gengæld mere krævende spørgsmål, som  

 eleverne skal give længere og indholdsmæssigt dækkende svar på.
Dette kan  

 give mulighed for en mere uddybende behandling af teksten.
Benyttes ulæst  

 tekst, kan det være nødvendigt at give hjælp i form af gloser og vendinger.
Referatopgaver Denne opgavetype kan danne overgang til referatopgaver, som besvares ved,  

 at eleverne i selvstændig form gengiver indholdet af længere tekster, læste  

 eller ulæste.
Tekstopgaver Sådanne opgaver nærmer sig de tekstopgaver, som indgår i den skriftlige  

 eksamen, og som eleverne også derfor skal øves i at besvare.
Til træning kan benyttes opgaver, som har været givet til eksamen.
De  

 første gange kan man nøjes med reducerede udgaver, så eleverne kun besvarer  

 en del af hele opgaven.
Det anbefales meget, at man i god tid før eksamen gennemgår eksempler på  

 eksamensopgaver.
Det kan ske ved, at lærer og elever i samarbejde i timen  

 drøfter opgaveformuleringen og skitserer en besvarelse, før eleverne får  

 opgaven stillet som hjemmeopgave.
Friere former På fortsættertrinnene kan man, alt efter holdets formåen, arbejde med  

 endnu friere former som dramatisering af en tekst, billedbeskrivelse,  

 brevskrivning, interview, reportage, artikel o.l.
 For alt skriftligt arbejde gælder, at det skal være varieret, ikke blot  

 for afvekslingens skyld, men også fordi det er forskellige erfaringer,  

 eleverne kan gøre gennem de forskellige opgavetyper.
I denne forbindelse kan man også være opmærksom på, hvordan edb kan  

 udnyttes i sprogindlæringen.
Foreløbig synes de fleste muligheder at findes,  

 når det gælder de mere bundne øvelser, herunder struktur- og  

 ordforrådsøvelser, men da udviklingen går hurtigt, må man være vågen over  

 for, hvilke muligheder der åbner sig også for friere og kreative  

 øvelsesformer.
Det anbefales, at man med jævne mellemrum kontrollerer indlæringen gennem  

 små tests af forskellig art, udformet således, at de kan gennemføres og  

 evalueres i samme lektion.
Det er især vigtigt i indledningsfasen på  

 begyndertrinnet.
Man kan f.eks. anvende nogle af de før omtalte bundne  

 øvelser.
Ved planlægningen af det skriftlige arbejde må man allerede i 2. g tage  

 hensyn til, at elever, der går videre i 3. g, måske vil skrive den større  

 skriftlige opgave i tysk.
Som forberedelse hertil kan man benytte flere af de  

 i det foregående beskrevne opgaveformer, evt. i modificeret form.
I denne  

 sammenhæng kan man også give en kort vejledning m.h.t. primær- og  

 sekundærlitteratur, citat- og henvisningsteknik, noter m.m.
Arten af skriftlige arbejder Der er tale om to slags opgaver:
 Opgaver, der skrives i timerne, skal tjene til at forbedre elevernes  

 muligheder for at opøve selvstændig opgaveløsning, idet læreren hele tiden er  

 til rådighed med pædagogisk bistand.
 Opgaverne skal udformes med dette for øje, og lærerens indsats skal bl.a.  

 bestå i at rådgive eleverne om, hvordan de på selvstændig vis kan løse  

 opståede problemer f.eks. ved ordbogens og grammatikkens hjælp.
 Denne type opgaver er den dominerende i 1. g, mens de rene hjemmeopgaver  

 kommer til at udgøre hovedparten af skriftlige opgaver i 2. og 3. g.
 Opgavernes art skal tilpasses de forskellige niveauer således, at der  

 tilstræbes en progression ved, at der på begyndertrinnene arbejdes mest med  

 bundne opgaver, mens man på fortsætterniveau og højt niveau efterhånden går  

 mere og mere over til friere opgavetyper, der lægger op til selvstændig  

 produktion. - Se i øvrigt under afsnittet om skriftlig sprogfærdighed.
For at sikre eleverne et varigt udbytte af det skriftlige arbejde, er det  

 vigtigt at give dem anvisninger på, hvordan de kan udnytte de rettede og  

 gennemgåede opgaver.
De sproglige erfaringer, som eleverne herved har gjort,  

 må fastholdes i overskuelig form, så eleverne efterhånden får et  

 notemateriale, som de kan slå op i og bruge som støtte i det videre arbejde.
Undervisning af begyndere og fortsættere på Obligatorisk og Højt niveau -  

 Tekstlæsning og kulturkendskab Formålet er i Bekendtgørelsen gradueret således, at eleverne på  

 begyndersprogets obligatoriske niveau skal tilegne sig forudsætninger for at  

 læse tyske tekster.
På de øvrige niveauer er der tale om, at eleverne øger og  

 udvikler disse forudsætninger.
Kulturkendskab skal eleverne på alle niveauerne opnå i forbindelse med  

 tekstlæsningen.
På begyndersprogets obligatoriske niveau sigtes der på  

 elementær viden, og både her og på fortsættersprogets obligatoriske niveau  

 fremhæves kendskabet til de to nærmeste tysksprogede lande.
 For de to høje niveauer er målet henholdsvis et bredere kendskab til de  

 kulturelle forhold og fordybelse i disse og herigennem en erkendelse af  

 kulturelle og historiske sammenhænge.
 Indledning:
 Bekendtgørelsen kræver på alle niveauer, at undervisningen skal foregå på  

 grundlag af tekster og andet materiale af forskellig art, at pensum skal være  

 varieret, at de tre hovedgenrer skal være repræsenteret, at sagprosatekster  

 skal indgå, og at der - afpasset efter de forskellige niveauer - skal  

 arbejdes med stof til formidling af kendskab til kulturen i de tysksprogede  

 lande, i 1. og 2.g de to nabolande, som eleverne normalt vil have mest  

 lejlighed til at komme i berøring med.
 Herudover er der opstillet en række krav, som enten er nuanceret for de  

 forskellige niveauer eller kun angår nogle af dem.
 Det gælder - foruden av-materiale - læsning af fagspecifikke tekster,  

 områdekravet samt nogle præciseringer for fortsættersproget i 3. g.
 Kravet om arbejde med tekster og materiale af forskellig art og om et  

 varieret pensum er begrundet i ønsket om at give eleverne mulighed for  

 alsidige sproglige erfaringer, men lige så meget i ønsket om at modvirke det  

 ensidige indtryk af tyske kultur- og samfundsforhold, som et snævert  

 tekstvalg kunne give.
 Ved udvælgelsen af stof til undervisningen skal man således ikke blot være  

 opmærksom på teksternes lødighed, som skal spille en væsentlig rolle ved  

 tekstvalget, men også på, om det indtryk, eleverne får gennem tekstlæsningen,  

 er rimeligt nuanceret og afbalanceret.
 Dette er også baggrunden for det gennemgående krav om repræsentation af de  

 litterære hovedgenrer.
Kravet om alsidighed må dog ikke føre til, at der læses et stort antal  

 ganske korte tekster af forskellig slags.
I begynderundervisningen, hvor  

 særlige hensyn gør sig gældende, lader det sig ikke undgå, men senere  

 risikerer man ved et sådant tekstvalg at fremkalde forvirring snarere end  

 overblik.
 En sammenhæng kan i nogle tilfælde skabes ved, at man sammenstiller en  

 gruppe tekster med beslægtet tema.
Ønsket om sammenhæng er også udtrykt i formålsparagraffernes på alle  

 niveauer gentagne krav om, at kulturkendskab skal opnås i forbindelse med den  

 øvrige undervisning.
Derfor skal man også sørge for, at tv og film, som  

 inddrages, normalt ikke kommer til at stå alene, men indgår i en større  

 helhed.
Det er klart, at tekstlæsning på et fremmedsprog på alle niveauer tjener  

 sprogindlæringen.
Selv om dette aspekt kun på begyndertrinnet dominerer, må  

 hensynet hertil ikke tabes af syne i det videre forløb.
Derfor vil det være  

 hensigtsmæssigt, om der, også på de høje niveauer, med mellemrum arbejdes med  

 tekster, som ved deres beskaffenhed egner sig som grundlag for  

 samtaleøvelser.
Begyndersprog.
Obligatorisk niveau:
 Selv om teksterne i en begynderbog må afpasses efter egnetheden som basis  

 for indlæringen af de nødvendigste sproglige strukturer og hensynet til den  

 sproglige progression, må det være et krav, at både selve teksten og det  

 øvrige materiale medvirker til at give eleverne et realistisk og nuanceret  

 indtryk af de tysksprogede lande.
 På det tidspunkt, hvor man har afsluttet gennemgangen af den egentlige  

 begynderbog, må man også være opmærksom på, at de tekster, der derpå arbejdes  

 med, nok stadig skal være sprogligt ukomplicerede, men at de indholdsmæssigt  

 må svare til elevernes modenhed.
 Der må ikke være for stor afstand til det, som eleverne kan beskæftige sig  

 med på modersmålet, og som de også gerne vil arbejde med på fremmedsproget,  

 men blot ikke altid kan klare sprogligt.
Om nødvendigt kan man i en kortere overgangsperiode gribe til let  

 adapterede tekster.
Dette må dog være undtagelsen, og i hvert fald fra sidste  

 del af 1. g skal lekturen bestå af autentiske tekster.
 I begynderundervisningens allerførste fase kan tilegnelsen lettes, når de  

 forhold og situationer, som teksterne handler om, er eleverne velkendte fra  

 deres egen hverdag, så det kun er selve sprogstoffet, der er nyt og kræver  

 opmærksomhed.
 Derimod må den følgende lekture gerne stille eleverne over for  

 udfordringer af forskellig art, f.eks. ved, at de vænnes til at beskæftige  

 sig med problemer og tankegange, som de ikke uden videre genkender fra deres  

 egen verden.
Litterære tekster De litterære tekster, som man begynder med, vil det være naturligt at  

 vælge blandt korte prosatekster (novelle, Kurzgeschichte o.l.), som virker  

 overkommelige for eleverne, og som giver mulighed for at tilrettelægge en  

 progression.
Der kan dog også, måske bedst i 2.g, læses prøver på længere tekster,  

 herunder også uddrag af romaner.
I forbindelse hermed kan eleverne opøves i  

 forskellige metoder til ekstensiv læsning.
Som forberedelse til læsning af lyrik kan anvendes moderne sangtekster,  

 der præsenteres både som tekst og på bånd.
Sådanne tekster kan benyttes ret  

 tidligt i undervisningen.
 Tekster af moderne Liedermacher egner sig ofte til at indgå i temalæsning  

 af kulturbeskrivende art, ligesom lyriske tekster i øvrigt ud over deres  

 egenværdi, som må respekteres, kan bidrage til perspektivering af andre  

 litterære genrer.
Den dramatiske genre vil på grund af talesprogspræget og dialogformen ofte  

 være lettere tilgængelig for begyndere end de længere prosatekster.
Egentlige  

 skuespiltekster må man nok fraråde på begyndertrinnet.
Derimod kan hørespil  

 snarere benyttes, fordi teksten her er udarbejdet særlig tydeligt netop med  

 henblik på kun at skulle opfattes gennem øret.
Meget velegnet er film- og videotekst (drejebog eller dialogliste), hvor  

 opfattelsen støttes af den visuelle oplevelse.
Hvis det er autentiske  

 udgaver, beregnet for tysktalende, må man dog være indstillet på, at der før  

 fremvisningen skal ske en forberedelse.
Dennes art må afhænge af, om man vil  

 samle opmærksomheden mest om det rent sproglige eller det indholdsmæssige.
Af hensyn til den tid, der medgår, må man nøje overveje, hvad man vil opnå  

 ved fremvisningen, og sørge for, at der også afsættes tid til en omhyggelig  

 efterbehandling.
Man skal derfor nok ikke inddrage mere end et par hele film  

 i løbet af et skoleår.
Sagprosa Med hensyn til sagprosa kræver Bekendtgørelsen, at der læses forskellige  

 typer.
Til at begynde med kan man normalt ikke bruge rent dokumentariske  

 tekster, men må benytte mere eller mindre bearbejdede fremstillinger.
Når  

 eleverne har gennemgået begynderbogen, skal der, ligesom for de litterære  

 teksters vedkommende, arbejdes med autentisk materiale, efterhånden som  

 eleverne magter dette.
 Der kan hertil findes egnede tekster i form af interviews, reportager,  

 biografier, memoirer og lignende mere beskrivende tekster, som trods et vist  

 litterært præg alligevel må regnes for ikke-fiktivt stof.
 Den i Bekendtgørelsen omtalte første indføring i de tysksprogede landes  

 geografiske og almenkulturelle forhold skal søges opnået på basis af  

 beskæftigelse både med litterære tekster og med sagprosatekster og andet  

 materiale.
Av-materiale Det av-materiale, som skal støtte undervisningen, og i begynderbogen især  

 den sproglige indlæring, kan være illustrationer, grafiske fremstillinger  

 o.l., som forekommer i teksterne eller kan findes andetsteds.
Derudover kan  

 der være tale om materiale til ohp, dias, lydbånd, video, film m.m.
Også  

 edb-formidlet materiale vil kunne benyttes.
 Det anbefales, at man, hvor det er muligt og falder naturligt, kombinerer  

 læsningen af litterære tekster og sagprosatekster, så de to slags tekster kan  

 supplere hinanden.
 Man må dog huske på, at det for begyndere er vanskeligere at deltage i  

 indholdsbehandling i samtaleform, når det gælder sagprosatekster, end når det  

 gælder litterære tekster, hvor der ofte vil forekomme en fremadskriden i form  

 af handlingsforløb eller komposition.
Begyndersprog.
Højt niveau:
 Selv om pensum på dette trin efter Bekendtgørelsen skal omfatte sprogligt  

 lettilgængelige litterære tekster og lettere sagprosatekster, stilles der  

 større krav til tekstlæsningen end i 1. og 2.g.
 Teksterne skal fortrinsvis - men altså ikke udelukkende - være fra tiden  

 efter 1945. Dette skal ses i sammenhæng med det krav om både aktuelt og  

 historisk perspektiv, som også indgår.
Desuden skal teksterne være af en sådan art, at der bliver mulighed for en  

 mere indgående beskæftigelse med væsentlige sider af kulturen i de  

 tysksprogede lande, og her ikke blot de to nærmeste.
Der er dog ikke hermed  

 opstillet et krav om, at alle fire tysksprogede lande skal være  

 repræsenteret.
Formuleringen er udtryk for, at man på dette niveau kan have  

 behov for at være lidt friere stillet.
 For at disse krav kan opfyldes på det ene år, der er til rådighed, må man  

 være særdeles omhyggelig med tekstvalget.
Litterære tekster For den litterære del af pensum må det tilstræbes, at de valgte tekster  

 inden for de tre genrer kan siges at have repræsentativ karakter, og at de  

 enkelte teksters egenværdi står i centrum.
Sagprosa Af sagprosatekster kan på dette trin også læses avis- og  

 tidsskriftartikler, populærvidenskabelige fremstillinger, essays og lignende  

 tekster af mere problematiserende art.
Av-materiale Av-materiale skal benyttes som supplement til tekstlæsningen.
Hvis man  

 f.eks. må nøjes med at læse en længere tekst i uddrag, kan en filmatiseret  

 udgave hjælpe eleverne til at få overblik og opleve en kunstnerisk helhed.
En anden måde, hvorpå man kan give eleverne et helhedsindtryk af en sådan  

 tekst, er at lade eleverne læse dele af den på dansk.
Dette må dog normalt  

 praktiseres som led i et tværfagligt projekt.
Læsemetoder Kravet om, at der skal bruges varierede læsemetoder, indebærer bl.a., at  

 der kan benyttes vekslende læserytme og skiften mellem intensiv og ekstensiv  

 læsning alt efter teksternes art og de valgte arbejdsformer.
Det er vigtigt, at eleverne lærer selv at gøre sig klart, om der læses  

 efter den ene eller den anden metode.
Man må ved at give eksempler vise dem,  

 at der er forskel på den helt nøjagtige forståelse, som er naturlig ikke blot  

 i den rene begynderundervisning, men også ved tilegnelsen af krævende  

 tekster, og på den anden side den læsning, der som mål har hurtigt at give  

 overblik over en længere tekst.
Opfyldelsen af kravet om, at eleverne skal øves i at læse med god  

 forståelse af teksternes udsagn, forudsætter, at eleverne straks vænnes til  

 at læse efter indholdsmæssige synspunkter.
Dette kan læreren støtte ved at  

 sørge for, at den tekstmængde, der skal arbejdes med i de enkelte lektioner,  

 så vidt muligt udgør en afrundet helhed og ikke blot er udmålt efter ydre  

 omfang.
 Der må først foretages en præcis tekstanalyse på sproglig basis, hvorved  

 eleverne øves i at finde tekstens centrale elementer (ord, udtryk, vendinger,  

 sætninger) og afgrænse nøgleord og -sætninger.
 Med dette som grundlag og under stadig fastholden af tekstens  

 dokumenterede udsagn kan der så søges frem til en fortolkning og eventuel  

 videre perspektivering.
Fortsættersprog.
Obligatorisk niveau:
På dette trin gælder principielt det, som er sagt under afsnittet om  

 »Begyndersprog.
Højt niveau«.
Det fremhæves dog, at beskæftigelsen med de tysksprogede lande ligesom for  

 »Begyndersprog.
Obligatorisk niveau« især skal gælde de to  

 nabolande.
 Desuden er der opstillet enkelte yderligere krav, hvoraf nogle fremgår  

 indirekte, mens andre er direkte nævnt.
Således optræder kravet om læsning af tekster på dette trin uden  

 udtrykkelig modificering af sværhedsgraden.
Herved bliver det muligt dels at  

 inddrage et bredere spektrum af tekster, hvorved man i højere grad får  

 mulighed for at opfylde kravet om en mere indgående beskæftigelse med de  

 tysksprogede landes kultur, dels at indrette lekturen således, at elever, der  

 overvejer at fortsætte på højt niveau, gennem arbejde med lidt mere krævende  

 tekster kan få et indtryk af, hvordan undervisningen vil kunne forme sig i  

 3.g.
Litterære tekster De litterære tekster skal overvejende være fra tiden efter 1914. Det er  

 ved denne tidsgrænse tilkendegivet, at hovedvægten lægges på samtiden og på  

 de perioder, der af de fleste kan opleves som umiddelbare forløbere for deres  

 egen tid.
 Her kan beskæftigelsen med tyvernes og tredivernes Tyskland finde plads.
Det direkte krav om læsning af litterære tekster fra ældre perioder er  

 begrundet i, at det ikke er muligt på tilstrækkelig indgående måde at  

 beskæftige sig med tysk kultur i det historiske perspektiv uden at inddrage  

 tekster fra klassiske perioder, hvor tysk tænkning og litteratur øvede  

 indflydelse også uden for de tysksprogede lande, f.eks.
Romantikken og  

 Goethes og Schillers tid.
 Det skal tilstræbes, at sådanne tekster, alt efter deres art, indgår  

 passende fyldigt, så der ikke er tale om en blot formel repræsentation.
Sagprosa For sagprosateksternes vedkommende kan der gives prøver på tekster af  

 dokumentarisk art, fortrinsvis fra nutiden, men også f.eks. historiske  

 kildeskrifter.
Håndbogsbenyttelse Undervisningen i håndbogsbenyttelse tilsigter at øve eleverne i at benytte  

 gængse opslagsværker, herunder f.eks. konversationsleksika og litteratur- og  

 kulturhistoriske oversigtsværker, som eleverne kan få brug for både i den  

 daglige undervisning, f.eks. i forbindelse med gruppearbejde, og ved  

 udarbejdelsen af større skriftlige opgaver.
Fagspecifikke tekster Læsning af fagspecifikke tekster er ikke obligatorisk, og teksterne kræves  

 ikke repræsenteret i det, der opgives til eksamen, men de vil med fordel  

 kunne indgå i forbindelse med temalæsning.
 Det vil formentlig være uproblematisk at læse tekster fra fag som  

 religion, historie, samfundsfag, psykologi, musik og billedkunst.
 Det vil dog være naturligt at indgå et samarbejde med disse fag om  

 læsningen.
 Et samarbejde vil normalt være påkrævet, når det drejer sig om tekster fra  

 naturvidenskabelige fag.
 På dette felt må der gøres nye erfaringer både med hensyn til teksternes  

 art og samarbejdets karakter.
 På forhånd synes tekster fra geografi og biologi at kunne være blandt de  

 lettere tilgængelige muligheder.
Område I kravet om en bredere funderet indsigt på mindst eet område ligger ønsket  

 om en klar markering af fortsætterniveauet over for begyndertrinnene.
Området  

 kan være et forfatterskab, et emne eller en periode.
Ved et forfatterskab forstås mere end een tekst af en bestemt  

 forfatter.
Det kan eventuelt være repræsentative uddrag af tekster, som  

 indholdsmæssigt og genremæssigt viser forskellige sider af en forfatter.
Også  

 tekster om forfatterskabet kan indgå, men må ikke dominere.
 Ved et emne forstås belysningen af et forhold eller en række  

 forhold med en indre sammenhæng og af betydning for kendskabet til de  

 tysksprogede lande.
 Det skal undgås, at en gruppe tekster med en kun overfladisk indbyrdes  

 berøring optræder som emne, f.eks. blot i kraft af en samlende overskrift.
 Der advares mod at lægge ambitionsniveauet for højt og f.eks. ligestille  

 emne i skolemæssig sammenhæng med det betydeligt mere krævende i den  

 videregående uddannelse.
 Emner således forstået kan eksempelvis angå: En bys historie (historisk,  

 samfundsmæssigt, arkitektonisk etc.) - en egns geografi, historie, kunst,  

 industri, økonomi etc. - politiske, religiøse og filosofiske forhold (aktuelt  

 og historisk) - temaer inden for kunst i vidt begreb (litteratur,  

 billedkunst, musik, bygningskunst etc.).
 Ved en periode forstås et tidsmæssigt afgrænset afsnit af en  

 historisk eller almenkulturel, herunder litteraturhistorisk udvikling.
Lekturen skal overvejende bestå af tekster, som vælges blandt de bærende  

 for den pågældende periode.
I et vist omfang kan der også medtages tekster,  

 der handler om perioden.
Opbygning af område Elever og lærer skal sammen tilrettelægge arbejdet, idet der dog i første  

 semester i 1.g kan arbejdes efter en plan, som læreren har forelagt eleverne.
 Mens holdet arbejder efter denne første plan, vil der allerede kunne vise  

 sig nogle fælles interesseområder, som derefter kan danne baggrund for den  

 senere planlægning og opbygning af et område.
 Nogle af teksterne vil - alt efter hvor bevidst de er valgt - kunne  

 suppleres op til at udgøre en emnekreds.
 Sådanne emnekredse, der kan være sammensat efter litterære, historiske,  

 samfundsmæssige, kunsthistoriske eller andre synspunkter, kan komme til at  

 danne grundlaget for det område, hvor der skal opnås den ovenfor nævnte  

 bredere funderede indsigt.
 Når interessen er konstateret og området fundet bæredygtigt, kan elever og  

 lærer hjælpes ad med at finde yderligere materiale.
 Et område kan også vælges ud fra ønsket om at behandle et bestemt emne  

 grundigt og alsidigt.
 Der må i alle tilfælde sigtes dels mod en vis afrundethed, dels mod et  

 varieret stof, så området kan belyses fra forskellige sider.
Der er intet i vejen for - og det vil ofte være en pædagogisk og metodisk  

 fordel - at de pågældende tekster læses med tidsmæssige mellemrum.
Herved kan  

 det undgås, at eleverne for tidligt stilles over for sværere tekster.
I planlægningen af studiet af et forfatterskab (eller et emne eller en  

 periode) er det således muligt at inddrage enkelte på et tidligere trin læste  

 tekster, idet disse nu helt eller delvis gennemarbejdes igen, men på en ny og  

 mere dybtgående måde.
F.eks. kan en akt af et skuespil, som i sin helhed er  

 læst - måske delvis kursorisk - i 1. eller 2.g, genoptages i 3.g og her indgå  

 som en del af et forfatterskab.
Det samme gælder afsnit af længere episke  

 tekster.
Omfanget af området vil kunne være meget forskelligt.
Et emne om moderne  

 lyrik vil måske kunne være på 15 sider, hvis det drejer sig om digte af  

 sværere tilgængelig art, medens et områdestudium om en egn måske kan være på  

 100 sider.
 Omfanget må afhænge af teksternes kvalitet og sværhedsgrad og skal ses i  

 relation til holdets øvrige pensum.
Fortsættersprog.
Højt niveau:
 Svarende til, at målet for den sproglige side af undervisningen på dette  

 trin er beskrevet med bl.a. udtryk for krav om sikker opfattelse, nuanceret  

 udtryksmåde og sans for semantiske og stilistiske nuancer, er der også for  

 tekstlæsningen præciseret et højere niveau, især ved, at begreber som  

 fordybelse og sammenhæng er kraftigt betonet i beskrivelsen af den litterære  

 og almenkulturelle side af faget.
Der er også åbnet mulighed for, at man med en litterært interesseret  

 klasse kan koncentrere sig om at arbejde udelukkende med tekster, idet det  

 ikke er noget krav, at av-materiale indgår på dette trin, hvor teksten gerne  

 skulle kunne stå alene.
På den anden side vil det alligevel ofte være sådan,  

 at det vil være naturligt at supplere det valgte tekstmateriale med andet  

 materiale.
Litterære tekster For de litterære tekster er der lagt den samme tidsgrænse som for  

 fortsættersprogets obligatoriske niveau og ud fra samme betragtning.  

 Formuleringen tillader imidlertid at vægte forholdet mellem nyere og ældre  

 stof således, at det ældre kan dominere.
 Denne mulighed forekommer naturlig på det høje niveau, hvor den historiske  

 dimension er fremhævet.
 Man vil f.eks. kunne læse tekster ikke blot fra det 18. århundrede, men  

 også enkelte prøver fra Reformationen og Baroktiden.
 Her vil man i høj grad kunne have udbytte af samarbejde med fag som dansk,  

 historie, religion, musik, billedkunst og evt. andre.
 Kravet til de litterære tekster om, at en del skal udgøres af tekster fra  

 ældre perioder, indebærer, ligesom for fortsættersprogets obligatoriske  

 niveau, at der skal være tale om en reel repræsentation.
Sagprosa Af sagprosatekster vil man formentlig imod slutningen af året også kunne  

 læse dokumentariske tekster, som ligger lidt tilbage i tiden.
Håndbogsbenyttelse - Fagspecifikke tekster Hvad angår håndbogsbenyttelse og læsning af fagspecifikke tekster kan der  

 henvises til, hvad der er sagt herom i afsnittet om fortsættersprogets  

 obligatoriske niveau, idet der dog må tages hensyn til, at eleverne på det  

 højere niveau normalt kan klare lidt større udfordringer.
Læsemetoder til faglitteratur Som træning i læsemetoder til læsning af lidt vanskeligere tilgængelige  

 tekster, som f.eks. artikler i visse aviser, i fagtidsskrifter o.l. er det  

 formålstjenligt sammen med eleverne at gennemgå et eksempel på en sådan  

 tekst.
Den vil ved første øjekast let virke for vanskelig, men ved at skære alle  

 indskud som relativsætninger og appositioner væk og få eleverne til at  

 erkende, hvad der blot er opremsninger, omskrivninger eller sammenligninger,  

 som altså ikke giver ekstraproblemer for forståelsen, men blot fylder, kan  

 man finde frem til sætningens grundstruktur.
Denne kan man så f.eks.  

 understrege eller markere på anden måde, så den træder tydeligt frem.
 En sådan gennemgang vil kunne vise noget om sprogets opbygning, bl.a. om  

 verbalformernes placering i sætningen.
 Når eleverne først har erkendt disse forhold, vil de have mere mod på at  

 gå i gang med ret krævende tekster af denne art, hvilket kan komme dem til  

 hjælp ved læsningen af mange sagprosatekster, men f.eks. også i forbindelse  

 med den større skriftlige opgave i 3.g.
Område Kravet om en bredere funderet indsigt på mindst eet område er formuleret  

 på samme måde som for fortsættersprogets obligatoriske niveau, men kravet  

 skal på det høje niveau ses i fortsættelse af præciseringer, som er indeholdt  

 i alle niveauer, men som kun her er nævnt udtrykkeligt.
 Det er dels kravet om, at pensum skal sammensættes således, at eleverne  

 fortrinsvis beskæftiger sig med tekster, der er centrale for forståelsen af  

 væsentlige sider af de tysksprogede landes kultur, dels kravet om, at stoffet  

 så vidt muligt skal belyses i en større sammenhæng.
 Med hensyn til områder (forfatterskab, emne, periode) gælder i øvrigt, dog  

 under hensyntagen til det højere trin, det samme, som er sagt herom i  

 afsnittet om fortsættersprogets obligatoriske niveau.
Den klassiske litteratur Som allerede ovenfor berørt vil det med den baggrund, som eleverne har på  

 fagets højeste niveau, være naturligt at læse et fyldigt udvalg af ældre  

 tekster, så den klassiske litteratur får lov til at indtage en plads, der  

 svarer til den betydning, som tysk tænkning og litteratur har haft i verden  

 fra det 18. århundredes sidste halvdel.
 Eleverne vil kunne få yderligere udbytte heraf ved et tværfagligt  

 samarbejde med de andre humanistiske fag, især med dansk, idet udviklingen  

 siden da har været præget af en vekselvirkning mellem tysk og dansk, som er  

 fortsat helt op til nyeste tid.
 Mange af de betydningsfulde strømninger i europæisk åndsliv er kommet til  

 Danmark - og til Norden - netop gennem det tyske sprogområde.
 Kulturkendskab gennem tekstlæsning:
 Kendskab til karakteristiske sider af kulturelle, historiske og  

 samfundsmæssige forhold i de tysksprogede lande opnås forløbet igennem ved  

 mange af de tekster og materialer, eleverne gennemarbejder.
 Læreren må dog huske til stadighed at henvise til den introduktion til de  

 tysksprogede landes kultur, der er givet i 1.g, og eventuelt genoptage  

 aktuelle dele af den i løbet af gymnasiet.
Den dybere fortrolighed med disse forhold vil opstå ved arbejde med  

 tekster og materiale af forskellig art, også tekster, som ikke direkte er  

 beregnet hertil.
Således indeholder skønlitterære tekster ofte en række  

 oplysninger, som danner baggrund for handlingen, og som læreren med  

 skønsomhed kan drage frem uden derved at tilsidesætte det egentlige mål,  

 nemlig læsning af teksten som litteratur.
Andre tekster kan gennemgås direkte med henblik på  

 »Landeskunde«: Memoirer, historiske dokumenter, brochurer m.m.
Det  

 gælder også materiale som film, aktuelle tv-udsendelser etc.
 Ved valget af tekster og andet materiale skal man være opmærksom på, i  

 hvor høj grad der er tale om specifikt tyske forhold.
 Der må også tages hensyn til det billede af samfundet, der kommer til at  

 fremstå for eleverne.
En række temaer som f.eks. krig, terrorisme, forurening,  

 narkotikaproblemer, gæstearbejderes og flygtninges forhold og diskriminering  

 af bestemte befolkningsgrupper kan være relevante i nogle sammenhænge.
Hvis  

 sådanne emner imidlertid dominerer, risikerer man, at eleverne på grund af  

 deres nødvendigvis begrænsede erfaringsgrundlag og sammenligningsmuligheder  

 får et uafbalanceret og dermed ufuldstændigt billede af de tysksprogede  

 samfund.
Den større skriftlige opgave i 3.g Formål Opgaven har til formål at lade eleven dokumentere, at vedkommende har  

 opnået indsigt i et selvvalgt område og vist sig i stand til at behandle  

 stoffet selvstændigt og loyalt over for tekstmaterialet.
Vejledning Så snart eleven har meldt sig med ønske om at skrive opgaven i tysk, må  

 læreren være indstillet på at afse den fornødne tid til vejledning, herunder  

 fremgangsmåde ved valg af litteratur og tilrettelæggelse af arbejdsgangen.  

 For elevens fortsatte motivation er det af betydning, at læreren hjælper med  

 afklaring af, om det påtænkte arbejde lader sig realisere inden for fagets  

 betingelser.
Det er vigtigt, at stofbearbejdelse og indsamling af data til selve  

 besvarelsesfasen får mulighed for at blive en lang og rolig proces.
Længden  

 af den egentlige vejledningsperiode er 4 uger.
Materiale Når et område er fastlagt, må der straks begynde en vejledning med hensyn  

 til det materiale, som skal gennemarbejdes, herunder også rådgivning dels om,  

 hvordan materialet kan opsøges, dels om arbejdsformer.
Det kan være nødvendigt at klargøre begreber som primærtekst og  

 sekundærlitteratur, skønlitterær tekst over for dokumentarisk o.l.
De  

 sekundære værker behøver ikke nødvendigvis alle at være på tysk.
Det kan  

 måske - afhængigt af det valgte område - være en fordel og en mulighed for at  

 gå på tværs af faggrænser, hvis der inddrages materiale på dansk, engelsk  

 etc.
 Hvis der til supplering af det tilgrundliggende skriftlige materiale  

 inddrages illustrationer, lydbånd, billedbånd o.l., må de sørges for, at  

 disse kan være til disposition ved bedømmelsen af besvarelsen.
Område og titel Ved »området« forstås den forudgående bredere beskæftigelse med  

 et stof, mens der ved opgavens »titel« nøjere fastlægges de rammer,  

 inden for hvilke udarbejdelsen af opgaven skal foregå.
Der kan f.eks. være  

 tale om begrænsning gennem fremhævelse af bestemte angivne dele af  

 materialet.
Valg af område vil volde nogle elever vanskeligheder.
Det  

 understreges derfor, at det skal være muligt at vælge et område, der ligger i  

 forlængelse af holdets arbejde.
Der må dog ikke direkte skrives om de  

 tekster, holdet har læst, men gerne om andre tekster af samme forfatter eller  

 tekster med samme temaer.
 Opgaven er individuel, men der er intet i vejen for, at flere elever kan  

 skrive opgaver inden for samme område.
En hensigtsmæssig formulering af området er en støtte for eleven i det  

 grundlæggende og forberedende arbejde.
Der må udvises stor omhu med  

 afgrænsningen i bredden og dybden, dvs. det ydre omfang af stof, som skal  

 gennemarbejdes, og dette stofs sværhedsgrad både indholdsmæssigt og  

 sprogligt-stilistisk.
 Det er en fordel, at der afleveres en kort skriftlig oversigt over det  

 materiale, der er indsamlet, samt de tanker, eleven har gjort sig om  

 afgrænsning, litteratur, problemstilling og disposition.
I betragtning af spredningen i elevforudsætningerne lader der sig næppe  

 opstille normerede krav.
Som regel må man dog nok undgå hele forfatterskaber,  

 men også litterære enkeltværker kan være for omfattende eller krævende.
Der  

 må også advares mod alt for alment formulerede emner af samfundsmæssig og  

 politisk eller videnskabelig art.
En nøje gennemtænkt ordlyd af opgavens titel er ikke blot en hjælp  

 for eleven ved opgavens løsning, men er også en afgørende forudsætning for en  

 rimelig vurdering af den færdige besvarelse.
Ved udformning af titlen må  

 læreren have de ovenfor nævnte afgrænsningskrav for øje.
Det skal undgås, at  

 titlen fremstår diffus eller for abstrakt eller vidtfavnende.
Til gengæld er  

 det afgørende, at eleven instrueres i at læse titlen omhyggeligt, således at  

 besvarelsen bliver i overensstemmelse med den stillede opgave.
Titlen skal  

 inden for området være klart afgrænset, hverken for åben eller for styrende.
 Som rettesnor anbefales det at formulere kravene under hensyntagen til, om  

 besvarelsen også virkelig lader sig udarbejde i løbet af den ene uge, der er  

 afsat hertil.
Den ydre form Da selve det formelle apparat (noter, litteraturhenvisninger m.v.) er et  

 fælles anliggende for alle, der skriver den større skriftlige opgave, vil det  

 være en fordel, at der, f.eks. ved studievejlederne, gives en samlet  

 gennemgang af disse forhold forud for det egentlige fagspecifikke arbejde med  

 opgaven.
 Til det formelle hører f.eks. en indledning, som beskriver sigtet med  

 arbejdet, en overskuelig inddeling af besvarelsen med sideangivelse, en  

 praktisk indretning af noter og henvisninger, en afsluttende sammenfatning  

 med eventuel konklusion og en korrekt udarbejdet litteraturfortegnelse.
Eleverne skal være opmærksomme på, at tekstuddrag og citater ikke må være  

 for omfangsrige set i relation til besvarelsens omfang.
Besvarelsen må ikke  

 fremstå som en citatcollage med kun lidt forbindende selvstændig tekst.  

 Citater skal bringes på originalsproget.
Omfang Et omfang svarende til 10-15 maskinskrevne A4-sider må anses for passende.  

 Hertil kan komme f.eks. indholdsfortegnelse, litteraturliste, noter m.v.
Bedømmelse Afgørende betydning skal ved bedømmelsen tillægges forhold som  

 dokumenteret evne til at opfatte og redegøre for et tekstmateriales indhold,  

 evne til kritisk argumenterende stillingtagen og evne til overskuelig og  

 afbalanceret fremstilling i god sproglig form.
Besvarelsen skrives normalt på dansk.
Skrives besvarelsen på tysk, skal  

 også området og titlen formuleres på tysk.
At den skrives på tysk, skal ikke  

 i sig selv regnes positivt ved bedømmelsen.
Den endelige vurdering af opgaven  

 beror på en helhedsbedømmelse.
Faglig afgrænsning Det er ikke muligt at give en sikker afgrænsning af, hvilke emner der  

 falder inden for tysk, og hvilke der ikke gør det.
F.eks. kan der for områder  

 af historisk, samfundsmæssig og politisk karakter, men også for andre, tænkes  

 emner, der ligger på grænsen af fagets stofområder.
Et væsentligt kriterium  

 må da være, at emnet indeholder centrale tysk-faglige elementer, og at der  

 foreligger rimelig lettilgængeligt materiale om emnet på tysk.
 Afgørende må det i sidste instans være, at læreren føler sig sikker med  

 hensyn til at kunne vejlede eleven bedst muligt i kraft af sit overblik og  

 sin indsigt på det pågældende område.
Edb Når man taler om edb i undervisningen, må man skelne mellem undervisning  

 i, om og med edb.
 For tysk er undervisning om edb og med edb relevant.
I forbindelse med undervisningen om edb kan der f.eks. læses  

 tekster om edb og samfund, om sprog og datamaskiner.
Under det sidste emne  

 hører maskinoversættelser.
Eksempler på sådanne og tekster om deres  

 begrænsning kan med godt udbytte bruges i undervisningen.
Eleverne kan  

 herigennem opnå en klarere erkendelse af sprogets opbygning og struktur.
Undervisning med edb afviger metodisk en del fra den øvrige  

 undervisning, og der kan, i hvert fald foreløbig, være nogle problemer i  

 forbindelse med materialevalg.
Dette betyder, at læreren her må foretage  

 nogle didaktiske overvejelser.
Brug af datamater i tyskundervisningen må imidlertid være en selvfølgelig  

 ting.
Dels er der områder, hvor man vil have klare fordele af at lade  

 undervisningen støtte af datamater, dels giver en sådan brug endnu en  

 mulighed for variation i undervisningen.
 Datamaten må opfattes som et redskab på linie med andre som f.eks.  

 båndoptager og videomaskine.
Specielt i forbindelse med træning i skriftlig sprogfærdighed synes  

 datamaten anvendelig.
Den kan f.eks. bruges af en enkelt elev eller af en  

 gruppe af elever til at repetere allerede gennemgået stof.
Her har datamaten  

 følgende fordele: Eleven kan gennemgå stoffet i sit eget tempo og med sin  

 egen progression, så undervisningen er elevstyret.
Derved vil normalt  

 koncentration og motivation fremmes og effekten blive større.
Eleven får  

 desuden umiddelbar respons på sine svar og derfor også et klart indtryk af  

 sit standpunkt.
Det kan ofte være hensigtsmæssigt at lade 2-3 elever arbejde sammen ved  

 datamaten.
De nævnte fordele vil stadig være til stede, og man opnår  

 yderligere, at den enkelte elev ikke føler sig for isoleret, og at der kan  

 opstå en frugtbar drøftelse blandt eleverne om løsningen af opgaverne.
Der  

 kan nok også som regel på denne måde gennemgås noget mere stof, uden at  

 eleverne trættes.
Foruden til den omtalte repetition vil det være oplagt at bruge datamaten  

 til forskellige former for øvelser over grammatiske emner.
Der kan f.eks.  

 være tale om indsætningsøvelser (morfologi), syntaksøvelser, øvelser til  

 træning af ordforråd, oversættelsesøvelser (dansk-tysk og tysk-dansk),  

 øvelser i ortografi m.m.
I øjeblikket mindre oplagt, men med tiden måske anvendeligt, vil være  

 programmer til tekstforståelse og -analyse, herunder stilanalyse, eller det,  

 der kaldes ekspertsystemer, hvorunder man f.eks. kunne forestille sig emner  

 inden for »Landeskunde«.
Det sidste punkt tangerer det kreative,  

 idet det her er eleven, og ikke datamaten, der spørger.
Det må frarådes at gøre for meget brug af de mere stive programmer, som  

 f.eks. indsætningsøvelser.
De kan som nævnt bruges lejlighedsvis som en  

 variation i undervisningen.
Men ved for hyppig brug risikerer man at opnå det  

 modsatte, idet denne form for undervisning ofte vil føles for mekanisk og  

 normalt vil være langt mindre smidig og varieret end undervisning ved en  

 lærer.
Mange elever vil også savne spontaneiteten.
 Desuden må man gøre sig klart, at denne form for øvelser nok egner sig til  

 at sikre indlæringen af enkeltområder, men den kan let føre til en atomistisk  

 opfattelse af sproget og derved hæmme elevens evne til fri sprogproduktion.
 Ved valg af programmer til undervisning må man derfor være yderst kritisk  

 og i hvert fald stille følgende krav:
Programmet skal være klart og skal kunne tilpasses aktuelle og  

 individuelle behov.
Det vil nok i vid udstrækning være at foretrække at bruge  

 et såkaldt forfattersystem med mulighed for indtastning af hjælp f.eks. i  

 form af gloser eller bøjningsskemaer m.m.
 Færdige programmer, som man vil bruge, skal være særdeles gode og helst  

 være produceret direkte med hensyntagen til danske forhold.
Det er vigtigt at gøre sig klart, at datamaten først og fremmest må  

 betragtes som et hjælpemiddel for eleven.
Den kan som sådan f.eks. bruges i  

 forbindelse med evaluering af stilskrivning, hvor læreren kan vejlede om de  

 emner, som den enkelte elev bør gennemgå, og anvise, hvordan eleven bedst gør  

 det.
I forbindelse med en sådan evaluering vil den nødvendige elevmotivation  

 i reglen være til stede.
I hvilket omfang læreren skal være til rådighed for de elever, der  

 arbejder med datamaterne, er dels et spørgsmål om programmernes beskaffenhed,  

 dels et spørgsmål om prioritering.
Læreren behøver dog som regel ikke at være  

 til stede hele tiden i maskinrummet og vil derfor have tid til at koncentrere  

 sig om andre elever og helt andre emner.
På endnu et område kan datamaten måske finde anvendelse i  

 tyskundervisningen, nemlig til brug ved informationssøgning, herunder  

 litteratursøgning i databaser.
Dette må øves i undervisningen i det omfang,  

 det kan have relevans, f.eks. i forbindelse med den større skriftlige opgave  

 i 3. g.
 Endelig kan datamaten eventuelt anvendes som et led i tværfagligt  

 samarbejde f.eks. med andre sprogfag i forbindelse med en første fælles  

 indføring i elementær grammatik.
 For det meste af det, som er anført i det foregående, gælder det, at en  

 forudsætning for, at undervisning med edb kan gennemføres på en meningsfuld  

 måde, er, at der på skolerne er rigelig og bekvem adgang til at bruge  

 datamater.
Udadrettede aktiviteter Et lands sprog og kultur er tæt forbundne, og man bør udnytte enhver  

 lejlighed til at understrege og demonstrere dette.
Man kan til gavn og  

 yderligere motivation for eleverne på forskellig måde skabe mere direkte  

 kontakter til tysk sprog og kultur end den, der opnås i undervisningen.
 Der er i Vejledningen flere gange peget på de nærliggende muligheder, der  

 ligger i supplerende materiale som video, film, radio og lydbånd, hvor det  

 autentisk talte sprog høres.
Her skal desuden opfordres til, i den udstrækning det er muligt, at gøre  

 brug ikke blot af rejselektorer og sprogassistenter, men også af de besøg,  

 der lejlighedsvis kommer fra andre tysksprogede lande end Forbundsrepublikken  

 Tyskland.
Sådanne besøg kan udgøre eller være led i fællesarrangementer på  

 skolen.
Studierejser kan være en værdifuld del af undervisningen.
De skal  

 forberedes og efterbehandles godt.
Der er i tysk mange muligheder, som det er  

 overkommeligt at udnytte.
Først og fremmest må nævnes Berlin, hvor man direkte kan opleve både  

 modsætningen og forbindelsen mellem øst og vest og hvor man ud over en  

 europæisk storbys særegenheder kan studere specielt denne bys historiske  

 betydning i fortid og nutid.
Andre emner for studier kan være Berlins museer,  

 teater- og musikliv, arkitektur m.v.
 Men der er mange andre muligheder: L beck, Slesvig-Holsten, bystaterne  

 Hamborg og Bremen, områdestudier i Ruhrdistriktet, DDR, Sydtyskland, Schweiz,  

 Østrig etc.
 Der gøres også opmærksom på de specielle muligheder, der findes for  

ekskursioner til tidligere danske områder.
Tværfagligt samarbejde er ved sådanne arrangementer en oplagt  

 pædagogisk gevinst.
Her tænkes især på historie, geografi, musik og  

 billedkunst, men også dansk og de naturvidenskabelige fag kan både bidrage og  

 selv nyde gavn heraf.
Udveksling med en klasse fra et tysksproget land kan stærkt  

 anbefales.
Det kræver ganske vist en omfattende forberedelse og ofte en stor  

 indsats under besøgene.
Til gengæld er udbyttet for alle parter i reglen  

 stort.
Man kan eventuelt begynde et års tid i forvejen med brevveksling  

 mellem eleverne, hvilket i sig selv er givtigt med hensyn til sprog- og  

 kulturerfaringer.
Eksamen Mundtlig eksamen:
 Pensum:
 Det er for alle niveauer et krav, at det læste pensum skal være varieret  

 og repræsentere forskellige genrer, og at det, som opgives til eksamen, skal  

 give en alsidig repræsentation af det læste.
 Skulle der være særlige grunde til, at en enkelt længere tekst  

 undtagelsesvis ikke repræsenteres i eksamenspensum, skal disse grunde anføres  

 på pensumindberetningsskemaet.
 På dette skema skal det ligeledes bemærkes og begrundes, hvis et holds  

 pensum væsentligt overskrider de fastsatte rammer.
 Hvis der i undervisningen er indgået tekster til øvelse i  

 ekstemporallæsning, skal eksaminator udarbejde en liste over disse tekster.  

 Listen fremsendes til censor sammen med pensumopgivelserne.
 Der må ikke til eksamen forelægges eleverne ekstemporaltekster, som de har  

 benyttet i undervisningen.
 Ekstemporaltekst (ulæst tekst):
 Om tekstens sprog og indhold gælder følgende:
Sproget skal være et normalt nutidigt tysk.
Der må kun anvendes autentiske  

 tekster af middel sværhedsgrad i forhold til niveauet.
Teksten må ikke  

 forudsætte viden på et specielt område.
Sjældne gloser og indviklede  

 sætningskonstruktioner må undgås, ligesom teksten ikke må indeholde  

 dialektale, slangprægede eller underforstået ironiske træk.
 Eksaminationen:
 I eksaminationen indgår på alle niveauer de tre discipliner oversættelse,  

 oplæsning og samtale på tysk. - På de to begynderniveauer skal der desuden  

 gives et resume på dansk af hele ekstemporalteksten.
Oversættelse På de to begynderniveauer skal halvdelen af ekstemporalteksten oversættes  

 til dansk.
 På de to fortsætterniveauer skal hele ekstemporalteksten oversættes til  

 dansk.
 Oversættelsen skal foruden at være glosemæssigt dækkende så vidt muligt  

 afspejle den tyske sætnings struktur (f.eks. hoved- og bisætninger,  

 infinitivkonstruktioner, genitivforbindelser samt syntaktiske forhold som  

 tempus og numerus), mens der ikke ventes en flydende og i alle detaljer  

 fintpudset formulering.
 Kravene til eksaminandens oversættelse kan variere efter tekstens  

 sværhedsgrad, men en refererende, omskrivende gengivelse af indholdet er ikke  

 acceptabel.
Oplæsning Hele det forelagte tekststykke fra de opgivne tekster læses op.
 Ved bedømmelsen skal der tages hensyn dels til eksaminandens udtale og  

 diktion, dels til, i hvilken grad eksaminanden gennem sin oplæsning viser  

 forståelse af teksten og dens opbygning.
Samtale på tysk Hovedparten af eksaminationen skal udgøres af en samtale på tysk om  

 teksten mellem eksaminator og eksaminand.
 Samtalen skal tage udgangspunkt i den halve side opgiven tekst.
 Eksaminanden kan, hvis denne ønsker det, indlede med et kort  

  selvstændigt oplæg.
 Ellers indleder eksaminator samtalen, hvilket ikke i sig selv må påvirke  

 bedømmelsen i negativ retning.
 Under samtalen skal eksaminanden dokumentere kendskab til forholdene i  

 tekststykket, til andre læste dele af teksten og eventuelt til beslægtede  

 emner.
 Alt efter niveauet og tekstens art skal der gives mulighed for litterær  

 fortolkning, perspektivering og personlig stillingtagen.
Selv om samtalen om den opgivne tekst skal foregå på tysk, kan man  

 undtagelsesvis for hurtigere at få klaret nogle begreber og derved give  

 mulighed for en mere nuanceret bedømmelse tillade eksaminanden at sige  

 enkelte ord eller sætninger på dansk.
Det kan også ske, at eksaminanden ved  

 en dybere fortolkning kan have brug for at komme med et par bemærkninger på  

 dansk.
 Det må i sådanne tilfælde ikke være negativt medtællende i bedømmelsen, at  

 der i en lille del af eksaminationen har været sagt noget på dansk.
Resumee på dansk På de to begynderniveauer (obligatorisk og højt niveau) skal eksaminanden  

 give et resumee på dansk af ekstemporalteksten.
 Dette resumee skal ikke være detaljeret, men eksaminanden skal i rimelig  

 selvstændig form vise sin forståelse af tekstens disposition og dens  

 hovedindhold og væsentligste enkeltheder.
 Bekendtgørelsens bestemmelser om, hvad der skal lægges vægt på ved  

 bedømmelsen af sprogfærdigheden, skal opfattes som en positiv  

 bedømmelsesvejledning.
 Skriftlig eksamen:
 Der afholdes kun skriftlig eksamen på begyndersprogets og på  

 fortsættersprogets høje niveauer, dvs. efter 3.g.
 Opgavens art er principielt den samme for de to niveauer.
 Opgavens omfang på de to niveauer fremgår indirekte af, at der for  

 begyndersproget gives 4 og for fortsættersproget 5 timer til besvarelsen, og  

 af, at der for begyndersproget er tale om en oversættelse, der skal være  

 kort.
Bedømmelse af besvarelserne Under hensyntagen til, at eksaminandernes forudsætninger nødvendigvis er  

 forskellige på de to niveauer, gælder der for bedømmelsen følgende  

 retningslinier.
 Prøven er en prøve i skriftlig sprogfærdighed på grundlag af et forelagt  

 tekstmateriale.
 Dette indebærer, at eksaminanderne prøves dels i evnen til at opfatte en  

 teksts indhold, vise deres forståelse heraf og redegøre herfor gennem en  

 dækkende og ordnet fremstilling, dels i evnen til at udtrykke sig  

 forståeligt, nuanceret og korrekt.
 Ved bedømmelsen lægges - især for begyndersprogets vedkommende -  

 hovedvægten på, hvor flydende og naturligt eksaminanderne udtrykker sig.
Prøven består af en obligatorisk og en valgfri afdeling.
Der tillægges de  

 obligatoriske opgaver størst betydning, hvilket imidlertid ikke må udelukke,  

 at de valgfrie kan indgå med betydelig vægt, når de i kvalitet og fylde står  

 mål med resten af besvarelsen.
Under alle omstændigheder skal besvarelsen  

 vurderes som et samlet hele.
 I oversættelsen fra dansk til tysk, hvor eksaminanderne kan koncentrere  

 opmærksomheden omkring ordenes betydning og indbyrdes forbindelse, ventes der  

 en højere grad af korrekthed og nøjagtighed end i de frit producerede dele af  

 besvarelsen.
For at den frie produktions obligatoriske del (hovedopgaven) er dækkende,  

 skal eksaminanderne først og fremmest gennem deres behandling af alt det, som  

 opgaveformuleringen kræver, vise, at de har forstået tekstens hovedindhold.  

 Hvis de derefter går ud over det direkte krævede, f.eks. ved videre  

 perspektivering eller fremførelse af egne synspunkter, også hvor dette ikke  

 er udtrykkeligt forlangt, må dette ikke komme eksaminanderne til skade.
Alt  

 efter kvaliteten må sådanne, eventuelt også fortolkende, selvstændige bidrag  

 kunne regnes positivt.
Besvarelsen bedømmes imidlertid ikke som en egentlig fortolkningsopgave,  

 heller ikke når forlægget har et skønlitterært præg.
Kun hvis der foreligger  

 dokumenteret misforståelse af tekstens udsagn på afgørende punkter, regnes  

 dette negativt.
Besvarelsens sproglige afhængighed af forlægget må vurderes sammen med den  

 måde, hvorpå eksaminanderne udnytter tekstens sprogstof.
Ved nogle tekster  

 lader parafraselignende afsnit sig ikke helt undgå, og generelt gælder, at  

 det er tilladt at benytte ord og faste vendinger fra teksten, mens der  

 normalt ikke må forekomme hele sætninger eller passager hentet direkte fra  

 teksten.
For at besvarelsen er ordnet, skal der kunne mærkes en disposition, som  

 ikke behøver at være markeret eller følge forlæggets, men som viser sig ved,  

 at stoffet fremlægges i en logisk rækkefølge uden forstyrrende spring i  

 tankegangen og uden unødvendige gentagelser.
Hertil hører også sondring  

 mellem væsentligt og mindre væsentligt.
Ved bedømmelsen af eksaminandernes udtryksfærdighed udgør kravet om  

 forståelighed, nuancering og korrekthed en sammenhæng.
Der må således tages  

 hensyn på een gang til besvarelsens kommunikative værdi, til variation i  

 ordvalg og sætningsbygning og til sprogrigtigheden i semantisk, syntaktisk og  

 morfologisk henseende, hvorved sidstnævnte rækkefølge betragtes som  

 prioriteret.
I et formrigt sprog som tysk er der en risiko for skævhed ved vurderingen  

 af sprogrigtigheden.
For at modvirke dette er det vigtigt at skelne mellem  

 sådanne sproglige fænomener, som er af helt eller overvejende formel  

 karakter, og sådanne, som er væsentlige for en sikker og uhindret opfattelse  

 af det skrevne.
 Som eksempler på den første slags kan blandt flere mulige nævnes genus og  

 numerus ved substantiver, som optræder mindre hyppigt, dele af  

 adjektivdeklinationen, i nogle tilfælde kasus ved præpositioner med enkel  

 rektion og ved verber, hvor kasus ikke fremgår af analysen, samt ortografiske  

 detaljer.
 Som eksempler på den anden slags kan, ligeledes blandt flere mulige,  

 nævnes tydelig markering af subjekt og objekt, kongruens mellem subjekt og  

 verballed, genitivforbindelsers gennemskuelighed og kasus ved de hyppigste  

 præpositioner med dobbelt rektion.
Mængden af fejl alene er ikke afgørende for vurderingen af en besvarelses  

 kvalitet, men må ses i sammenhæng med dens indholdsmæssige lødighed og fylde,  

 herunder omfanget af eksaminandens selvstændige sproglige produktion samt  

 arten af fejl og disses fordeling på fejltyper.
Fejl på et afgrænset område  

 må anses for mindre belastende end fejl af flere forskellige typer, som tyder  

 på udbredt usikkerhed.
