Skriftlig fremsættelse (3. oktober  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om medicinsk udstyr.
(Lovforslag nr.
L 10).
Lovforslaget har til formål at give adgang til at  

 fastsætte krav til mellemhandlere og distributører af medicinsk  

 udstyr om, at der ikke må forhandles eller distribueres medicinsk  

 udstyr, som ikke lever op til gældende krav til kvalitet, sikkerhed og  

 ydeevne.
Desuden suppleres den nugældende lovs adgang til at kunne  

 fastsætte krav om lægerekvisition ved udlevering af visse typer  

 medicinsk udstyr med en adgang til at kunne fastsætte et  

 apoteksforbehold for medicinsk udstyr.
 Med lovforslaget ophæves den gældende lov om  

 medicinsk udstyr (lov nr. 368 af 6. juni 1991). Lov om medicinsk udstyr vil  

 dog fortsat være en rammelov, som giver indenrigs- og  

 sundhedsministeren adgang til at fastsætte nærmere regler om  

 sikkerhed og kvalitet af medicinsk udstyr, herunder navnlig de regler, der er  

 nødvendige for at gennemføre de fælles EU-regler om  

 medicinsk udstyr.
Lovforslaget indebærer, at der fremover vil kunne  

 fastsættes krav til mellemhandlere og distributører af medicinsk  

 udstyr om, at der ikke må forhandles eller distribueres medicinsk  

 udstyr, som ikke er i overensstemmelse med de gældende krav til  

 sikkerhed, kvalitet og ydeevne.
Dette ligger i forlængelse af reglerne  

 om, at fabrikanter af medicinsk udstyr kun må markedsføre  

 udstyr, som lever op til de gældende krav.
I bekendtgørelserne  

 om medicinsk udstyr vil det efterfølgende blive fastsat, at medicinsk  

 udstyr kun må markedsføres, forhandles, distribueres og  

 ibrugtages, hvis udstyret opfylder de krav, der er fastsat i  

 bekendtgørelserne.
Initiativet svarer til en række øvrige  

 medlemsstaters praksis på området.
Herudover gives der med lovforslaget adgang til, at  

 indenrigs- og sundhedsministeren kan fastsætte regler om, at medicinsk  

 udstyr kun kan udleveres på apotek, herunder kun efter rekvisition fra  

 læge eller tandlæge.
Det er efter regeringens opfattelse  

 hensigtsmæssigt, at der skabes lovhjemmel til, at der i konkrete  

 tilfælde vil kunne pålægges distributionen af navnlig  

 diagnostisk udstyr beregnet på hjemmebrug visse begrænsninger.  

 Dette kan bestå i fastsættelse af regler om, at udstyret kun  

 må udleveres til privatpersoner på apotek - i helt særlige  

 tilfælde med muligheden for at kombinere med et krav om  

 lægerekvisition.
I første omgang har regeringen til hensigt på  

 baggrund af Sundhedsstyrelsens anbefaling at gennemføre et  

 apoteksforbehold for medicinsk udstyr beregnet på selvtestning for  

 HIV-virus.
Generelt ønsker regeringen med lovforslaget at tage  

 højde for et stærkt voksende marked for diagnostiske tests til  

 hjemmebrug, herunder genetiske tests, hvoraf nogle vil være forbundet  

 med et større rådgivningsbehov end andre.
Regeringen  

 ønsker derfor fremover at have muligheden for at kunne foretage en  

 hensigtsmæssig tilpasning af den almindelige adgang til at anskaffe  

 disse typer særligt kritisk udstyr.
Endelig indebærer lovforslaget, at hjemlen til at  

 fastsætte regler om betaling for Lægemiddelstyrelsens opgaver  

 vedrørende overvågning af markedet for medicinsk udstyr,  

 indsættes i lov om medicinsk udstyr.
Hjemlen har hidtil været  

 fastsat i en tekstanmærkning i de enkelte års finanslove, og der  

 lægges derfor ikke op til en ændring af gældende praksis.  

 Da Lægemiddelstyrelsen i løbet af kort tid vil overtage de  

 forpligtelser, der er fastsat i EF-direktiverne om medicinsk udstyr i forhold  

 til de bemyndigede organer, som foretager godkendelsen af medicinsk udstyr,  

 indeholder lovforslaget samtidig en beføjelse til at fastsætte  

 regler om betaling herfor.
Med lovforslaget vil Lægemiddelstyrelsen få  

 tilført nye opgaver med godkendelse og tilsyn med det danske  

 bemyndigede organ, DGM.
Opgaverne ligger i forlængelse af styrelsens  

 nuværende inspektions- og godkendelsesvirksomhed og forventes  

 finansieret af det bemyndigede organs betaling for disse ydelser.  

 Lovforslaget vil ikke få økonomiske eller administrative  

 konsekvenser for erhvervslivet.
