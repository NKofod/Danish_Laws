Betænkning afgivet af Kulturudvalget den 25. marts 2015 Betænkning over Forslag til lov om ændring af lov om fremme af dopingfri idræt og ligningsloven (Bekæmpelse af manipulation af idrætskonkurrencer) [af kulturministeren (Marianne Jelved)]:
1. Udvalgsarbejdet Lovforslaget blev fremsat den 14. januar 2015 og var til 1. behandling den 20. januar 2015. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og den 14. januar 2015 sendte kulturministeren de indkomne høringssvar og et notat herom til udvalget.
Spørgsmål Udvalget har stillet 7 spørgsmål til kulturministeren til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
Dansk Folkeparti finder, at det at involvere sig i idrættens verden er positivt.
Det gælder både dem, der er aktive udøvere på enten elite- eller breddeniveau, tilskuere, der nyder andres præstationer og følger større eller mindre idrætsbegivenheder, nationale eller internationale, og dem, som engagerer sig som ledere på forskellige niveauer og på både lønnet og frivillig basis.
 Idræt har gennem generationer været forbundet med fritid og socialt samvær.
 Dansk Folkeparti beklager, at der desværre de seneste år er personer eller grupper, der har udnyttet og chikaneret idrætten for ussel mammons skyld.
Dansk Folkeparti er ikke i tvivl om, at der skal kæmpes for, at de oprindelige værdier, som idrætten er baseret på, bliver bevaret.
Det skal ske for at sikre, at de fortsat danner grundlag for al form for udøvelse af og involvering i sport.
Det skal sikres, at børn og unge bliver tiltrukket af idrætten på grund af de mange positive aspekter, der er, når man motionerer og er sammen i sociale fællesskaber.
Dansk Folkeparti anerkender, at mange mennesker verden over har en stor interesse i at spille på sportsresultater.
Væddemål  i forskellige former har altid eksisteret.
 Dansk Folkeparti beklager meget, at der er nogen, som ikke spiller på lovlig vis, og Dansk Folkeparti er bekymret over de sager, der flere steder i verden, også i Danmark, er kommet frem med aftalt spil, hvor idrætsresultater er aftalt på forhånd.
 Det er et verdensomfattende problem og en udfordring for alle lande at komme matchfixing til livs.
Derfor er det i Danmark nødvendigt med lovgivning på området, og Dansk Folkeparti er positiv over for at kriminalisere bestikkelse inden for idrætten og støtter, at der laves lovindgreb, da Dansk Folkeparti finder, at det er den mulighed, vi har i Danmark for at gøre vores til, at vi sikrer en fair konkurrence, og at det ikke er før det sidste sekund, at en idrætskonkurrence er afgjort.
Dansk Folkeparti finder det vigtigt, at det lovgivningsmæssigt skærpes, at ulovligt spil og bestikkelse har konsekvenser, der kan mærkes, og at det aldrig skal kunne betale sig at manipulere idrætskonkurrencer.
 Dansk Folkeparti ønsker at følge udviklingen nøje og om nødvendigt tage yderligere tiltag for at bekæmpe matchfixing.
 Inuit Ataqatigiit, Siumut, Sambandsflokkurin, Javnaðarflokkurin og Alternativet var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) fmd.
Jan Johansen (S) Rasmus Prehn (S) Leif Lahn Jensen (S) Troels Ravn (S) Ole Sohn (S) Karin Gaardsted (S) Marlene Borst Hansen (RV) Lone Loklindt (RV) Zenia Stampe (RV) Annette Vilhelmsen (SF) Özlem Sara Cekic (SF) Holger K.
Nielsen (SF) Pernille Skipper (EL) Jørgen Arbo-Bæhr (EL) Kim Andersen (V) Anni Matthiesen (V) nfmd.
Eva Kjer Hansen (V) Michael Aastrup Jensen (V) Flemming Damgaard Larsen (V) Ellen Trane Nørby (V) Eyvind Vesselbo (V) Alex Ahrendtsen (DF) Morten Marinus (DF) Karin Nødgaard (DF) Pia Kjærsgaard (DF) Mette Bock (LA) Lars Barfoed (KF) Brian Mikkelsen (KF) Inuit Ataqatigiit, Siumut, Sambandsflokkurin, Javnaðarflokkurin og Alternativet havde ikke medlemmer i udvalget.
