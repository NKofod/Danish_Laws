Fremsat den 8. oktober 2009 af indenrigs- og socialministeren (Karen Ellemann) Forslag til Lov om ændring af lov om kommunernes styrelse og regionsloven (Kommunalbestyrelsernes og regionsrådenes arbejdstilrettelæggelse og offentliggørelse af budgetforslag m.v.) § 1 I lov om kommunernes styrelse, jf. lovbekendtgørelse nr. 581 af 24. juni 2009, som ændret ved § 1 i lov nr. 510 af 6. juni 2007, foretages følgende ændringer:
 1. § 8, stk. 1, affattes således:
»Kommunalbestyrelsen træffer beslutning om, hvornår og hvor ordinære møder skal afholdes.
Mødeplanen offentliggøres i begyndelsen af hvert regnskabsår.
Ordinært møde afholdes som regel mindst én gang om måneden.
Tid og sted for mødet offentliggøres.« 2. I § 8, stk. 2, 2. pkt., ændres »og møderne bekendtgøres så vidt muligt forud for kommunens beboere« til: »hvilket så vidt muligt offentliggøres«.
 3. I § 8, stk. 6, og § 20, stk. 7, ændres »være fremlagt et eller flere steder i kommunen« til: »offentliggøres«.
 4. Efter § 8 indsættes:
»§ 8 a.
Kommunalbestyrelsen kan beslutte, at materiale, som skal være tilgængeligt for eller sendes til et eller flere medlemmer af kommunalbestyrelsen, kun formidles elektronisk.
Kommunalbestyrelsen skal i den forbindelse godtgøre medlemmernes udgifter til det fornødne udstyr m.v. eller stille dette udstyr m.v. til rådighed for medlemmerne.« 5. I § 15, stk. 2, indsættes som 2. pkt.: »Kommunalbestyrelsen kan i styrelsesvedtægten træffe bestemmelse om, at formanden ved et medlems forfald af de grunde, der er nævnt i 1. pkt., indkalder stedfortræderen, selv om hindringen forventes at vare kortere end en måned.« 6. I § 37 indsættes som stk. 3:
»Stk. 3. Forslag til årsbudget og flerårige budgetoverslag, der er endeligt vedtaget af økonomiudvalget, offentliggøres, når forslaget er tilgængeligt for kommunalbestyrelsens medlemmer.« 7. I § 39, stk. 1, ændres »skal være tilgængelige for kommunens beboere« til: »offentliggøres«.
 8. I § 39, stk. 2, ændres »udsendes til kommunens beboere eller indrykkes i den lokale presse efter kommunalbestyrelsens bestemmelse« til: »offentliggøres«.
 9. I § 45, stk. 3, ændres »skal være tilgængeligt for kommunens beboere« til: »offentliggøres«.
 10. I § 65 c, stk. 1, udgår »§ 15, stk. 2,«.
 11. § 65 d, stk. 4, 2.-4. pkt., ophæves, og i stedet indsættes: »Regulativet og ændringer heri offentliggøres.«.
 12. I § 68, stk. 2, udgår »samt støttede private andelsboligforeninger«.
§ 2 I regionsloven, jf. lovbekendtgørelse nr. 693 af 3. juli 2009, som ændret ved § 2 i lov nr. 510 af 6. juni 2007, foretages følgende ændringer:
 1. § 10, stk. 1, affattes således :
»Regionsrådet træffer beslutning om, hvornår og hvor ordinære møder skal afholdes.
Mødeplanen offentliggøres i begyndelsen af hvert regnskabsår.
Ordinært møde afholdes regelmæssigt.
Tid og sted for mødet offentliggøres.« 2. § 10, stk. 2, ophæves.
 3. § 10, stk. 3, der bliver stk. 2, affattes således:
»Lov om kommunernes styrelse § 8, stk. 2-6, om indkaldelse til og afholdelse af kommunalbestyrelsens møder m.v. samt § 8 a om elektronisk formidling af materiale finder tilsvarende anvendelse.« 4. § 15, stk. 1, ophæves.
 5. I § 15, stk. 2, der bliver stk. 1, udgår », stk. 1-6«.
 6. I § 18 indsættes som stk. 3:
»Stk. 3. Forslag til årsbudget og flerårige budgetoverslag, der er endeligt vedtaget af forretningsudvalget, offentliggøres, når forslaget er tilgængeligt for regionsrådets medlemmer.« 7. I § 20, stk. 1, ændres »skal være tilgængelige for regionens beboere« til: »offentliggøres«.
 8. I § 20, stk. 2, og § 23, stk. 3, udgår »efter regionsrådets nærmere bestemmelse«.
 9. I § 36, stk. 1, udgår »§ 12 og« og »§ 15, stk. 2,«.
§ 3 Stk. 1. Loven træder i kraft den 1. januar 2010.
 Stk. 2. Dispensationer meddelt i henhold til § 65 c, stk. 1, i lov om kommunernes styrelse eller regionslovens § 36, stk. 1, til, at kommunalbestyrelsen henholdsvis regionsrådet i styrelsesvedtægten for valgperioden 2010- 2013 kan træffe bestemmelse om, at formanden ved et medlems forfald af de grunde, der er nævnt i § 15, stk. 2, 1. pkt., i lov om kommunernes styrelse, indkalder stedfortræderen, selv om den forventede varighed af hindringen er kortere end en måned, gælder for valgperioden 2010-2013.
§ 4 Loven gælder ikke for Færøerne og Grønland.
Bemærkninger til lovforslaget Almindelige bemærkninger Indholdsfortegnelse:
1. Lovforslagets hovedindhold 1.1. Kommunalbestyrelsernes og regionsrådenes arbejdstilrettelæggelse m.v.
Ved aftalen mellem regeringen og KL om kommunernes økonomi for 2009 blev det besluttet at nedsætte en arbejdsgruppe om kommunalpolitikernes rolle og arbejdsvilkår.
I maj 2009 afgav arbejdsgruppen en rapport om arbejdsgruppens foreløbige arbejde.
 I overensstemmelse med anbefalingen fra arbejdsgruppen om kommunalpolitikernes rolle og arbejdsvilkår foreslås det på tre punkter at ændre lov om kommunernes styrelses regler vedrørende kommunalbestyrelsesmedlemmernes arbejdstilrettelæggelse m.v.:
 Elektronisk formidling af materiale til kommunalbestyrelsens og regionsrådets medlemmer  Ophævelse af formkrav til offentliggørelse af kommunale oplysninger  Lovfæstelse af en særlig stedfortræderordning Derudover har regeringen som nævnt i Aftale om Finanslov for 2008 (regeringen, Dansk Folkeparti og Ny Alliance) og i aftale med kommunerne om økonomien for 2009 iværksat et afbureaukratiseringsprogram, som med konkrete forenklingsinitiativer i forhold til den statslige regulering skal skabe grundlag for afbureaukratisering i den kommunale sektor.
De tre nævnte forslag vedrørende kommunalbestyrelsesmedlemmernes arbejdstilrettelæggelse m.v. udgør en del af regeringens samlede afbureaukratiseringsstrategi.
Forslagene vil således indebære administrative lettelser for kommunerne, jf. nærmere afsnit 4.
 Der foreslås fastsat tilsvarende regler for regionernes vedkommende som for kommunerne.
 Der henvises til afsnit 2.
1.2. Offentliggørelse af kommunale og regionale regnskaber, budgetter og budgetforslag Det foreslås, at forslaget til kommunernes og regionernes årsbudget og flerårige budgetoverslag offentliggøres, når forslaget er tilgængeligt for kommunalbestyrelsens henholdsvis regionsrådets medlemmer.
Formålet hermed er at sikre offentlighedens indsigt i den helt centrale politiske proces, som vedtagelsen af de kommunale og regionale årsbudgetter er.
 I forlængelse heraf foreslås det, at både det vedtagne årsbudget og de flerårige budgetoverslag og det endeligt godkendte årsregnskab skal offentliggøres, således at borgere, presse og andre interessenter får en let adgang til disse dokumenter.
 Der henvises til afsnit 3.
 2. Kommunalbestyrelsernes og regionsrådenes arbejdstilrettelæggelsem.v.
Lovforslaget indeholder på tre punkter ændringer af lov om kommunernes styrelse og regionsloven, som vedrører kommunalbestyrelsernes og regionsrådenes arbejdstilrettelæggelsem.v.
Forslagene er på det kommunale område en udmøntning af de forslag vedrørende kommunalbestyrelsernes arbejdstilrettelæggelse m.v., som arbejdsgruppen vedrørende kommunalpolitikeres rolle og arbejdsvilkår har fremsat i sin første afrapportering fra maj 2009.
 Arbejdsgruppen vedrørende kommunalpolitikeres rolle og arbejdsvilkår blev nedsat i forbindelse med forhandlingerne om kommunernes økonomi for 2009, og fik bl.a. til opgave at se på, om der er behov for at opdatere kommunalpolitikernes arbejdsvilkår.
Det fremgår af arbejdsgruppens rapport fra maj 2009, at arbejdsgruppen er af den opfattelse, at kommunalbestyrelsens frihed til selv at fastlægge sine arbejdsvilkår er af stor betydning for et velfungerende politisk niveau i kommunerne, og at arbejdsgruppen samtidig har fundet, at den gældende lovgivning i alt væsentligt sætter de fornødne rammer herfor.
Arbejdsgruppen har dog fundet anledning til på enkelte punkter at overveje ændringer af reglerne, og er fremkommet med anbefalinger om lovændringer på tre punkter.
Disse udmøntes med dette lovforslag, jf. nærmere nedenfor under punkt 2.1.-2.3.
 Om arbejdsgruppens overvejelser og anbefalinger vedrørende arbejdstilrettelæggelse m.v. henvises til kapitel 6 i arbejdsgruppens rapport fra maj 2009. Rapporten er sendt til Folketinget (KOU  Alm. del bilag 94).
 De tre forslag om ændring af reglerne om arbejdstilrettelæggelse m.v. er tillige en udmøntning af regeringens afbureaukratiseringsstrategi.
 Det er fundet hensigtsmæssigt, at de foreslåede lovændringer også gælder for regionsrådene, der på de ovenfor nævnte punkter i vidt omfang er underlagt samme regulering som kommunalbestyrelserne.
Kommuner og regioner skal i forbindelse med de øgede muligheder for elektronisk formidling, lovforslaget indebærer, være særligt opmærksomme på behovet for tilgængelighed for alle brugere af de informationer, der formidles via internettet.
I den forbindelse henledes opmærksomheden på aftalen mellem KL, Danske Regioner og regeringen om anvendelse af obligatoriske, åbne standarder i det offentlige og IT- og Telestyrelsens vejledning om anvendelse af obligatoriske, åbne standarder for software i det offentlige, oktober 2007, hvorefter alle offentlige myndigheder efter 1. januar 2008 som udgangspunkt skal sikre sig, at fremtidige it-løsninger er baseret på eller understøtter, obligatoriske, åbne standarder, hvis standarderne er relevante for it-løsningen.
IT- og Telestyrelsens kompetencecenter IT for alle yder råd og vejledning om bl.a. tilgængelighed til hjemmesider.
2.1. Elektronisk formidling af materiale til kommunalbestyrelsens og regionsrådets medlemmer 2.1.1 Gældende ret Lov om kommunernes styrelse indeholder en række regler om udsendelse af materiale til kommunalbestyrelsens medlemmer og om medlemmernes ret til indsigt i materiale.
Disse regler er ikke til hinder for, at materialet sendes til medlemmerne elektronisk eller at sagsindsigten formidles elektronisk.
 Kommunen vil således kunne benytte en praksis, hvorefter materiale udsendes til medlemmerne elektronisk, f.eks. ved at de  med de fornødne sikkerhedsforanstaltninger  kan koble sig på kommunens IT-system og derved få adgang til dokumenterne (»byrådsportal« el.lign.).
På grundlag af bemærkningerne i betænkning nr. 1271/1994 om kommunalpolitikernes arbejdsvilkår, der danner grundlag for bestemmelsen i styrelseslovens § 8, stk. 5, må bestemmelserne om udsendelse af materiale til kommunalbestyrelsesmedlemmerne dog forstås således, at kommunalbestyrelsens medlemmer ikke kan pålægges at modtage sagsmateriale elektronisk.
Der henvises til betænkningens side 49 f.
Hvis der blandt kommunalbestyrelsens medlemmer er nogle, der ikke er i stand til eller ikke ønsker at anvende IT, må det derfor sikres, at disse medlemmer på anden måde får adgang til oplysningerne, herunder får fremsendt oplysninger i det omfang, de efter loven har krav herpå.
Kommunalbestyrelsen kan heller ikke pålægge et kommunalbestyrelsesmedlem udgifter i forbindelse med udsendelse af materiale via IT, såfremt medlemmet modsætter sig dette.
Tilsvarende må reglerne om adgangen til at gennemse materiale forstås således, at medlemmer, der ikke er i stand til eller ønsker at anvende IT i den forbindelse, kan udøve deres ret til at gennemse materialet på anden måde, dvs. ved at møde op i forvaltningen.
Kommunalbestyrelsen kan efter lovens § 8, stk. 5, beslutte, hvorvidt og på hvilken måde medlemmerne kan forlange, at der til brug for behandlingen af sagerne tilvejebringes oplysninger eller ydes teknisk bistand fra administrationen.
Denne bestemmelse forudsætter i overensstemmelse med det ovenfor anførte, at det ved anvendelse af elektronisk kommunikation sikres, at medlemmer, der ikke kan eller ønsker at anvende IT, på anden måde får adgang til oplysningerne.
 Kommunalbestyrelsen kan efter lovens § 16, stk. 11, beslutte at yde medlemmerne godtgørelse af udgifter til pc m.v. med henblik på, at deres praktiske deltagelse i det kommunalpolitiske arbejde derved lettes eller beslutte at yde anden støtte i forbindelse hermed.
For regionsrådene og deres medlemmer gælder regler om udsendelse af materiale, sagsindsigt og muligheder for udgiftsgodtgørelse og støtte i forbindelse med varetagelsen af hvervet, der svarer til reglerne i lov om kommunernes styrelse.
Der henvises til regionslovens § 10, stk. 3, § 11, stk. 1, § 12 og § 15, stk. 2.
2.1.2. Forslaget Med lovforslaget foreslås det i overensstemmelse med anbefalingen fra arbejdsgruppen om kommunalpolitikernes rolle og arbejdsvilkår, at der gives mulighed for, at kommunalbestyrelsen ved en flertalsbeslutning kan bestemme, at materiale kun formidles til medlemmerne elektronisk.
 Under hensyn til at en sådan beslutning om elektronisk formidling forudsætter, at medlemmerne teknisk er i stand til at modtage materialet, foreslås det samtidig i overensstemmelse med arbejdsgruppens anbefaling, at kommunalbestyrelsen i givet fald skal træffe beslutning om at godtgøre medlemmernes udgifter til IT-udstyr eller at stille sådant udstyr til rådighed for medlemmerne.
Forslaget vil betyde en administrativ lettelse for kommunerne, der vil kunne undgå arbejde og omkostninger ved udskrivning, kopiering, udbringning og forsendelse af materiale.
Forslaget vil derfor også kunne betyde en besparelse for kommunerne.
Realiseringen af disse besparelser i den enkelte kommune vil forudsætte, at kommunerne har gennemført den nødvendige digitalisering.
Over for denne administrative lettelse står det forhold, at noget af det arbejde, som kommunen sparer ved denne løsning, lægges over på kommunalbestyrelsesmedlemmerne, der så selv skal printe det materiale, som de skal have med til møderne.
Hertil kommer, at det ikke kan udelukkes, at en beslutning om, at sagsmateriale skal modtages elektronisk, vil afholde nogle fra at gå ind i kommunalpolitik.
 På grundlag af den stadigt øgede betydning og udbredelse som elektronisk kommunikation har  også i kommunerne, findes de anførte forhold dog ikke at skulle være til hinder for, at kommunalbestyrelsen gives den fulde frihed til at beslutte, at kommunikationen med kommunalbestyrelsesmedlemmerne foregår elektronisk.
 Da de regler, der gælder om udsendelse af materiale, sagsindsigt og muligheder for udgiftsgodtgørelse og støtte i forbindelse med varetagelsen af hvervet for regionsrådene og deres medlemmer svarer til reglerne i lov om kommunernes styrelse, foreslås det, at reglerne om flertallets mulighed for at beslutte, at formidling af materiale kun sker elektronisk, også skal gælde for regionsrådene.
 Der henvises til lovforslagets § 1, nr. 4, og § 2, nr. 3.
2.2. Ophævelse af formkrav til offentliggørelse af kommunale oplysninger og ensretning af bestemmelser om offentliggørelse af kommunale og regionale oplysninger 2.2.1. Gældende ret Lov om kommunernes styrelse indeholder en række regler, hvorefter kommunen er forpligtet til at offentliggøre oplysninger.
Nogle af disse regler - men ikke dem alle  foreskriver bestemte offentliggørelsesmåder:
 Kommunalbestyrelsens mødeplan og afholdelse af ordinært kommunalbestyrelsesmøde skal bekendtgøres i den lokale presse efter kommunalbestyrelsens nærmere bestemmelse. (KSL § 8, stk. 1.)  Sagsfortegnelse og beslutningsprotokol fra kommunalbestyrelsens møder samt sagsfortegnelse for møder i økonomiudvalget og de stående udvalg skal være fremlagt et eller flere steder i kommunen. (KSL § 8, stk. 6, og § 20, stk. 7.)  En kort redegørelse for indholdet af årsbudgettet og budgetoverslagene skal udsendes til kommunens beboere eller indrykkes i den lokale presse efter kommunalbestyrelsens bestemmelse. (KSL § 39, stk. 2.)  Bekendtgørelse om lokalrådsregulativer og om ændringer heri skal 2 gange med mindst 6 dages mellemrum indrykkes i den lokale presse efter kommunalbestyrelsens bestemmelse (§ 65 d.) Disse regler om bekendtgørelse eller indrykning i pressen, om fremlæggelse i kommunen eller om udsendelse giver ikke mulighed for at erstatte de nævnte offentliggørelsesmetoder med andre.
De kan således ikke erstattes  men godt suppleres  af offentliggørelse på kommunens hjemmeside.
 Regionsloven indeholder regler om offentliggørelse af visse regionale oplysninger efter regionsrådets nærmere bestemmelse og om, at visse regionale oplysninger skal være tilgængelige for regionens beboere, jf. lovens §§ 10, 15, 20 og 23.
2.2.2. Forslaget Med lovforslaget foreslås det i overensstemmelse med anbefalingen fra arbejdsgruppen om kommunalpolitikernes rolle og arbejdsvilkår, at lov om kommunernes styrelse ændres således, at de gældende formkrav til offentliggørelse af kommunale oplysninger vedrørende kommunalbestyrelsens mødeplan, kommunalbestyrelsens ordinære og ekstraordinære møder, en fortegnelse over de sager, der vil komme til behandling på kommunalbestyrelsens møde, en udskrift af beslutningsprotokollen, en fortegnelse over de sager, der vil komme til behandling på udvalgenes møder, det endeligt vedtagne årsbudget og de flerårige budgetforslag, den hertil tilknyttede korte redegørelse, det endeligt godkendte regnskab og regulativer om lokaludvalg, ophæves.
Herved vil kommunalbestyrelserne få mulighed for at beslutte, at kommunale oplysninger alene offentliggøres på kommunens hjemmeside.
 Ændringen vil betyde en administrativ lettelse for kommunerne, idet offentliggørelse på kommunens hjemmeside er en billig og administrativt nem offentliggørelsesmåde.
Heroverfor kan det anføres, at der kan være beboere i kommunen, som ikke kan eller vil anvende pc og internet, for hvem oplysningerne herefter ikke vil være tilgængelige.
Det må imidlertid ved vægtningen af dette hensyn tillægges betydning, at lovforslaget giver den enkelte kommunalbestyrelse fuld frihed til at vælge netop den offentliggørelsesmåde, som den finder bedst egnet til at sikre udbredelsen af netop den type oplysninger, der er tale om.
Samtidig skal det bemærkes, at der for en række oplysninger efter lov om kommunernes styrelse heller ikke i dag stilles formkrav til offentliggørelsen, der derfor kan ske alene ved anvendelse af hjemmesiden.
Efter de nye bestemmelser i §§ 62 - 62 c i lov om kommunernes styrelse om kommunale kvalitetskontrakter og udbudsstrategier, der trådte i kraft den 1. juli 2009, gælder der således for kvalitetskontrakter, udbudsstrategier og opfølgningsredegørelser ikke formkrav til offentliggørelsen.
Med hensyn til offentliggørelsen af kommunalbestyrelsesmedlemmers og kommunalt ansattes vederlag for andre hverv gælder heller ingen formkrav, jf. lovens § 16 e.
På denne baggrund findes det forhold, at der kan være beboere i kommunen, som ikke kan eller vil anvende pc og internet, ikke at skulle føre til, at forslaget ikke gennemføres.
Det forhold, at der kan være borgere, som ikke kan eller vil anvende pc og internet, kan imidlertid give kommunerne anledning til at overveje at kombinere offentliggørelsen af oplysninger på internettet med offentliggørelse på andre måder, f.eks. fremlæggelse i papirform på rådhuset eller i kommunens borgerservicecenter.
Der kan endvidere ved beslutning om offentliggørelsesmåden være anledning til at inddrage en vurdering af oplysningernes art, således at der ikke nødvendigvis altid anvendes den eller de samme offentliggørelsesmåder for alle typer af oplysninger.
 Det bemærkes, at borgerne eventuelt kan henvende sig på et bibliotek med henblik på at få adgang til internettet samt vejledningen om brugen heraf.
 For visse regionale oplysninger foreslås, at den gældende lovs krav om, at oplysningerne skal være tilgængelige for regionens beboere ændres til krav om offentliggørelse svarende til, hvad der foreslås for kommunernes vedkommende.
 Der henvises til lovforslagets § 1, nr. 1-3, 8 og 11, samt til § 2, nr. 1-5 og 8.
2.3. Lovfæstelse af en særlig stedfortræderordning 2.3.1. Gældende ret Efter § 15, stk. 2, i lov om kommunernes styrelse skal borgmesteren indkalde stedfortræder til det førstkommende møde i kommunalbestyrelsen i tilfælde, hvor borgmesteren får kendskab til, at et medlem vil være forhindret i at varetage sine kommunale hverv i en forventet periode af mindst en måned på grund af sin helbredstilstand, graviditet, barsel eller adoption, varetagelse af andet offentligt hverv, forretninger eller lignende.
 Siden 2001, jf. lov nr. 456 af 7. juni 2001 om ændring af lov om kommunernes styrelse, har den tidligere indenrigs- og sundhedsminister og den tidligere velfærdsminister, nu indenrigs- og socialministeren, haft adgang til i medfør af lovens § 65 c, stk. 1, efter ansøgning at meddele kommunerne dispensation fra § 15, stk. 2, så det i kommunens styrelsesvedtægt bestemmes, at stedfortræderen indkaldes, når de nævnte forfaldsgrunde foreligger, selv om forfaldet ikke forventes at vare en måned, men må forventes at være kortere.
Dispensationsadgangen blev gennemført i 2001 efter et forslag fra KL.
I den forbindelse fremgår det af lovbemærkningerne, jf. bemærkningerne til § 1, nr. 6, i L 155, FT 2000-2001, Tillæg A, sp. 3756 ff, på den ene side, at regeringen hidtil havde været tilbageholdende over for forslag om en øget adgang til indkaldelse af stedfortræder.
De væsentligste argumenter var efter regeringens opfattelse, at en sådan adgang ville kunne føre til hyppig deltagelse af stedfortrædere i kommunalbestyrelsens møder med deraf følgende forringelse af kontinuiteten i kommunalbestyrelsens arbejde, usikkerhed med hensyn til ansvarsplacering for sagernes behandling og afgørelse samt svækkelse af den almindelige respekt for det borgerlige ombud og vælgernes afgørelse.
For en udvidet adgang til stedfortræderindkaldelse talte på den anden side efter regeringens opfattelse hensynet til, at det politiske styrkeforhold i kommunalbestyrelsen ikke forrykkedes på grund af et medlems fravær.
Dispensation er siden 2001 meddelt i de tilfælde, hvor der er blevet søgt om det, så indkaldelse af stedfortræder skal ske, uanset at medlemmet af de i lovens § 15, stk. 2, nævnte grunde alene er forhindret i at deltage i ét møde i kommunalbestyrelsen.
For øjeblikket er 11 kommuner meddelt sådan dispensation.
Reglerne i den kommunale styrelseslovs § 15 om stedfortræderindkaldelse gælder efter regionslovens § 12 også for regionsrådsmedlemmer.
Endvidere kan regionsrådet efter lovens § 36 svarende til, hvad der gælder for kommunalbestyrelser, meddeles dispensation til den særlige stedfortræderordning, hvorefter stedfortræderens indkaldes ved lovligt forfald, som forventes at vare kortere end en måned.
For øjeblikket er 2 af de 5 regioner meddelt sådan dispensation.
2.3.2. Forslaget Med lovforslaget foreslås det i overensstemmelse med anbefalingen fra arbejdsgruppen om kommunalpolitikernes rolle og arbejdsvilkår, at lov om kommunernes styrelse ændres således, at kommunalbestyrelsen alene ved en ændring af styrelsesvedtægten kan bestemme, at stedfortræderen skal indkaldes når et medlem har lovligt forfald, selv om forfaldet ikke forventes at vare en måned.
Hermed ophæves kravet om indenrigs- og socialministerens dispensation til den nævnte stedfortræderordning.
Der er ved ændringen lagt vægt på, at de kommuner, der siden 2001 har ønsket ordningen, er meddelt dispensation hertil.
Der er endvidere lagt vægt på, at den udvidede adgang til at indkalde stedfortrædere ikke ses at have givet anledning til problemer i forhold til kontinuiteten i arbejdet eller placering af ansvar i de pågældende kommuner.
På denne baggrund forekommer det ikke betænkeligt at overlade det helt til de enkelte kommunalbestyrelsers egen beslutning, om de ønsker en ordning med udvidet stedfortræderindkaldelse.
 Ændringen vil medføre en begrænset administrativ lettelse for de kommuner, der ønsker ordningen, idet de ikke skal søge om dispensation til den.
 Det foreslås, at den særlige stedfortræderordning tilsvarende lovfæstes for regionerne.
 Der henvises til lovforslagets § 1, nr. 5, samt konsekvensændringer i § 1, nr. 11, og § 2, nr. 9.
3. Offentliggørelse af kommunale og regionale regnskaber, budgetter og budgetforslag 3.1. Gældende ret Efter § 39, stk. 1, og § 45, stk. 3, i lov om kommunernes styrelse skal det vedtagne årsbudget og de flerårige budgetoverslag samt det endeligt godkendte årsregnskab være tilgængelige for kommunens beboere.
Der er ikke noget krav om, at kommunen skal offentliggøre disse dokumenter.
Dokumenterne er imidlertid efter offentlighedslovens regler undergivet aktindsigt.
Bestemmelserne i § 39, stk. 1, og § 45, stk. 3, har derfor ingen selvstændig betydning ved siden af offentlighedsloven.
 Efter § 39, stk. 2, i lov om kommunernes styrelse, som foreslået ændret ved lovforslagets § 1, nr. 8, skal en kort redegørelse for indholdet af det vedtagne årsbudget og budgetoverslagene offentliggøres inden det kommende regnskabsårs begyndelse.
 For regionerne gælder for så vidt angår det vedtagne årsbudget og de flerårige budgetoverslag tilsvarende bestemmelser om tilgængelighed, jf. regionslovens § 20, stk. 1. For det endeligt godkendte regnskab gælder i forhold til regionerne et krav om offentliggørelse, jf. regionslovens § 23, stk. 3, som foreslået ændret ved lovforslagets § 2, nr. 8.
 Efter § 20, stk. 2, i regionsloven, som foreslået ændret ved lovforslagets § 2, nr. 8, skal en kort redegørelse for indholdet af det vedtagne årsbudget og budgetoverslagene offentliggøres inden det kommende regnskabsårs begyndelse.
Lov om kommunernes styrelse indeholder ikke regler om offentliggørelse af eller om offentlighedens adgang til de kommunale budgetforslag.
Loven stiller alene krav om offentliggørelse af en oversigt over de sager, der kommer til behandling på kommunalbestyrelsens møde, men ikke af sagsmateriale.
Det budgetforslag og de forslag til flerårige budgetoverslag, som økonomiudvalget efter § 37, stk. 1 og 2, i lov om kommunernes styrelse skal forelægge for kommunalbestyrelsen, og det materiale, der ligger til grund herfor, herunder de enkelte fagudvalgs bidrag til budgetforslaget, er i dag ofte kendt i offentligheden forud for kommunalbestyrelsens behandling.
Dette kan enten skyldes, at kommunen offentliggør forslaget eller meddeler aktindsigt heri efter meroffentlighedsprincippet, eller at enkelte kommunalbestyrelsesmedlemmer videregiver forslaget eller oplysninger om dets indhold.
Sådan offentliggørelse er alene begrænset af tavshedspligtsreglerne.
Efter lov om kommunernes styrelse er kommunalbestyrelsens møder offentlige.
Dette gælder også 1. og 2. behandlingen af budgetforslaget, jf. § 38, stk. 1, i lov om kommunernes styrelse, hvorefter budgetforslaget skal undergives 2 behandlinger i kommunalbestyrelsen med mindst 3 ugers mellemrum.
Derimod er et eventuelt budgetseminar, hvor budgetbehandlingen forberedes, og som normalt ligger forud for behandlingen af økonomiudvalgets budgetforslag, ikke offentligt.
 Vedrørende offentlighedens adgang til budgetforslaget gælder de samme regler for regionerne som for kommunerne.
3.2. Forslaget Med lovforslaget foreslås det, at forslaget til kommunens årsbudget og flerårige budgetoverslag offentliggøres, når forslaget er tilgængeligt for kommunalbestyrelsens medlemmer.
Det er således det af økonomiudvalget endeligt vedtagne budgetforslag og flerårige budgetoverslag, der foreslås offentliggjort.
Formålet hermed er at sikre offentlighedens indsigt i den helt centrale politiske proces, som vedtagelsen af kommunens årsbudget er.
Hermed vil borgere, presse og andre på et mere oplyst grundlag kunne deltage i den politiske debat om prioriteringen af ressourcer og opgaver i kommunen.
Forud for og under kommunalbestyrelsens drøftelse af budgetforslaget, foregår der typisk en debat og drøftelse heraf også i offentligheden, og forslaget vil kunne medvirke til at styrke denne debat og højne kvaliteten heraf.
Det vurderes således, at de nævnte hensyn, der taler for offentliggørelse af økonomiudvalgets budgetforslag, vejer tungere end hensynet til kommunens interne beslutningsproces.
Der er herved lagt vægt på den centrale betydning, som kommunens budget har for kommunens opgavevaretagelse og dermed for borgerne, og på at der er tale om et færdigt forslag fra økonomiudvalgets side.
At behandlingen af forslaget i kommunalbestyrelsen som øverste politiske organ udestår, taler ikke afgørende imod offentliggørelse henset til, at offentligheden har adgang til at overvære denne drøftelse.
 Med lovforslaget foreslås det endvidere, at både det vedtagne årsbudget og de flerårige budgetoverslag og det endeligt godkendte årsregnskab skal offentliggøres, så borgere, presse og andre interessenter får en let adgang til disse dokumenter.
 Dette forslag skal bl.a. ses i forlængelse af forslaget om, at økonomiudvalgets budgetforslag og forslaget til de flerårige budgetoverslag skal offentliggøres, og i sammenhæng med kravet om, at en kort redegørelse for indholdet af det vedtagne årsbudget og budgetoverslagene efter de gældende regler skal offentliggøres.
Det er centralt for nærdemokratiet, at der er en let adgang både til budgetter og regnskaber, så borgerne kan få indsigt i den politiske prioritering af opgaverne og se, hvor mange ressourcer der er anvendt på opgaverne.
Mange kommuner offentliggør allerede det vedtagne årsbudget og det endeligt godkendte regnskab, f.eks. på kommunens hjemmeside.
Da tilsvarende hensyn som nævnt ovenfor vedrørende kommunerne gør sig gældende for regionerne, foreslås tilsvarende ændringer af regionsloven.
For så vidt angår offentliggørelse af regionernes endeligt godkendte regnskaber eksisterer der dog allerede et krav herom, jf. regionslovens § 23, stk.3, som foreslås ændret ved lovforslagets § 2, nr. 8.
 Der henvises til lovforslagets § 1, nr. 6, 7 og 9, samt til § 2, nr. 6 og 7.
 4. Økonomiske og administrative konsekvenser for det offentlige m.v.
Forslagene vedrørende kommunalbestyrelsernes og regionsrådenes arbejdsvilkår m.v. vil indebære administrative lettelser for kommuner og regioner.
I et vist omfang vil forslagene også indebære besparelser for kommuner og regioner.
For så vidt angår forslaget om elektronisk formidling af materiale til kommunalbestyrelses- og regionsrådsmedlemmer, jf. ovenfor afsnit 2.1., vil den administrative lettelse og besparelse først og fremmest bestå i, at kopiering, udbringning og porto spares.
Det skønnes, at bruttobesparelsen vil udgøre i gennemsnit 150.000  200.000 kr. pr. kommune/region.
For kommunernes vedkommende vil den samlede bruttobesparelsen udgøre 15-20 mio. kr. årligt, mens den for regionerne vil udgøre 0,75 mio. kr.  1 mio. kr.
Forslaget indebærer, at kommunalbestyrelsen/regionsrådet godtgør medlemmernes udgifter til det fornødne udstyr m.v. eller stiller dette udstyr til rådighed for medlemmerne, en anslået samlet udgift for kommunerne på. ca. 9 mio. kr. årligt og for regionerne på ca. 0,7 mio. kr. årligt.
Det vil tage nogen tid, før alle kommuner og regioner har gennemført den nødvendige digitalisering, hvorfor der i givet fald først kan regnes med et gevinstpotentiale fra 2011.
Forslaget om ophævelse af formkrav til offentliggørelse af kommunale oplysninger, jf. ovenfor afsnit 2.2., vil navnlig medføre lettelser og besparelser for kommunernes udgifter til annoncering i pressen.
De udgifter, der knytter sig til den lovpligtige annoncering efter den kommunale styrelseslov anslås at udgøre op til ca. 80.000 kr. pr. kommune på årsbasis svarende til op til ca. 8 mio. kr. for alle kommuner.
Efter regionsloven gælder der ikke formkrav til regionens offentliggørelse af oplysninger, hvorfor denne del af lovforslaget ikke medfører besparelser for regionerne.
 Forslaget om lovfæstelse af kommunernes og regionernes mulighed for at indføre en særlig stedfortræderordning, jf. ovenfor afsnit 2.3., vil indebære en administrativ lettelse for de kommuner og regioner, der ønsker den særlige ordning, idet de ikke skal anmode ministeriet om dispensation. Ændringen vurderes dog ikke at ville frigøre nævneværdige ressourcer.
 Forslaget om offentliggørelse af kommunale og regionale budgetter og budgetforslag, jf. ovenfor afsnit 3, vurderes ikke at have nævneværdige administrative og økonomiske konsekvenser, idet der ikke er knyttet formkrav til offentliggørelsen.
 5. Økonomiske og administrative konsekvenser for erhvervslivet m.v.
 Lovforslaget har ingen økonomiske konsekvenser for erhvervslivet.
6. Administrative konsekvenser for borgerne Afhængig af kommunalbestyrelsens beslutning herom vil borgerne i højere grad skulle finde kommunale oplysninger på kommunens hjemmeside.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Hørte myndigheder og organisationer Lovforslaget har været i høring hos Advokatrådet, Akademikernes Centralorganisation, Arbejderbevægelsens Erhvervsråd, BDO Kommunernes Revision, Centralorganisationernes FællesUdvalg, Danmarks Naturfredningsforening, Dansk Arbejdsgiverforening, Dansk Byggeri, Danske Dagblades Forening, Danske Handicaporganisationer, Dansk Erhverv, Dansk Industri, Dansk Journalistforbund, Danske Mediers Forum, Danske Specialmedier, Dansk Transport og Logistik, Danske Regioner, Danske Ældreråd, Datatilsynet, DESA Dansk Erhvervssammenslutning, Det Centrale Handicapråd, Domstolsstyrelsen, Foreningen af Registrerede Revisorer, Foreningen af Statsforvaltningsdirektører, Foreningen af Statsforvaltningsjurister, Foreningen af Statsautoriserede Revisorer, Funktionærernes og Tjenestemændenes Fællesråd, Hotel-, restaurant- og turisterhvervets brancheorganisation, Håndværksrådet, Institut for Menneskerettigheder, KL, Kommunale tjenestemænd og overenskomstansatte, Konkurrencestyrelsen, Landbrug & Fødevarer, Landdistrikternes Fællesråd, Landsforeningen Ældresagen, Landsorganisationen i Danmark, Offentligt Ansattes Organisationer, Organisationen af Selvejende Institutioner, Pårørendegruppen for svage ældre, Rengøringsselskabernes Branche- og Arbejdsgiverforening, Rigsrevisionen, Rådet for Etniske Minoriteter, Sammenslutning af Landbrugets Arbejdsgiverforeninger, Stats- og Kommunalt Ansattes Forhandlingsfællesskab, Sundhedskartellet og Ældremobiliseringen.
Bemærkninger til lovforslagets enkelte bestemmelser Til § 1 Til nr. 1 Om baggrunden for forslaget henvises til de almindelige bemærkninger afsnit 2.2.
Efter den foreslåede ændring af § 8, stk. 1, i lov om kommunernes styrelse ophæves de gældende formkrav vedrørende offentliggørelsen af kommunalbestyrelsens mødeplan med angivelse af tid og sted for kommunalbestyrelsens ordinære møder i løbet af regnskabsåret og offentliggørelsen af det enkelte ordinære møde.
Der gælder således efter forslaget ikke krav om bekendtgørelse heraf i den lokale presse, men blot om at de skal offentliggøres.
Det vil efter forslaget være op til kommunalbestyrelsen at beslutte, hvordan oplysningerne skal offentliggøres, men offentliggørelsen skal indebære, at kommunens borgere i almindelighed vil have mulighed for at gøre sig bekendt med oplysningerne.
Offentliggørelse på kommunens hjemmeside vil opfylde kravet om offentliggørelse efter lovforslaget.
Kommunalbestyrelsen vil også kunne anvende flere eller andre offentliggørelsesmåder, der sikrer, at borgerne kan gøre sig bekendt med de nævnte oplysninger.
Det vil ikke være tilstrækkeligt, at oplysningerne efter offentlighedslovens regler er undergivet aktindsigt.
 Kommunalbestyrelsen vil efter gældende regler kunne overlade beslutninger om offentliggørelsesmåde til et udvalg eller til kommunens administration.
Forslaget indebærer ingen ændring af de tidsmæssige krav til offentliggørelsen.
Offentliggørelsen af mødeplanen skal således efter bestemmelsen ske i begyndelsen af hvert regnskabsår, og offentliggørelsen af det enkelte ordinære møde skal ud fra formålet med offentliggørelsen ske forud for mødet.
Med den foreslåede ændring af § 8, stk. 1, i lov om kommunernes styrelse ophæves kravet efter den gældende lovs § 8, stk. 1, 2. pkt., hvorefter det i forbindelse med offentliggørelsen af mødeplanen skal oplyses, på hvilke steder i kommunen sagsfortegnelse og beslutningsprotokol for kommunalbestyrelsens møder vil være fremlagt.
Dette skyldes, at også formkravet vedrørende disse dokumenters offentliggørelse foreslås ophævet, jf. lovforslagets § 1, nr. 3.
Der gælder ikke noget krav om, at offentliggørelsesmåden skal være den samme for alle oplysninger.
Hvis offentliggørelse af oplysning om det enkelte møde efter lovforslagets § 1, nr. 1, (lov om kommunernes styrelse § 8, stk. 1, 4. pkt.) eller om sagsfortegnelse eller beslutningsprotokol efter lovforslagets § 1, nr. 3, (lovens § 8, stk. 6) sker på en anden måde end offentliggørelse af mødeplanen, må offentliggørelsesmåden for de førstnævnte oplysninger af hensyn til opfyldelsen af formålet med offentliggørelsen dog oplyses ved offentliggørelsen af mødeplanen.
F.eks. må det i en mødeplan, som kommunalbestyrelsen vælger at lade indrykke i lokalavisen, fremgå, hvordan de enkelte møder, sagsfortegnelse og beslutningsprotokoller offentliggøres, hvis dette ikke også sker i avisen, men på kommunens hjemmeside eller på anden måde.
 Kommuner og regioner skal i forbindelse med de øgede muligheder for elektronisk formidling, lovforslaget indebærer, være særligt opmærksomme på behovet for tilgængelighed for alle brugere af de informationer, der formidles via internettet, jf. nærmere de almindelige bemærkninger afsnit 2 før afsnit 2.1. Det forhold, at der kan være borgere, som ikke kan eller vil anvende pc og internet, kan imidlertid give kommunerne anledning til at overveje at kombinere offentliggørelsen af oplysninger på internettet med offentliggørelse på andre måder, jf. nærmere de almindelige bemærkninger afsnit 2.2.2.
Til nr. 2 Om baggrunden for forslaget henvises til de almindelige bemærkninger afsnit 2.2.
Den foreslåede ændring af § 8, stk. 2, 2. pkt., i lov om kommunernes styrelse om ekstraordinære kommunalbestyrelsesmøder, indebærer alene en ensretning af sprogbrugen i loven, så ordet »offentliggøres« anvendes i stedet for »bekendtgøres«.
Der er således ingen indholdsmæssig forskel på offentliggørelse og bekendtgørelse.
Forslaget indebærer ingen ændringer med hensyn til de tidsmæssige krav til offentliggørelsen, der ud fra formålet med offentliggørelsen så vidt muligt skal ske forud for mødet.
Idet offentliggørelse kan ske på kommunens hjemmeside, vil det antageligt sjældent være nødvendigt at afholde ekstraordinære kommunalbestyrelsesmøder med så kort varsel, at forudgående offentliggørelse ikke er mulig.
 Med hensyn til, hvad der forstås ved offentliggørelse og kommunalbestyrelsens beslutninger om offentliggørelsesmåde, henvises til bemærkningerne til lovforslaget § 1, nr. 1.
Til nr. 3 Efter den foreslåede ændring af § 8, stk. 6, i lov om kommunernes styrelse ophæves de gældende formkrav vedrørende offentliggørelsen af kommunalbestyrelsens sagsfortegnelse og beslutningsprotokol.
Der gælder således efter forslaget ikke krav om, at disse oplysninger skal være fremlagt et eller flere steder i kommunen, men blot om at de skal offentliggøres.
 Med hensyn til, hvad der forstås ved offentliggørelse, kravet om forudgående offentliggørelse samt kommunalbestyrelsens beslutninger om offentliggørelsesmåde, henvises til bemærkningerne til lovforslagets § 1, nr. 1.
Efter den foreslåede ændring af § 20, stk. 7, i lov om kommunernes styrelse ophæves de gældende formkrav vedrørende offentliggørelsen af de stående udvalgs sagsfortegnelser.
Der gælder således efter forslaget ikke krav om, at disse skal være fremlagt et eller flere steder i kommunen, men blot om at de skal offentliggøres.
 Med hensyn til, hvad der forstås ved offentliggørelse og kravet om forudgående offentliggørelse henvises til bemærkningerne til lovforslaget § 1, nr. 1.
 Det er som udgangspunkt kommunalbestyrelsen, der træffer beslutning om offentliggørelsesmåden også vedrørende udvalgenes sagsfortegnelser, men beslutningen herom efter de gældende regler kan overlades til udvalgene, til et bestemt udvalg eller til administrationen.
 Efter lovforslaget skal offentliggørelsesmåden for alle udvalgs sagsfortegnelser ikke nødvendigvis være den samme, men offentliggørelseskravet i loven forudsætter af hensyn til opfyldelsen af formålet med offentliggørelsen, at kommunen på ét sted, f.eks. på kommunens hjemmeside, offentliggør oplysninger om, hvordan udvalgenes sagsfortegnelser offentliggøres, hvis det ikke sker dér.
 Afhængig af kommunalbestyrelsens beslutning herom vil borgerne i højere grad skulle finde kommunale oplysninger på kommunens hjemmeside.
 Om baggrunden for forslaget og dettes anvendelse henvises til de almindelige bemærkninger afsnit 2.2.
Til nr. 4 Om baggrunden for forslaget henvises til de almindelige bemærkninger afsnit 2.1.
Den foreslåede § 8 a i lov om kommunernes styrelse fastsætter i 1. pkt., at kommunalbestyrelsen kan beslutte, at materiale, som skal være tilgængeligt for eller sendes til et eller flere af kommunalbestyrelsens medlemmer, kun formidles elektronisk.
Kommunalbestyrelsen skal efter bestemmelsens 2. pkt. i den forbindelse beslutte at godtgøre medlemmernes udgifter til det fornødne udstyr m.v. eller at stille dette udstyr til rådighed for medlemmerne.
Lov om kommunernes styrelse indeholder visse regler om udsendelse af materiale til et, flere eller alle kommunalbestyrelsens medlemmer: Efter lovens § 8, stk. 4, skal borgmesteren sørge for, at der så vidt muligt 4 dage inden kommunalbestyrelsens møder udsendes en dagsorden til medlemmerne.
Efter § 8, stk. 5, 1. pkt., kan kommunalbestyrelsen beslutte, at medlemmerne skal have tilsendt sagsmateriale til brug for behandlingen af sagerne.
Efter § 9, stk. 4, 1. pkt., har et medlem ret til at få tilsendt en kopi af sagsmateriale, hvori den pågældende har ret til sagsindsigt.
Efter § 20, stk. 3, 2. pkt., udsendes en dagsorden til medlemmerne forud for udvalgenes møder.
Efter § 20, stk. 6, har ethvert medlem af kommunalbestyrelsen med de begrænsninger, der følger af reglerne om tavshedspligt, ret til efter anmodning at få tilsendt dagsordener, beslutningsprotokoller og sagsmateriale fra udvalg, som vedkommende ikke selv er medlem af.
 Endvidere indeholder lov om kommunernes styrelse regler om medlemmernes ret til indsigt i materiale: Efter lovens § 8, stk. 4, skal materiale, der er optaget på dagsordenen, så vidt muligt være tilgængeligt for medlemmerne mindst 3 hverdage inden et møde og efter lovens § 9, stk. 1, har et medlem ret til at gennemse sagsmateriale, der i endelig form foreligger i kommunens administration.
 Herudover kan hvert enkelt stående udvalg som led i tilrettelæggelsen af sit arbejde selv beslutte, at udvalgsmateriale skal udsendes til eller stilles til rådighed for medlemmerne, jf. herved § 20, stk. 3, 1. pkt., hvorefter udvalgene selv fastsætter deres forretningsorden.
Den foreslåede § 8 a, 1. pkt., i lov om kommunernes styrelse giver kommunalbestyrelsen mulighed for at træffe beslutning om elektronisk formidling efter bestemmelsen for alt materiale, som kommunen stiller til rådighed eller sender til kommunalbestyrelsens medlemmer eller nogle af dem, jf. ovenfor.
Kommunalbestyrelsen vil imidlertid også kunne træffe sådan beslutning alene for nogle kategorier af materiale f.eks. alene for det materiale, som skal foreligge til brug for kommunalbestyrelsens møder, jf. § 8, stk. 4, i lov om kommunernes styrelse, eller alene for materiale, som et medlem har ret til indsigt i eller kopi af efter lovens § 9 om medlemmernes ret til sagsindsigt.
Lovforslaget ændrer ikke reglerne i persondataloven og de i medfør af loven fastsatte regler om behandling af personoplysninger.
Kommuner og regioner er ved elektronisk formidling af oplysninger til kommunalbestyrelses- eller regionsrådsmedlemmer, herunder af fortrolige og følsomme oplysninger, forpligtede til at overholde bekendtgørelse om sikkerhedsforanstaltninger til beskyttelse af personoplysninger, som behandles for den offentlige forvaltning, jf. bekendtgørelse nr. 528 af 15. juni 2000 som ændret ved bekendtgørelse nr. 201 af 22. marts 2001. Til bekendtgørelsen knytter sig vejledning nr. 37 af 2. april 2001. Efter § 14 i bekendtgørelse nr. 528 af 15. juni 2000 om sikkerhedsforanstaltninger til beskyttelse af personoplysninger, som behandles for den offentlige forvaltning som ændret ved bekendtgørelse nr. 201 af 22. marts 2001 må der kun etableres eksterne kommunikationsforbindelser, hvis der træffes særlige foranstaltninger for at sikre, at uvedkommende ikke gennem disse forbindelser kan få adgang til personoplysninger.
Dette medfører bl.a., at der ved transmission af fortrolige og følsomme oplysninger skal anvendes en krypteret forbindelse.
Det følger af bekendtgørelsens § 7, stk. 2, at finder behandling af personoplysninger sted på en pc-arbejdsplads uden for den dataansvarlige myndigheds lokaliteter, skal myndigheden fastsætte særlige retningslinjer herfor, således at det sikres, at bestemmelserne om sikkerhedsforanstaltninger iagttages.
Det følger af bekendtgørelsens § 11, at kun de personer, som autoriseres hertil, må have adgang til de personoplysninger, der behandles.
Der må kun autoriseres personer, der er beskæftiget med de formål, hvortil personoplysningerne behandles.
De enkelte brugere må ikke autoriseres til anvendelser, som de ikke har behov for.
Datatilsynet anbefaler, at adgang til at se følsomme personoplysninger, dvs. oplysninger omfattet af persondatalovens §§ 7 og 8, sker ved, at der anvendes certifikat/digital signatur og eventuelt Net-ID.
Anbefalingen gælder også, hvor f.eks. medlemmer af kommunalbestyrelsen skal have adgang til sådanne oplysninger.
En beslutning efter den foreslåede § 8 a, 1. pkt., om elektronisk formidling indebærer, at kommunalbestyrelsens medlemmer ikke har ret til at få materialet stillet til rådighed på anden vis, dvs. ved at få tilsendt en kopi eller ved at kunne møde op i forvaltningen og læse dokumenterne.
Kommunalbestyrelsen træffer beslutning efter den foreslåede bestemmelse med almindeligt flertal, jf. lovens § 11, stk. 3. Det enkelte medlem har ikke ret til at modsætte sig en sådan beslutning.
 Kommuner og regioner skal i forbindelse med de øgede muligheder for elektronisk formidling, lovforslaget indebærer, være særligt opmærksomme på behovet for tilgængelighed for alle brugere af de informationer, der formidles via internettet, jf. nærmere de almindelige bemærkninger afsnit 2 før afsnit 2.1.
En beslutning efter den foreslåede § 8 a, 1. pkt., skal efter den foreslåede bestemmelses 2. pkt., ledsages af en beslutning om enten at godtgøre medlemmernes udgifter til det udstyr, som er fornødent til at kunne modtage materialet eller at stille dette udstyr til rådighed for kommunalbestyrelsens medlemmer.
Dette gælder, uanset om kommunalbestyrelsens beslutning om elektronisk formidling vedrører alt materiale til kommunalbestyrelsesmedlemmerne eller kun en enkelt eller visse kategorier af materiale, og uanset om beslutningen vedrører materiale, som skal sendes til alle medlemmer af kommunalbestyrelsen eller kun nogle af dem.
Det udstyr, som er omfattet af den foreslåede § 8 a, 2. pkt., er det udstyr, som er nødvendigt for, at kommunalbestyrelsesmedlemmerne kan modtage materiale elektronisk.
Bestemmelsen indeholder ikke nogen fast definition af, hvilket udstyr der er tale om, bl.a. fordi dette ændres som følge af den teknologiske udvikling.
Det er op til kommunalbestyrelsen at afgøre, hvilket udstyr der er nødvendigt.
Udstyret vil dog i dag normalt omfatte pc med det software, der gør det muligt for medlemmerne at få adgang til og læse dokumenterne, en internetforbindelse samt en printer og papir m.v. bl.a. med henblik på, at materialet kan medbringes til møder.
Det fornødne udstyr omfatter også, at kommunen enten godtgør medlemmernes udgifter til service på udstyr eller stiller sådan service til rådighed for medlemmerne.
Endvidere vil der kunne være tale om vejledning og oplæring, herunder f.eks. i form af kurser, af medlemmer af kommunalbestyrelsen, som ikke umiddelbart er i stand til at anvende IT i et omfang, som må anses for nødvendigt i forhold til formålet.
Kommunalbestyrelsen beslutter selv, om den vil dække medlemmernes udgifter til udstyr, eller om kommunen vil stille dette til rådighed for medlemmerne.
Beslutningen træffes ved almindeligt stemmeflertal, jf. § 11, stk. 3, i lov om kommunernes styrelse, og det enkelte medlem har ikke ret til at vælge, om medlemmet ønsker udgiftsgodtgørelse eller at få udstyr stillet til rådighed.
Vælger kommunalbestyrelsen at godtgøre medlemmernes udgifter til udstyret, skal medlemmet rent faktisk have afholdt udgifter til udstyr for, at godtgørelse kan gives.
Dette er ikke til hinder for, at kommunalbestyrelsen kan fastsætte satser for standardgodtgørelse for det omhandlede udstyr, når blot dette sker under hensyn til de faktiske omkostninger, men sådanne satser kan kun anvendes som grundlag for udbetaling af godtgørelse til et medlem, der rent faktisk har afholdt udgifter.
Kommunalbestyrelsens beslutning efter den foreslåede § 8 a, 2. pkt., skal finde sted i forbindelse med beslutning om elektronisk formidling efter 1. pkt.
Dette indebærer ikke, at beslutningerne nødvendigvis skal træffes i samme kommunalbestyrelsesmøde.
Det indebærer derimod, at beslutningen efter 2. pkt., skal træffes således, at kommunalbestyrelsens medlemmer har mulighed for at skaffe sig det fornødne udstyr m.v. eller  afhængig af indholdet af kommunalbestyrelsens beslutning  har fået udstyret stillet til rådighed af kommunen, inden ordningen med elektronisk formidling træder i kraft.
Idet beslutningen vedrører kommunalbestyrelsesmedlemmernes egne forhold, skal enhver beslutning om elektronisk formidling efter den foreslåede § 8 a, 1. pkt., træffes af kommunalbestyrelsen, og kan ikke overlades til et udvalg eller til administrationen.
Dette gælder, selv om beslutningen alene angår udvalgsmateriale.
Kommunalbestyrelsen kan heller ikke overlade beslutningen efter 2. pkt., om at godtgøre medlemmernes udgifter til IT-udstyr eller at stille sådant udstyr til rådighed for medlemmerne til andre.
Kommunalbestyrelsen vil til enhver tid kunne ændre, herunder ophæve, indskrænke eller udvide beslutninger efter den foreslåede § 8 a, 1. pkt., idet beslutningen dog som oven for anført, skal træffes således, at kommunalbestyrelsens medlemmer har mulighed for at skaffe sig det fornødne udstyr m.v. eller  afhængig af indholdet af kommunalbestyrelsens beslutning  har fået udstyret stillet til rådighed af kommunen, inden ordningen med elektronisk formidling træder i kraft.
En beslutning om at ophæve en ordning med elektronisk formidling af materiale skal ikke nødvendigvis ledsages af en ophævelse af kommunalbestyrelsens beslutning efter 2. pkt.
Dette skyldes, at kommunalbestyrelsen, uanset om den har truffet beslutning om elektronisk formidling efter 1. pkt., har mulighed for efter § 16, stk. 11, i lov om kommunernes styrelse at godtgøre kommunalbestyrelsesmedlemmernes udgifter til det udstyr, der er omfattet af den foreslåede § 8 a, 2. pkt., eller at stille dette udstyr til rådighed for dem.
 Det forudsættes, at bestemmelsen ikke anvendes i tilfælde, hvor det er umuligt for et kommunalbestyrelsesmedlem - for eksempel på grund af et handicap - at modtage materiale, der formidles i elektronisk form.
Til nr. 5 Om baggrunden for forslaget henvises til de almindelige bemærkninger afsnit 2.3.
 Ved den foreslåede ændring af § 15, stk. 2, i lov om kommunernes styrelse fastsættes det, at kommunalbestyrelsen i kommunens styrelsesvedtægt kan træffe beslutning om, at formanden ved et medlems forfald af de grunde som er nævnt i § 15, stk. 2, 1, pkt., indkalder stedfortræderen, selv om hindringen forventes at vare kortere end en måned.
Forslaget indebærer, at kommunalbestyrelsen alene ved at træffe beslutning herom i styrelsesvedtægten kan fastsætte, at stedfortræderen for et medlem skal indkaldes, når medlemmet har lovligt forfald, selv om forfaldet ikke forventes at vare en måned.
Det gældende krav om indenrigs- og socialministerens dispensation efter § 65 c, stk. 1, i lov om kommunernes styrelse til en sådan ordning ophæves derfor, jf. forslagets § 1, nr. 11.
Når kommunalbestyrelsen i styrelsesvedtægten træffer en beslutning efter den foreslåede bestemmelse, indebærer den, at der skal ske stedfortræderindkaldelse, når fravær forventes at vare kortere end en måned.
Kommunalbestyrelsen vil kunne træffe beslutning om, at stedfortræderindkaldelse skal ske ved ethvert lovligt forfald, uanset dets forventede varighed.
Kommunalbestyrelsen vil imidlertid også kunne fastsætte, at det lovlige forfald skal have en bestemt forventet varighed, som skal være kortere end en måned, før stedfortræder skal indkaldes.
Bestemmelsen giver ikke mulighed for at fastsætte regler i styrelsesvedtægten, som vil kunne indskrænke adgangen til stedfortræderindkaldelse.
Der vil eksempelvis ikke kunne fastsættes bestemmelser, hvorefter stedfortræderindkaldelse forudsætter, at medlemmet forud for kommunalbestyrelsesmødet oplyser formanden om sit forfald.
Derimod vil det ved bestemmelse herom i styrelsesvedtægten kunne fastsættes, at medlemmerne så vidt muligt skal give formanden meddelelse om deres forfald.
Hensigten med en sådan bestemmelse er alene at fremme formandens muligheder for at sikre, at stedfortræderen indkaldes.
De lovlige forfaldsgrunde, som kan begrunde stedfortræderindkaldelse efter den foreslåede bestemmelse, er de samme, som i øvrigt kan begrunde indkaldelse af stedfortræder efter § 15, stk. 2, i lov om kommunernes styrelse.
Forslaget giver således ikke kommunalbestyrelsen mulighed for at ændre forfaldsgrundene.
Forslaget giver heller ikke kommunalbestyrelsen mulighed for at træffe beslutning efter den foreslåede bestemmelse for visse lovlige forfaldsgrunde, men ikke for andre, eller at beslutte, at den forventede varighed af forfald, som kan begrunde stedfortræderindkaldelse, skal være kortere for visse lovlige forfaldsgrunde end for andre.
En ændring af kommunens styrelsesvedtægt efter den foreslåede bestemmelse kræver to behandlinger i kommunalbestyrelsen med mindst 6 dages mellemrum, jf. § 2, stk. 2, 2. pkt., i lov om kommunernes styrelse.
Kommunalbestyrelsen kan på ethvert tidspunkt i løbet af valgperioden ændre beslutningen om stedfortræderordningen, blot den nævnte fremgangsmåde for ændring af styrelsesvedtægten følges.
Reglerne gælder uanset styreform.
Dog skal alle styrelsesvedtægtsændringer i magistratskommuner stadfæstes af indenrigs- og socialministeren, jf. § 2, stk. 3, i lov om kommunernes styrelse.
Regionslovens § 12 fastsætter, at § 15 i lov om kommunernes styrelse finder tilsvarende anvendelse for regionsrådet og dets medlemmer.
Med den foreslåede ændring af § 15, stk. 2, i lov om kommunernes styrelse, gives regionsrådene således tilsvarende mulighed som kommunalbestyrelserne for ved en ændring af styrelsesvedtægten at fastsætte, at formanden indkalder stedfortræderen, selv om hindringen forventes at vare kortere end en måned.
Til nr. 6 Om baggrunden for forslaget henvises til de almindelige bemærkninger afsnit 3.
 Efter den foreslåede bestemmelse til § 37, stk. 3, skal forslaget til kommunens årsbudget og flerårige budgetoverslag offentliggøres, når forslaget er tilgængeligt for kommunalbestyrelsens medlemmer.
Offentliggørelsen omfatter det forslag til årsbudget og flerårige budgetoverslag, som økonomiudvalget udarbejder og forelægger for kommunalbestyrelsen, jf. § 37, stk. 1 og 2, i lov om kommunernes styrelse.
Offentliggørelsen gælder det i økonomiudvalget endeligt vedtagne forslag.
Hvor økonomiudvalget mellem kommunalbestyrelsens 1. og 2. behandling foretager ændringer af det oprindelige budgetforslag, er det således reviderede forslag ikke udvalgets budgetforslag efter § 37, stk. 1, i lov om kommunernes styrelse.
Dette reviderede forslag er dermed ikke omfattet af forslaget om offentliggørelse.
Offentliggørelsen skal ske, når forslaget bliver tilgængeligt for kommunalbestyrelsens medlemmer.
Forslaget bliver tilgængeligt for kommunalbestyrelsens medlemmer, når det er endeligt vedtaget af økonomiudvalget og foreligger i endelig form i kommunens administration, jf. § 9, stk. 1, i lov om kommunernes styrelse.
Hvis forslaget ikke samtidig formidles til kommunalbestyrelsens medlemmer, vil det være hensigtsmæssigt af hensyn til disse, at kommunens administration enten sørger for sådan formidling eller giver medlemmerne oplysning om offentliggørelsen.
Det følger af § 2, stk. 1, i bekendtgørelse nr. 446 af 1. juni 2009 om kommunernes budget- og regnskabsvæsen, revision m.v., at forslaget skal udarbejdes til kommunalbestyrelsen senest den 15. september forud for det pågældende regnskabsår.
Også hvis forslaget er tilgængeligt for kommunalbestyrelsens medlemmer forud for denne dato, skal det offentliggøres, når det bliver tilgængeligt for kommunalbestyrelsen.
 Med hensyn til, hvad der forstås ved offentliggørelse og kommunalbestyrelsens beslutninger om offentliggørelsesmåde, henvises til bemærkningerne til lovforslaget § 1, nr. 1.
Til nr. 7 Om baggrunden for forslaget henvises til de almindelige bemærkninger afsnit 3.
Efter den foreslåede ændring af § 39, stk. 1, i lov om kommunernes styrelse skal det endeligt vedtagne årsbudget og de flerårige budgetoverslag offentliggøres.
Budgettet og de flerårige budgetoverslag skal herefter ikke blot være tilgængelige for kommunens beboere, men kommunen skal aktivt offentliggøre dem.
Offentliggørelse skal under hensyn til formålet med offentliggørelsen ske i forbindelse med vedtagelsen.
Offentliggørelsen kan ske sammen med offentliggørelsen af en kort redegørelse for budgettet og de flerårige budgetoverslag, jf. § 39, stk. 2, i lov om kommunernes styrelse, som foreslået ændret ved lovforslagets § 1, nr. 8. Der er dog ikke noget krav herom, idet offentliggørelsen af redegørelsen efter den nævnte bestemmelse i loven først skal være foretaget inden det kommende regnskabsårs begyndelse.
 Med hensyn til, hvad der forstås ved offentliggørelse og kommunalbestyrelsens beslutninger om offentliggørelsesmåde, henvises til bemærkningerne til lovforslaget § 1, nr. 1.
Til nr. 8 Efter den foreslåede ændring af § 39, stk. 2, i lov om kommunernes styrelse ophæves de gældende formkrav vedrørende offentliggørelsen af redegørelsen for kommunens vedtagne årsbudget og de flerårige budgetoverslag.
Der gælder således efter forslaget ikke krav om, at denne skal udsendes til kommunens beboere eller indrykkes i den lokale presse, men blot om at den skal offentliggøres.
 Med hensyn til, hvad der forstås ved offentliggørelse og kommunalbestyrelsens beslutninger om offentliggørelsesmåde, henvises til bemærkningerne til lovforslaget § 1, nr. 1. Tidspunktet for offentliggørelsen af redegørelsen efter lovens § 39, stk. 2, ændres ikke, jf. herved bemærkningerne til § 1, nr. 8.
 Afhængig af kommunalbestyrelsens beslutning herom vil borgerne i højere grad skulle finde kommunale oplysninger på kommunens hjemmeside.
 Om baggrunden for forslaget og dettes anvendelse henvises til de almindelige bemærkninger afsnit 2.2.
Til nr. 9 Om baggrunden for forslaget henvises til de almindelige bemærkninger afsnit 3.
Efter den foreslåede ændring af § 45, stk. 3, i lov om kommunernes styrelse skal det endeligt godkendte årsregnskab offentliggøres.
Regnskabet skal herefter ikke blot være tilgængeligt for kommunens beboere, men kommunen skal aktivt offentliggøre det.
 Offentliggørelse skal under hensyn til formålet med offentliggørelsen ske i forbindelse med kommunalbestyrelsens godkendelse af regnskabet, jf. § 45, stk. 2, i lov om kommunernes styrelse.
 Med hensyn til, hvad der forstås ved offentliggørelse og kommunalbestyrelsens beslutninger om offentliggørelsesmåde, henvises til bemærkningerne til lovforslaget § 1, nr. 1.
Til nr. 10 Dispensationsbestemmelsen i § 65 c, stk. 1, i lov om kommunernes styrelse giver for så vidt angår lovens § 15, stk. 2, alene hjemmel til, at indenrigs- og socialministeren kan dispensere til den stedfortræderordning, der ved lovforslagets § 1, nr. 5, foreslås lovfæstet.
Derfor foreslås henvisningen i lovens § 65 c, stk. 1, til lovens § 15, stk. 2, ophævet.
Til nr. 11 Om baggrunden for forslaget henvises til de almindelige bemærkninger afsnit 2.2.
Efter den foreslåede ændring af § 65 d, stk. 4, i lov om kommunernes styrelse ophæves de gældende formkrav vedrørende offentliggørelsen af regulativer for lokaludvalg.
Der gælder således efter forslaget ikke krav om, at disse skal indrykkes i den lokale presse 2 gange med mindst 6 dages mellemrum, men blot om at de skal offentliggøres.
 Med hensyn til, hvad der forstås ved offentliggørelse og kommunalbestyrelsens beslutninger om offentliggørelsesmåde, henvises til bemærkningerne til lovforslaget § 1, nr. 1.
Til nr. 12 Der er tale om en konsekvensændring, jf. § 1, nr. 1, i lov nr. 330 af 18. maj 2005, hvorefter lovens titel er: »Lov om almene boliger m.v.«.
Til § 2 Til nr. 1 Om baggrunden for forslaget henvises til de almindelige bemærkninger afsnit 2.2.
Efter den foreslåede ændring af regionslovens § 10, stk. 1, sker der en ensretning af sprogbrugen i loven, så ordet »offentliggøres« anvendes konsekvent i stedet for »bekendtgøres« både om regionsrådets mødeplan og om de ordinære møder.
Der er ingen indholdsmæssig forskel på offentliggørelse og bekendtgørelse.
 Med hensyn til, hvad der forstås ved offentliggørelse, henvises til bemærkningerne til lovforslaget § 1, nr. 1. Regionsrådet vil svarende til, hvad der gælder for kommunalbestyrelsen, kunne overlade beslutninger om offentliggørelsesmåde til forretningsudvalget eller til regionens administration.
Med den foreslåede ændring af regionslovens § 10, stk. 1, ophæves kravet efter den gældende lovs § 10, stk. 1, 3. pkt., hvorefter det i forbindelse med offentliggørelse af mødeplanen tillige skal angives, på hvilken måde regionsrådets sagsfortegnelse og udskrift af beslutningsprotokollen vil være tilgængelig for regionens beboere.
Dette skyldes, at den gældende bestemmelse i regionslovens § 10, stk. 2, hvorefter disse dokumenter skal være tilgængelige for regionens beboere, foreslås ophævet og erstattet med en henvisning i regionslovens § 10, stk. 3, der bliver stk. 2, som affattet ved lovforslagets § 2, nr. 3, til § 8, stk. 6, i lov om kommunernes styrelse. § 8, stk. 6, i lov om kommunernes styrelse fastsætter som ændret ved lovforslagets § 1, nr. 3, at der for sagsfortegnelse og udskrift af beslutningsprotokollen skal gælde et krav om offentliggørelse.
Der henvises herved til lovforslagets § 2, nr. 2 og 3.
 Om kravene, hvis der vælges forskellige offentliggørelsesmåder for forskellige oplysninger, henvises til bemærkningerne til § 1, nr. 1.
Med den foreslåede affattelse af regionslovens § 10, stk. 1, fremgår det udtrykkeligt af bestemmelsen, at regionsrådets mødeplan skal offentliggøres og dermed være vedtaget i begyndelsen af hvert regnskabsår.
Dette indebærer imidlertid ingen indholdsmæssig ændring, idet også den gældende bestemmelse om mødeplanen under hensyn til formålet med en sådan plan forudsætter, at mødeplanen vedtages ved årets begyndelse.
Tilsvarende skal offentliggørelsen af det enkelte ordinære møde ud fra formålet med offentliggørelsen ske forud for mødet.
Til nr. 2 og 3 Med den foreslåede ophævelse af regionslovens § 10, stk. 2, og ændringen af lovens § 10, stk. 3, som herefter bliver stk. 2, fastsættes det, at regionsrådets sagsfortegnelser og udskrifter af beslutningsprotokollen skal offentliggøres, jf. henvisningerne i regionslovens § 10, stk. 3, der bliver stk. 2, til § 8, stk. 6, i lov om kommunernes styrelse, der foreslås ændret ved lovforslagets § 1, nr. 3. Bestemmelserne om offentlighedens adgang til kommunalbestyrelsers og regionsråds sagsfortegnelser og beslutningsprotokoller bliver dermed ens.
 Der er for så vidt angår regionsrådets sagsfortegnelser og udskrifter af beslutningsprotokollen tale om en indholdsmæssig ændring, idet disse efter den gældende § 10, stk. 2, i regionsloven blot skal være tilgængelige for regionens beboere, hvilket ikke indebærer et krav om offentliggørelse.
 Med hensyn til, hvad der forstås ved offentliggørelse og  for sagsfortegnelsernes vedkommende  kravet om forudgående offentliggørelse, henvises til bemærkningerne til lovforslaget § 1, nr. 1. Regionsrådet vil svarende til, hvad der gælder for kommunalbestyrelsen, kunne overlade beslutninger om offentliggørelsesmåde til forretningsudvalget eller til regionens administration.
 Med den ved lovforslagets § 2, nr. 3, foreslåede affattelse af regionslovens § 10, stk. 3, der bliver stk. 2, fastsættes det endvidere, at den ved lovforslagets § 1, nr. 4, foreslåede § 8 a i lov om kommunernes styrelse om elektronisk formidling af materiale til kommunalbestyrelsesmedlemmerne finder tilsvarende anvendelse for regionsrådene.
 Afhængig af regionsrådets beslutning herom vil borgerne i højere grad skulle finde regionale oplysninger på regionens hjemmeside.
 Om baggrunden for forslaget og dettes anvendelse henvises til de almindelige bemærkninger afsnit 2.2.
Til nr. 4 og 5 Med den foreslåede ophævelse af regionslovens § 15, stk. 1, og ændringen af lovens § 15, stk. 2, som herefter bliver stk. 1, fastsættes det, at forretningsudvalgets sagsfortegnelser skal offentliggøres, jf. henvisningen i regionslovens § 15, stk. 2, som bliver stk. 1, til § 20, stk. 7, i lov om kommunernes styrelse, der foreslås ændret ved lovforslagets § 1, nr. 3. Bestemmelserne om offentlighedens adgang til sagsfortegnelser for stående udvalg i kommunerne og de regionale forretningsudvalg bliver dermed ens.
 Der er for så vidt angår forretningsudvalgets sagsfortegnelser tale om en indholdsmæssig ændring, idet disse efter den gældende § 15, stk. 1, i regionsloven blot skal være tilgængelige for regionens beboere, hvilket ikke indebærer et krav om offentliggørelse.
 Med hensyn til, hvad der forstås ved offentliggørelse og kravet om forudgående offentliggørelse, henvises til bemærkningerne til lovforslaget § 1, nr. 1. Regionsrådet vil svarende til, hvad der gælder for kommunalbestyrelsen, kunne overlade beslutninger om offentliggørelsesmåde til forretningsudvalget eller til regionens administration.
 Afhængig af regionsrådets beslutning herom vil borgerne i højere grad skulle finde regionale oplysninger på regionens hjemmeside.
 Om baggrunden for forslaget og dettes anvendelse henvises til de almindelige bemærkninger afsnit 2.2.
Til nr. 6 Om baggrunden for forslaget henvises til de almindelige bemærkninger afsnit 3.
 Efter den foreslåede bestemmelse skal forslaget til regionens årsbudget og flerårige budgetoverslag offentliggøres, når forslaget er tilgængeligt for regionsrådets medlemmer.
Offentliggørelsen omfatter det forslag til årsbudget og flerårige budgetoverslag, som forretningsudvalget udarbejder og forelægger for regionsrådet, jf. § 18, stk. 1 og 2 i regionsloven.
Offentliggørelsen gælder det i forretningsudvalget endeligt vedtagne forslag, jf. nærmere bemærkningerne til § 1, nr. 6.
Offentliggørelsen skal ske, når forslaget er tilgængeligt for regionsrådets medlemmer.
Forslaget bliver tilgængeligt for regionsrådets medlemmer, når det er endeligt vedtaget af forretningsudvalget og foreligger i endelig form i regionens administration, jf. regionslovens § 12, jf. § 9, stk. 1, i lov om kommunernes styrelse og nærmere bemærkningerne til lovforslagets § 1, nr. 6.
Det følger af § 2, stk. 1, i bekendtgørelse nr. 1 af 5. januar 2009 om regionernes budget- og regnskabsvæsen, revision m.v., at forslaget skal udarbejdes til regionsrådet senest den 15. september forud for det pågældende regnskabsår.
Også hvis forslaget er tilgængeligt for regionsrådets medlemmer forud for denne dato, skal det offentliggøres, når det bliver tilgængeligt for regionsrådet.
 Med hensyn til, hvad der forstås ved offentliggørelse, henvises til bemærkningerne til lovforslaget § 1, nr. 1. Regionsrådet vil svarende til, hvad der gælder for kommunalbestyrelsen, kunne overlade beslutninger om offentliggørelsesmåde til forretningsudvalget eller til regionens administration.
Til nr. 7 Om baggrunden for forslaget henvises til de almindelige bemærkninger afsnit 3.
Efter den foreslåede ændring af § 20, stk. 1, i regionsloven skal det endeligt vedtagne årsbudget og de flerårige budgetoverslag offentliggøres.
Budgettet og de flerårige budgetoverslag skal herefter ikke blot være tilgængelige for kommunens beboere, men kommunen skal aktivt offentliggøre dem.
Offentliggørelse skal under hensyn til formålet med offentliggørelsen ske i forbindelse med vedtagelsen.
Offentliggørelsen kan ske sammen med offentliggørelsen af en kort redegørelse for budgettet og de flerårige budgetoverslag, jf. § 20, stk. 2, i regionsloven, som foreslået ændret ved lovforslagets § 2, nr. 8. Der er dog ikke noget krav herom, idet offentliggørelsen af redegørelsen efter den nævnte bestemmelse i loven først skal være foretaget inden det kommende regnskabsårs begyndelse.
 Med hensyn til, hvad der forstås ved offentliggørelse, henvises til bemærkningerne til lovforslaget § 1, nr. 1. Regionsrådet vil svarende til, hvad der gælder for kommunalbestyrelsen, kunne overlade beslutninger om offentliggørelsesmåde til forretningsudvalget eller til regionens administration.
Til nr. 8 Den forslåede ændring indebærer en ensretning af sprogbrugen, således at alene ordet »offentliggøres« anvendes overalt i regionsloven.
 Med hensyn til, hvad der forstås ved offentliggørelse, henvises til bemærkningerne til lovforslaget § 1, nr. 1. Regionsrådet vil efter ændringen svarende til, hvad der gælder for kommunalbestyrelsen, kunne overlade beslutninger om offentliggørelsesmåde til forretningsudvalget eller til regionens administration.
 Afhængig af regionsrådets beslutning herom vil borgerne i højere grad skulle finde regionale oplysninger på regionens hjemmeside.
 Om baggrunden for forslaget og dettes anvendelse henvises til de almindelige bemærkninger afsnit 2.2.
Til nr. 9 Dispensationsbestemmelsen i regionslovens § 36, stk. 1, giver for så vidt angår regionslovens § 12, jf. lov om kommunernes styrelse § 15, stk. 2, alene hjemmel til, at indenrigs- og socialministeren kan dispensere til den stedfortræderordning, der ved lovforslagets § 1, nr. 5, foreslås lovfæstet.
Derfor foreslås henvisningen i regionslovens § 36, stk. 1, til regionslovens § 12, jf. lov om kommunernes styrelse § 15, stk. 2, ophævet.
Til § 3 Det foreslås, at loven træder i kraft den 1. januar 2010, så de foreslåede lovændringer får virkning fra den nye kommunale og regionale valgperiode.
 For så vidt angår de ændrede bestemmelser om offentliggørelse af kommunale og regionale budgetter samt budgetforslag og flerårige budgetoverslag, jf. lovforslagets § 1, nr. 6 og 7 og § 2, nr. 6 og 7, indebærer ikrafttrædelsesbestemmelsen, at reglerne får virkning for budgetter og budgetforslag for 2011.
 For så vidt angår de ændrede bestemmelser om offentliggørelse af kommunale og regionale regnskaber, jf. lovforslagets § 1, nr. 9, og § 2, nr. 8, indebærer ikrafttrædelsesbestemmelsen, at reglerne får virkning for de endeligt godkendte regnskaber for 2009.
Forslagets § 3, stk. 2, indebærer, at dispensationer efter § 65 c, stk. 1, i lov om kommunernes styrelse og regionslovens § 36, stk. 1, til en særlig stedfortræderordning meddelt for valgperioden 2010-2013, har virkning for den nævnte valgperiode.
Dette gælder således uanset, at kommunalbestyrelsen og regionsrådet efter lovforslagets § 1, nr. 5, gives mulighed pr. 1. januar 2010 at vedtage ordningen uden dispensation.
Bestemmelsen indebærer, at kommunalbestyrelser og regionsråd, der forud for den 1. januar 2010 er meddelt dispensation til den særlige stedfortræderordning, ikke i valgperioden 2010-2013 skal ændre deres styrelsesvedtægt.
Disse kommunalbestyrelser og regionsråd kan imidlertid vælge pr. 1. januar 2010 eller senere i valgperioden ikke længere at gøre brug af dispensationen og indføre den særlige stedfortræderordning efter lovforslagets § 1, nr. 5. Dette vil navnlig indebære, at den bestemmelse i styrelsesvedtægten, der vedrører stedfortræderordningen, ikke længere skal placeres i et midlertidigt kapitel i styrelsesvedtægten.
Til § 4 Bestemmelsen vedrører lovens territoriale gyldighed.
Efter bestemmelsen gælder loven ikke for Færøerne og Grønland.
