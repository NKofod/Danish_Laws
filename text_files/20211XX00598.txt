Skriftlig fremsættelse (15. marts 2022) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om regulering af sociale medier (Lovforslag nr.
L 146) Formålet med lovforslaget er at indføre skærpede krav om nedtagning af ulovligt indhold og indførelse af gennemsigtighedskrav for sociale medier.
Det er hensigten med lovforslaget, at tjenesteudbydere af sociale medier med over 80.000 brugere i Danmark forpligtes til at etablere en procedure for håndtering af anmeldelser af indhold og træffe beslutning om fjernelse, blokering eller fastholdelse af det anmeldte indhold inden for tidsfrister på baggrund af, om indholdet vurderes ulovligt eller ej.
Det foreslås at definere ulovligt indhold bredt som alt, hvad der er ulovligt efter dansk ret, herunder straffeloven og produktsikkerhedsreglerne.
Såfremt et område er særskilt reguleret ift. nedtagning af ulovligt indhold, vil særlovgivningen dog som udgangspunkt finde anvendelse.
 Tjenesteudbyderne får en oplysningsforpligtelse over for anmeldere, og de brugere, som får fjernet eller blokeret sit indhold, bl.a. begrundelse for deres beslutning om indholdet, oplysninger om mulighederne for at kontakte politiet, oplysninger om at der kan indberettes til Konkurrence- og Forbrugerstyrelsen, samt oplysninger om muligheden for at få tjenesteudbyderen til at efterprøve sin beslutning om nedtagning eller fastholdelse af anmeldt indhold.
 Lovforslaget indeholder herudover krav om, at tjenesteudbyderne årligt skal aflægge gennemsigtighedsrapporter med informationer om efterlevelsen af deres forpligtelser i henhold til lovforslaget og nærmere beskrivelser af bl.a. deres egne foranstaltninger for at modvirke ulovligt indhold samt algoritmer for klassificering af indhold som ulovligt.
Det foreslås, at Konkurrence- og Forbrugerstyrelsen skal føre tilsyn med loven, og styrelsen får beføjelser til at indhente alle nødvendige oplysninger fra tjenesteudbyderne til brug for analyser og til brug for Konkurrence- og Forbrugerstyrelsens afgørelsesvirksomhed.
Det foreslås, at Konkurrence- og Forbrugerstyrelsen som tilsynsmyndighed vil få en række håndhævelsesbeføjelser, herunder muligheden for at udstede påbud for overtrædelse af visse af lovens bestemmelser, at sanktionere i form af bødestraf ved udstedelse af administrative bødeforelæg og tvangsbøder.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
