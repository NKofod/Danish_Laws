Skriftlig fremsættelse (8. november 2017) Økonomi- og indenrigsministeren (Simon Emil Ammitzbøll):
 Herved tillader jeg mig for Folketinget at fremsætte:
Forslag til lov om ændring af lov om kommunernes styrelse (Afskaffelse af halvårsregnskab) (Lovforslag nr.
L 79) Formålet med lovforslaget er at afskaffe kommunernes pligt til at udarbejde et halvårsregnskab.
Med virkning for 2011 blev der ved lov indført en pligt for kommunerne til at aflægge et halvårsregnskab.
Formålet med lovændringen var, at kommunerne samlet set skulle blive bedre i stand til at overholde budgetterne, da disse var blevet overskredet i perioden 2001-2009. Imidlertid har kommunerne samlet set hvert år siden 2011 overholdt det aftalte niveau for serviceudgifterne.
Kravet om aflæggelse af halvårsregnskab er blevet overflødigt.
Afskaffelsen af halvårsregnskabet indgår som et element i det flerårige moderniserings- og effektiviseringsprogram med KL om frigørelse af ressourcer på 1 mia. kr. årligt i kommunerne ved bl.a. regelforenkling og afbureaukratisering.
Lovforslaget er også en del af aftalen om den kommunale økonomi for 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
