 Patentdirektoratet afslog en ansøgning om patent på fremgangsmåde til  

 brygning af øl med forbedret stabilitet med den begrundelse, at de to  

 patentkrav var ubestemte og ønskeagtigt affattet og kun indeholdt en  

 angivelse af formålet med opfindelsen og ikke en bestemt angivelse af de  

 midler, der var nødvendige til opnåelse af den tilsigtede virkning.  

 Afgørelsen blev indbragt for Patentankenævnet med påstand om, at ansøgningen  

 skulle optages til fortsat behandling på grundlag af præciserede patentkrav.  

 Nævnet udtalte, at ansøgningen kunne optages til fortsat behandling i  

 Patentdirektoratet på grundlag af klagerens subsidiære påstand.
År 1984, den 27. november afsagde patentankenævnet (Beyer,  

 Grønning-Nielsen, A.
Holm, P.F.
Jensen, Ansgar Sørensen) følgende k e n d e l s e i sagen j.nr.
P. 28/82: Klage fra De Forenede Bryggerier A/S, København, v/patentbureau Hofman-Bang & Boutard A/S over patentdirektoratets afgørelse af 17. september 1982 af patentansøgning nr.  

 4640/75.
 Den 15. oktober 1975 indleverede klageren en ansøgning om patent på  

 fremgangsmåde til brygning af øl med forbedret stabilitet.
 Ansøgningens krav i henhold til skrivelse af 23.juni 1978 lød således:
 »1. Fremgangsmåde til brygning af øl med forbedret stabilitet under  

 anvendelse af en ekstrakt, betegnet urt, af byg eller bygmalt, k e n d e t e  

 g n e t ved, at urten eller en del af denne er dannet af en bygsort  

 indeholdende et gen, som helt eller delvis blokerer syntesen af  

 anthocyanogener.
 2. Fremgangsmåde ifølge krav 1, k e n d e t e g n e t ved, at den til  

 fremstilling af urten anvendte byg har et indhold af anthocyanogener på  

 mindre end 20 mg pr. 100 g tørstof.
3. Fremgangsmåde ifølge krav 1 eller 2, k e n d e t e g n e t ved, at der  

 anvendes urt dannet af bygmutanten ant-13.« I beskrivelsen anføres det bl.a.:
»Det er den almindelige mening blandt fagfolk, at polyphenoler har  

 afgørende betydning for kvaliteten af maltbyg og det deraf fremstillede øl  

 (Trolle, 1960). B.
Trolle mente således, at øl uden tanniner smagsmæssigt er  

 uantageligt som øl, hvilket er påvist ved forsøgsbryg af malt uden skaller,  

 hvorved tanninerne, der findes i skallerne, på forhånd fjernes.
En  

 tilsvarende opfattelse er udtrykt af Dadic og Van Gheluwe, 1973 og Dadic,  

 1974.
Af denne litteratur fremgår det, at det ved forsøg er påvist, at en  

 fjernelse af 90 - 95% af anthocyanogenerne og catechinerne med  

 polyvinylpolypyrrolidon eller Nylon 66 fra øllet resulterer i et produkt, der  

 har en fuldstændig uacceptabel sodavandslignende aroma og er næsten  

 farveløst.
Selvom det har været kendt, at en fjernelse af anthocyanogener og  

 catechiner er ønskelig for stabilisering af øllet, har man haft den  

 opfattelse, at en sådan fjernelse er skadelig for smagen og aromaen af øllet.  

 Man har derfor ved stabilisering af øllet været henvist til kun at fjerne  

 anthocyanogener og catechiner delvist og i så ringe grad, at der ikke sker en  

 mærkbar forringelse af øllets aroma, farve, smag og øvrige  

 kvalitetsegenskaber.
Den foreliggende opfindelse har til formål at forbedre stabiliteten af øl,  

 der er dannet ud fra byg eller bygmalt.
Endvidere har opfindelsen til formål  

 at opnå et øl med forbedret stabilitet uden tilsætning af fældningsmidler  

 eller andre stabiliserende tilsætningsstoffer.
Dette har overraskende vist  

 sig muligt ved anvendelse af en urt, som er dannet af en bygsort indeholdende  

 et gen, som helt eller delvist blokerer syntesen af anthocyanogener.  

 Fremgangsmåden ifølge opfindelsen er ejendommelig ved det i den kendetegnende  

 del af krav 1 anførte.
 Opfindelsen er således baseret på den erkendelse, at en forbedring af  

 stabiliteten har kunnet opnås uden forringelse af øllets kvalitetsegenskaber,  

 når der benyttes en bygsort, som har en genetisk indbygget hel eller delvis  

 spærring af anthocyanogensyntesen i byggen.
 Dette har ikke kunnet forudses, da man har måttet frygte, at  

 anthocyanogenerne er nødvendige for at opnå et acceptabelt øl.
Ved de forsøg, der har ført til den foreliggende opfindelse, er det  

 påvist, at det er muligt at fremstille bygmutanter, som har en blokering af  

 et tidligt trin af fælles biokemiske syntesevej, som fører til  

 anthocyanidiner og proanthocyanidiner.« Patentdirektoratet udtalte i skrivelse af 12. august 1981 bl.a.:
»Det er velkendt, at øls stabilitet bliver desto større jo mindre  

 anthocyanogenindholdet er (under i øvrigt ens betingelser), samt at øllets  

 anthocyanogenindhold stammer fra byggen.
Det er derfor indlysende (som  

 tidligere herfra påpeget og også af Dem anerkendt), at det ved brygning af øl  

 med forbedret stabilitet er ønskeligt, at den til fremstillingen af urten  

 anvendte bygsort har et så lavt indhold af anthocyanogener som muligt eller  

 helst helt mangler anthocyanogener, eller sagt med andre ord, at byggen af  

 arvemæssige (=genetiske) årsager ikke syntetiserer anthocyanogener, dvs.  

 indeholder et gen, som helt eller delvis blokerer syntesen af  

 anthocyanogener.
 På ansøgningens indleveringsdag måtte man imidlertid antage, at et øl med  

 et meget lavt anthocyanogenindhold ikke ville have tilfredsstillende  

 egenskaber især i smags- og aromamæssig henseende, og det for opfindelsen  

 ejendommelige der betinger den opnåede særlige tekniske virkning skønnes  

 derfor at være, at det er lykkedes at finde en mutant betegnet ANT-13 med  

 deponeringsnummer 1974: 1141: 2283, som har et lavt anthocyanogenindhold, men  

 som alligevel giver et i smags- og aromamæssig henseende tilfredsstillende  

 øl, sammenlign således beskrivelsen side 9 og Deres skrivelse af 5. august  

 1977 (hvori dette anerkendes) og 23. juni 1978. Ansøgningen må derfor  

 indskrænkes under hensyntagen hertil (dvs. krav 1 må præciseres ved optagelse  

 af indholdet af krav 3, og krav 2 må udgå).
I ovennævnte sammenhæng bemærkes, at anvendelsen af mutanterne ant 101-111  

 (jfr. eksempel 6) ikke kan udledes af basisdokumenterne.« Efter at klageren havde svaret, afslog direktoratet ansøgningen med  

 følgende begrundelse:
 »Det er, som tidligere herfra flere gange påpeget og også af Dem  

 anerkendt, velkendt, at øls stabilitet bliver desto større jo mindre  

 anthocyanogenindholdet er (under i øvrigt ens betingelser). Til brygning af  

 øl med god stabilitet bør urten derfor have et lavt indhold af  

 anthocyanogener, og da urtens anthocyanogenindhold stammer fra byggen, er det  

 en indlysende tanke, som da også har været fremsat (Brygmesteren nr. 2, 1960,  

 side 54, linie 5-4 forneden), at det er ønskeligt at danne urten udfra en  

 bygsort, der har et så lavt indhold af anthocyanogener som muligt eller helt  

 mangler anthocyanogener.
Formålet med opfindelsen er med andre ord at finde en byg, der er  

 anvendelig til brygning, og hvori der ikke syntetiseres anthocyanogener af  

 arvemæssige (=genetiske) årsager, dvs. som indeholder et gen, som helt eller  

 delvis blokerer syntesen af anthocyanogener.
Det må derfor fastholdes, at  

 krav 1 og 2 er ubestemte og ønskeagtige affattede og kun indeholder en  

 angivelse af formålet med opfindelsen og ikke en bestemt angivelse af de  

 midler, der er nødvendige til opnåelse af den tilsigtede virkning (jfr.  

 patentbestemmelserne § 3, stk. 2). Krav 1 og 2 omhandler derfor ikke en  

 patenterbar opfindelse.« Denne afgørelse har klageren ved skrivelse af 17.november 1982 indbragt  

 for patentankenævnet med påstand om, at den påklagede afgørelse omstødes,  

 således at ansøgningen optages til fortsat behandling -principalt på grundlag af følgende krav:
 »1. Fremgangsmåde til brygning af øl med forbedret stabilitet under  

 anvendelse af en af byg eller bygmalt dannet ekstrakt eller urt, k e n d e t  

 e g n e t ved, at den til dannelse af ekstrakten eller urten anvendte bygsort  

 indeholder genet ant 13.
2. Fremgangsmåde ifølge krav 1, k e n d e t e g n e t ved, at den anvendte  

 bygsort er mutanten ant 13-13.« -subsidiært på grundlag af følgende krav:
»Fremgangsmåde til brygning af øl med forbedret stabilitet under  

 anvendelse af en af byg eller bygmalt dannet ekstrakt eller urt, k e n d e t  

 e g n e t ved, at den til dannelse af ekstrakten eller urten anvendte byg er  

 mutanten ant 13-13 af bygsorten FOMA med deponeringsnummer 1974:1141:2283 i  

 samlingen tilhørende Genetiska Institutionen, Lunds Universitet,  

 Sverige.« Klageren har bl.a. anført:
 »For at opnå en snarlig udstedelse af et patent har ansøgeren nu  

 besluttet sig til at præcisere kravene som forlangt af patentdirektoratet.  

 Der fremsendes derfor et sæt principale krav, hvor hovedkravet er rettet på  

 anvendelsen af en bygsort indeholdende genet ant 13. Da et sådant gen lader  

 sig påvise ved sædvanlige biologiske og biokemiske metoder, er der klart  

 givet anvisning på bestemte midler til løsning af det angivne tekniske  

 problem.
 Der fremsendes endvidere et subsidiært krav, rettet på anvendelsen af den  

 specifikke mutant ant 13-13, og dette ønskes godkendt, såfremt  

 patentankenævnet skulle mene, at de principale krav er ubestemte eller for  

 omfattende.
Opmærksomheden henledes på, at bygmutanten ant 13-13 er identisk med den i  

 den oprindelige beskrivelse omtalte mutant ANT-13 af sorten FOMA.
Den ændrede  

 benævnelse er i overensstemmelse med senere vedtagen nomenclatur.
Det er  

 imidlertid ikke blot mutanten ant 13-13, der indeholder genet ant 13. Også et  

 antal andre mutanter indeholder samme gen, hvilket begrunder patenterbarheden  

 af de principale krav.
Vi anmoder om, at ansøgningens patenterbarhed må blive godkendt på basis  

 af de nu foreliggende principale krav eller det subsidiære krav.
Beskrivelsen  

 vil naturligvis derefter blive afpasset efter de godkendte krav, og som  

 grundlag herfor kan passende benyttes den oprindeligt indleverede  

 beskrivelse.« Sagen har været behandlet i nævnets møde den 12. november 1984.
 Nævnet udtaler:
 Det tiltrædes, at ansøgningen, som den har foreligget for  

 patentdirektoratet, er afslået af de af direktoratet anførte grunde.
 Af de samme grunde vil ansøgerens principale påstand ikke kunne tages til  

 følge.
 Der findes derimod intet til hinder for, at ansøgningen optages til  

 fortsat behandling i henhold til klagerens subsidiære påstand, idet kravet,  

 der ligger til grund for denne påstand, med tilstrækkelig bestemthed angiver  

 det middel, der er nødvendigt til opnåelse af den ved opfindelsen tilsigtede  

 virkning.
Herefter bestemmes:
 Ansøgningen bør af patentdirektoratet optages til fortsat behandling på  

 grundlag af det subsidiære krav af 17. november 1982.
J.
Beyer.
Grønning-Nielsen.
Arne Holm.
P.F.
Jensen.
Ansgar Sørensen.
