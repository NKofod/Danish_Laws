Bekendtgørelse om adgang til ydelser efter sundhedsloven for personer uden opholdstilladelse fordrevet fra Ukraine I medfør af § 8, stk. 2, i sundhedsloven, jf. lovbekendtgørelse nr. 210 af 27. januar 2022, fastsættes:
 § 1. Personer, der er fordrevet fra Ukraine, som har indgivet ansøgning om opholdstilladelse efter lov om midlertidig opholdstilladelse til personer, der er fordrevet fra Ukraine, og som ikke er omfattet af kapitel 4 i denne lov eller udlændingelovens § 42 a, har ret til nødvendige sundhedsmæssige ydelser svarende til de ydelser, som personer omfattet af kapitel 4 i lov om midlertidig opholdstilladelse til personer, der er fordrevet fra Ukraine, eller udlændingelovens § 42 a, har adgang til.
 Stk. 2. Personer omfattet af stk. 1 skal dokumentere deres ret til nødvendige sundhedsmæssige ydelser.
 Stk. 3. Den behandlende autoriserede sundhedsperson foretager vurderingen af, hvorvidt den sundhedsmæssige ydelse er nødvendig.
 § 2. Regionsrådet yder tilskud til nødvendige sundhedsmæssige ydelser hos praktiserende tandlæge for personer omfattet af § 1, efter de til enhver tid gældende satser, der er oplistet i bilag 1 til bekendtgørelse nr. 684 af 23. maj 2022 om tilskud til behandling hos praktiserende tandlæge.
 § 3. Bekendtgørelsen træder i kraft den 20. juni 2022.
 Stk. 2. Bekendtgørelse nr. 442 af 9. april 2022 om adgang til ydelser efter sundhedsloven for personer uden opholdstilladelse fordrevet fra Ukraine ophæves.
