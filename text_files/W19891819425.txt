 Da der ikke var enighed mellem ægtefæller, hvor samlivet var ophævet,  

 om overførsel af beløb for medarbejdende ægtefælle vedr. mandens  

 landbrugsejendom, kunne han ikke foretage fradrag herfor.
 A klagede for indkomståret 1986 over, at det af ham selvangivne fradrag  

 for medarbejdende ægtefælle på 114.900 kr. ikke var godkendt af de stedlige  

 skattemyndigheder.
Det var oplyst, at klagerens tidligere ægtefælle havde deltaget i driften  

 af klagerens landbrugsejendom indtil september 1986, hvor samlivet var blevet  

 ophævet.
Det var endvidere oplyst, at klagerens tidligere ægtefælle ikke ved  

 indkomstopgørelsen havde indtægtsført et tilsvarende beløb.
 De stedlige skattemyndigheder havde begrundet afgørelsen med,at det var en  

 betingelse for anvendelse af reglerne om medarbejdende ægtefæller, at  

 ægtefællerne var enige om overførslen, og sådan enighed var ikke til stede  

 her.
 Klagerens repræsentant påstod over for Landsskatteretten, at ansættelsen  

 var ugyldigt foretaget, idet de stedlige skattemyndigheder havde foretaget  

 ændringen med tilbagevirkende kraft, uden at klageren rettidigt var blevet  

 underrettet herom.
 Repræsentanten anførte endvidere, at klageren var berettiget til fradrag  

 for medarbejdende ægtefælle, jf. kildeskattelovens § 37 A, da klagerens  

 tidligere ægtefælle i øvrigt måtte betragtes som medarbejdende ægtefælle i  

 perioden indtil september 1986.
 Da det fremgik af sagens oplysninger, at den påklagede ansættelse var  

 foretaget i overensstemmelse med de i skattestyrelsesloven anførte frister,  

 ligesom der under behandllingen var givet klageren mulighed for at udtale  

 sig, fandt Landsskatteretten ikke, at den påklagede ansættelse var ugyldigt  

 foretaget.
 Landsskatteretten måtte efter det oplyste være enig med de stedlige  

 skattemyndigheder i, at klageren ikke var berettiget til det omhandlede  

 fradrag, idet der ikke mellem ægtefællerne havde hersket enighed om den  

 pågældende indkomstoverførsel.
 Den påklagede ansættelse blev herefter stadfæstet.
 LV 1988, B 1.4.
