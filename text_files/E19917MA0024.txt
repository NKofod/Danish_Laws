Momsnævnet har stadfæstet skatteministerens afgørelse om, at  

 pensionskassers og forsikringsselskabers pensionskasseadministration med  

 undtagelse af formueforvaltning, er omfattet af momspligten.
Nævnet lagde ved  

 afgørelsen vægt på, at pensionskasseadministration, bortset fra  

 formueforvaltning, efter nævnets opfattelse ikke kunne anses for omfattet af  

 6. momsdirektivs fritagelsesbestemmelse for forsikringsvirksomhed.
 Nævnet lagde vægt på, at Finansrådet ikke fandt, at administrative ydelse,  

 som en pensionskasse eller et forsikringsselskab udfører for en  

 pensionskasse, omfattes af begrebet "forsikringsvirksomhed" efter  

 lov om forsikringsvirksomhed, når der ikke samtidig er tale om overtagelse af  

 forsikringsrisikoen.
 I øvrigt lagde nævnet vægt på, at erhvervsmæssig administration af/for  

 andre virksomheder - dog ikke fast ejendom - anses for momspligtig  

 virksomhed.
 Om opdeling af vederlaget af hensyn til momsundtagelsen for  

 formueforvaltning bemærkede nævnet, at man tidligere vedrørende sådanne  

 samlede ydelser har truffet afgørelse om, at hvis der ikke kan foretages en  

 opdeling, skal der betales moms af hele ydelsen.
 Med henblik på momsberigtigelse af pensionskassers og  

 forsikringsselskabers salg af administrationsydelser har styrelsen anmodet  

 branchen om at komme med forslag til, hvorledes virksomheder, der har  

 totaladministration med både pensionskasseadministration og  

 formueforvaltning, kan opsplitte deres aktiviteter.
 Skatteministeriet, Departementet, har i tilslutning til nævnets afgørelse  

 oplyst, at en ændring af "afsmitningsreglen" i momslovens § 11,  

 stk. 1, er på ministeriets lovprogram for 1991/1992. Det er hensigten at  

 foreslå reglen ophævet fra den 1. januar 1991 for tjenesteydelser, bl.a. i  

 relation til den finansielle sektor.
 I denne forbindelse er Pensionskasserådets og Assurandør-Societetets  

 medlemmer af departementet blevet anmodet om indtil videre at foretage  

 særskilt angivelse af "afsmitningsmoms", når en pensionskasse eller  

 et forsikringsselskab administrerer "fremmede" pensionskasser.  

 Samtidig er det tilkendegivet, at beløbene indtil videre ikke vil blive  

 opkrævet.
 Se også TSS.1315 samt TSS.1341.
