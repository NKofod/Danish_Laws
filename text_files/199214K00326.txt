Nr BTL 326 Betænkning over Forslag til lov om arbejdsmarkedsfonde   

 Nr L 326 1992-93, 1. samling Afgivet af Arbejdsmarkedsudvalget Afgivet: 19930617 Udvalget har behandlet lovforslaget i en række møder og har herunder  

 stillet spørgsmål til finansministeren, som denne har besvaret dels  

 skriftligt, dels i samråd.
Nogle af udvalgets spørgsmål og finansministerens  

 svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Advokatrådet, Det Danske Advokatsamfund, Assurandør-Socieetetet, Byggeriets Arbejdsgivere, Dansk Familielandbrug, Dansk Industri, De Danske Landboforeninger, Erhvervenes Skattesekretariat, Finansrådet, Foreningen af Statsautoriserede Revisorer og FTF.
 Der er af finansministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de stillede  

 ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag uanset, at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af forslagene har partierne  

 ved tidligere lejligheder selv fremlagt, men i helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se forslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Mindretallet stemmer imod regeringens såkaldte arbejdsmarkedsreform, da  

 der ikke er tale om nogen reform.
Det er en videreførelse af en  

 arbejdsmarkedspolitik, som har bidraget stærkt til at skabe de strukturelle  

 problemer på det danske arbejdsmarked, der er en medvirkende årsag til, at  

 ledigheden permanent har været helt uacceptabelt høj i en årrække.
 Regeringens udspil trækker i den helt forkerte retning: Dagpengeniveauet  

 er alt for højt, og varigheden på over 9 år med mulighed for forlængelse er  

 helt uacceptabel.
 Uafhængige eksperter har gentagne gange påpeget, at dagpengeydelserne og  

 den lange dagpengeperiode skal ændres for at nedbringe strukturledigheden.
Mindretallet er enig med den nye vismand, professor Torben Andersen, der i  

 Arbejdsgiveren 8. juni 1993 skriver: »På ydelsessiden indebærer de  

 fremlagte lovforslag så godt som ingen realitetsændringer i forhold til det  

 hidtil gældende system.
Med uændrede dagpengeydelser videreføres således de  

 impulser, der udgår fra dagpengesystemet til sammenpresning af lønstrukturen.  

 Dette har negative konsekvenser for beskæftigelsen og for fordelingen af  

 denne.« Sådan som bruttoskatten er udformet, er det blevet en generel ekstraskat,  

 som mindretallet på enhver måde må tage afstand fra.
 Mindretallet beklager også, at tanken om en decentral  

 arbejdsmarkedspolitik reelt er indholdsløs, når op imod 10 af de 12  

 milliarder kr. bruges centralt.
Selv om regeringen har taget nogle elementer fra KV-regeringens planer til  

 en reform af arbejdsmarkedet, har den desværre gjort dette ved at sætte dem  

 ind i en sammenhæng, som ikke skaber den nødvendige dynamik, der er  

 forudsætningen for varig fremgang i beskæftigelsen.
I værste fald kan dens  

 kortsigtede løsninger stille sig i vejen for den langsigtede forbedring og  

 dermed gøre ondt værre.
 Mindretallet frygter, at flere af regeringens elementer vil bidrage til at  

 forlænge den eksisterende arbejdsløshedskø.
 Mindretallet vil derfor stemme imod regeringens forslag og i stedet  

 arbejde videre for en egentlig reform af arbejdsmarkedet og fortsat tage de  

 nødvendige initiativer til en langsigtet forbedring.
 Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
Mindretallet mener ikke, at dette lovforslag er godt.
Selve ideen med at  

 oprette fondene har mindretallet intet imod.
Men ser man på, hvordan  

 fordelingen er, på hvem og hvornår der skal betales til fondene, så siger SF  

 fra.
Arbejdsgiverne kommer ikke til at betale en krone før tidligst i 1997, og  

 efter lovforslagets l. behandling er det vel tvivlsomt, om de kommer til at  

 betale noget overhovedet.
Derimod skal arbejdstagerne betale rigeligt.
Statens ansvar for arbejdsløsheden hænger sammen med, at staten skal  

 medbidrage til dagpengefinansieringen.
SF mener, at staten mindst skal  

 fastholdes på halvdelen af bidragene for at blive fastholdt på dette  

 medansvar for arbejdsløsheden.
 Af ovenstående grunde, samt fordi mindretallet ikke har kunnet få den  

 fornødne indflydelse på, hvordan pengene til aktivering skal bruges,  

 indstiller mindretallet lovforslaget til forkastelse.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
 På arbejdsmarkedsområdet lægges der nu op til ikke mindre end 3 fonde for  

 at styre henholdsvis dagpenge, aktivering og sygedagpenge.
 At dette vil medføre et nyt overvældende bureaukratisk system nævnes blot  

 for fuldstændighedens skyld.
 Tiden burde efter Fremskridtspartiets opfattelse være inde til en delvis  

 privatisering af dagpengesystemet f.eks. gennem forsikringsordninger.
 Dette lægger lovforslaget på ingen måde op til, men derimod foreslås en  

 cementering af et offentligt dagpengesystem, hvor bruttoskatten bruges som  

 forklaring på, at det offentlige gradvis træder ud af bl.a. dagpengesystemet.
 Erhvervslivets økonomiske rolle bliver også ganske stor, idet der gradvis  

 indføres store afgifter på erhvervslivet.
 Dette hænger dårligt sammen med regeringens gentagne udtalelser om, at  

 erhvervslivets konkurrenceevne skal forbedres.
 Dette lovforslag lægger op til det stik modsatte, og de øgede omkostninger  

 for erhvervslivet fører helt givet til flere virksomhedslukninger og dermed  

 flere arbejdsløse.
 ÆndringsforslagAf finansministeren , tiltrådt af et flertal  

 (S, CD, RV og KRF):
 Til § 5 1) I stk. 1 indsættes efter 2. pkt. som nyt punktum:
»Bidragssatserne fastsættes i procent med 1 decimal.« 2) I stk. 2, stk. 3 og stk. 4 ændres »stk.  

 5« til: »stk. 6«.
 Til § 6 3) Paragraffen affattes således:
»§ 6. Behovet for regulering af satserne for de øremærkede  

 arbejdsmarkedsbidrag beregnes een gang om året.
Beregningerne optages i  

 finanslovens anmærkninger til paragraffen for arbejdsmarkedsfondene.
Den  

 beregnede regulering af satserne indgår i den årlige fastsættelse af  

 bidragssatserne for det kommende finansår, jf. § 5, stk. 1.
Stk. 2. Reguleringsbehovet for den enkelte fond beregnes på  

 grundlag af forskellen mellem a) fondens budgetterede indtægter i det kommende finansår fra øremærkede  

 arbejdsmarkedsbidrag beregnet med det foregående finansårs bidragssatser  

 tillagt fondens andre indtægter, herunder en beregnet overførsel fra staten  

 svarende til det foregående finansårs budgetterede overførsel til fonden  

 opregnet med 2 pct. tillagt eller fratrukket tilpasningsprocenten for det  

 pågældende finansår, jf. lov om en satsreguleringsprocent, og b) fondens budgetterede udgifter i det kommende finansår.
 Stk. 3. Reguleringsbehovet dækkes således, jf. dog stk. 4-6:
a) En tredjedel gennem ændringer af satsen for lønmodtagerbidraget og de  

 selvstændige erhvervsdrivendes bidrag, således at bidragssatsen forhøjes,  

 hvis reguleringsbehovet er positivt, og nedsættes, hvis reguleringsbehovet er  

 negativt, b) en tredjedel gennem ændringer af satsen for arbejdsgiverbidraget,  

 således at bidragssatsen forhøjes, hvis reguleringsbehovet er positivt, og  

 nedsættes, hvis reguleringsbehovet er negativt, og c) en tredjedel ved ændringer af statens overførsel til fonden, således at  

 overførslen forhøjes, hvis reguleringsbehovet er positivt, og nedsættes, hvis  

 reguleringsbehovet er negativt.
Stk. 4. Hvis beregningen i henhold til stk. 3 medfører, at satsen  

 for lønmodtagernes og de selvstændige erhvervsdrivendes bidrag eller for  

 arbejdsgivernes bidrag skal være negativ, sættes satsen til nul for det  

 pågældende finansår.
Den del af reguleringsbehovet, som på grund heraf ikke  

 bliver fordelt, anvendes med halvdelen til at nedsætte satsen for det eller  

 de øvrige bidrag og med halvdelen til at nedsætte statens overførsel.
Stk. 5. Hvis beregningen i henhold til stk. 3 medfører, at satsen  

 for arbejdsgiverbidraget til en af fondene skal være større end nul for  

 finansåret 1995 eller finansåret 1996, sættes arbejdsgiverbidraget til nul  

 for det pågældende finansår.
Den del af reguleringsbehovet, som på grund  

 heraf ikke bliver fordelt, dækkes med halvdelen ved at forhøje lønmodtagernes  

 og de selvstændige erhvervsdrivendes bidrag og med halvdelen ved at forhøje  

 statens overførsel.
Stk. 6. For Dagpengefonden kan regulering af bidragssatserne  

 tidligst ske for det finansår, hvor der i henhold til budgettet ikke er behov  

 for overførsler fra staten til fonden, og ellers første gang for finansåret  

 1997. For Aktiveringsfonden og for Sygedagpengefonden kan regulering af  

 bidragssatserne ske første gang for finansåret 1995.« Til § 8 4) I stk. 1, litra a, indsættes efter  

 »penge«: », bortset fra vederlag som nævnt i stk. 2,».
 5) Efter stk. 1 indsættes som nyt stykke:
»Stk. 2. Vederlag, der erhverves ved arbejde udført om bord  

 på et dansk skib, der er registreret i Dansk Internationalt Skibsregister,  

 medregnes ikke til bidragsgrundlaget.« Til § 9 6) I stk. 1 indsættes efter »§ 8,»:  

 »stk. 1,».
 Til § 10 7) I stk. 1 indsættes efter 1. pkt. som nyt  

 punktum:
»I samme omfang som der fremføres negativ personlig indkomst til  

 fradrag i den selvstændige erhvervsdrivendes personlige indkomst efter  

 personskattelovens § 13, stk. 3 og 4, kan beløbet fradrages i  

 bidragsgrundlaget.« 8) I stk. 2 indsættes efter 1. pkt. som nye punktummer:
»Hævninger af opsparet overskud i medfør af virksomhedsskattelovens §  

 13, stk. 1, indgår dog ikke i bidragsgrundlaget som opgjort efter 1. pkt.  

 Stk. 1, 3. pkt., finder tilsvarende anvendelse.« Til § 11 9) I stk. 1, stk. 5, stk. 6 og  

stk. 9, indsættes efter »§ 8,»: »stk. 1,».
 10) I stk. 5 indsættes efter 2. pkt. som nyt punktum:
»Skatteministeren bemyndiges til at fastsætte regler om, at de  

 statslige told- og skattemyndigheder kan give den bidragspligtige oplysning  

 om bidragets størrelse af indbetalinger til Arbejdsmarkedets  

 Tillægspension.« Til § 12 11) Stk. 1, 1. pkt., affattes således:
»For personer omfattet af § 10 opkræves der i et kalenderår løbende  

 foreløbige arbejdsmarkedsbidrag.« Til § 13 12) Stk. 2 affattes således:
»Stk. 2. Pensionskasser m.v. som nævnt i § 11, stk. 5,  

 indbetaler de forventede bidrag for kalenderåret af pensionsindbetalinger den  

 10. december.
Indbetaling sker til de statslige told- og skattemyndigheder.  

 Pensionskasser m.v. skal senest den 1. april i året efter udløbet af  

 kalenderåret indbetale de endelige arbejdsmarkedsbidrag dog med modregning af  

 de foreløbige arbejdsmarkedsbidrag efter 1. pkt.
Overskydende bidrag  

 indbetales til de statslige told- og skattemyndigheder, der tillige forestår  

 eventuel tilbagebetaling af for meget betalt bidrag.
Finansministeren kan  

 efter forhandling med skatteministeren fastsatte de nærmere regler til  

 gennemførelse af reglerne i dette stykke.« Til § 21 13) Efter »oplysningspligt over for de statslige  

 told- og skattemyndigheder,» indsættes: »de statslige told- og  

 skattemyndigheders oplysningspligt over for de bidragspligtige,».
 Til § 22 14) Stk. 3, 2. pkt. , affattes således:
»For bidragspligtige, hvis indkomstår 1994 er startet før den 1. juli  

 1993, udgør bidraget dog kun 1/12 af det for indkomståret 1994 beregnede  

 bidrag for hver måned fra den 1. juli 1993 at regne og indtil indkomstårets  

 udløb.« 15) Efter stk. 4 indsættes som nyt stykke:
»Stk. 5. Bestemmelsen i § 10, stk. 1, 2. pkt., om fremførsel  

 af underskud til fradrag i bidragsgrundlag finder anvendelse for underskud,  

 der opstår i indkomståret 1994 eller senere.« Til § 23 16) Stk. 3, 1. pkt., affattes således:
»Lønmodtagerbidrag vedrørende 1994 opkræves efter de hidtil gældende  

 regler på grundlag af ATP-restancer vedrørende tiden før den 1. januar 1994,  

 som modtages i perioden 23. februar 1994-22. februar 1995.« 17) I stk. 3, 2. pkt., ændres »1. januar« til:  

 »1. juli«.
 18) Stk. 3, sidste pkt. udgår.
 19) Efter stk. 3 indsættes som nye stykker:
 »Stk. 4. Arbejdsministeren kan fastsætte nærmere regler om  

 beregning, opkrævning og betaling af lønmodtagerbidrag på grundlag af  

 ATP-restancer.
 Stk. 5. Hypotekbanken kan med tillæg af påløbne renter og  

 omkostninger inddrive skyldige beløb efter stk. 3 samt ubetalte arbejdsgiver-  

 og lønmodtagerbidrag efter de indtil 1. januar 1988 gældende regler ved  

 udpantning og ved indeholdelse i løn m.v. hos den pågældende efter reglerne  

 om inddrivelse af personlige skatter i kildeskatteloven.
 Stk. 6. Finansministeren kan fastsætte nærmere regler om  

 fremgangsmåden i forbindelse med lønindeholdelsen.
Stk. 7. Hypotekbanken kan indhente de oplysninger hos  

 skattemyndigheder og andre offentlige myndigheder om den pågældende, der er  

 nødvendige for at varetage inddrivelsen af skyldige beløb efter stk. 4,  

 herunder oplysninger om indkomst- og formueforhold.« Bemærkninger Til nr. 1 Med ændringsforslaget præciseres, at satserne for de øremærkede  

 arbejdsmarkedsbidrag fastsættes med 1 decimal.
 Til nr. 2 Den ændrede henvisning er en følge af det stillede  

 ændringsforslag til § 6.
Til nr. 3 Med ændringsforslaget forenkles reglerne for regulering af  

 satserne for de øremærkede arbejdsmarkedsbidrag.
Endvidere medfører  

 ændringsforslaget, at arbejdsgiverne tidligst kan komme til at betale bidrag  

 i 1997.
Forenklingen består i, at beregningsperioden vil være 1-årig for alle tre  

 fonde efter ændringsforslaget, mens der oprindeligt var foreslået en 2-årig  

 beregningsperiode for Dagpengefonden og en 1-årig beregningsperiode for  

 Aktiveringsfonden og Sygedagpengefonden.
Den 2-årige beregningsperiode for  

 Dagpengefonden var begrundet i hensynet til, at satserne skulle være kendt  

 forud for overenskomstforhandlingerne og skulle gælde i hele  

 overenskomstperioden.
Herved ville der imidlertid gå meget lang tid fra  

 indgåelsen af overenskomsterne til den følgende regulering af  

 bidragssatserne, hvilket kunne svække den positive indvirkning på  

 arbejdsmarkedet af parternes medfinansiering af udgiftsudviklingen.
Hensynet til virksomhedernes konkurrenceevne sikres i stedet ved, at  

 arbejdsgiverne tidligst vil kunne betale bidrag fra 1997. Det gælder for alle  

 tre fonde.
I det oprindelige forslag kunne arbejdsgiverne komme til at betale  

 bidrag til Aktiveringsfonden og til Sygedagpengefonden allerede fra 1995 og  

 til Dagpengefonden fra det tidspunkt, hvor staten ikke længere bidrog til  

 fondens finansiering.
 Efter ændringsforslaget vil der for 1997 og 1998 kunne ske regulering af  

 arbejdsgivernes bidragssatser, som i § 5, stk. 2, litra b, er fastsat til 0,3  

 pct. i 1997 og 0,6 pct. i 1998.
 For lønmodtagerne og de selvstændige erhvervsdrivende bevirker  

 ændringsforslaget, at bidragssatsen til Dagpengefonden kan reguleres allerede  

 fra 1997, mens den i det oprindelige forslag tidligst kunne reguleres fra det  

 tidspunkt, hvor staten ikke længere bidrog til finansiering af fonden.  

 Vedrørende regulering af lønmodtagernes og de selvstændige erhvervsdrivendes  

 bidragssatser til de to øvrige fonde er der ikke foreslået ændringer.
Tredjedelsreguleringen bevares, men reglerne er præciseret.
Arbejdsgiverne  

 deltager dog først i tredjedelsreguleringen fra 1997. Det er præciseret, at  

 der skal ske todeling af reguleringsbeløbet, såfremt lønmodtagerne eller  

 arbejdsgiverne ikke deltager i reguleringen på grund af reglen om, at  

 negative bidrag ikke kan forekomme.
Endvidere er det præciseret, at  

 beregningerne af reguleringen af bidragssatserne optages på finansloven i  

 anmærkningerne til arbejdsmarkedsfondene.
 Til nr. 4 og 5 I kildeskattelovens § 48 D og ligningslovens § 33 C findes  

 bestemmelser om skattefrihed for lønindkomst erhvervet ved tjeneste om bord  

 på et dansk skib indregistreret i Dansk Internationalt Skibsregister.
 Disse bestemmelser er indsat for at sikre dansk skibsfarts  

 konkurrenceevne.
 Da pligt til at betale arbejdsmarkedsbidrag af indtægt erhvervet om bord  

 på danske skibe under DIS-ordningen, som påpeget af Danmarks Rederiforening i  

 en henvendelse af 11. juni 1993, vil kunne svække dansk skibsfarts  

 konkurrenceevne, foreslås det, at vederlag, der erhverves ved arbejde udført  

 om bord på et dansk DIS-skib, tilsvarende ikke skal medregnes i  

 bidragsgrundlaget.
 Til nr. 6 og 9 Ændringen er en følge af indsættelsen af nyt stk. 2 i § 8.
 Til nr. 7, 8 og 15 Ændringsforslagene går ud på, at der ved opgørelsen af  

 bidragsgrundlaget for arbejdsmarkedsbidraget for selvstændige  

 erhvervsdrivende skal tages hensyn til underskud, der efter reglerne i  

 personskatteloven og virksomhedsskatteloven kan fremføres til fradrag i  

 personlig indkomst/virksomhedsoverskud.
For selvstændige erhvervsdrivende, der beskattes efter personskattelovens  

 regler (uden anvendelse af kapitalafkastordning), og for selvstændige  

 erhvervsdrivende, der anvender kapitalafkastordningen, opgøres  

 bidragsgrundlaget herefter som personlig indkomst vedrørende selvstændig  

 erhvervsvirksomhed med fradrag af et beløb svarende til negativ personlig  

 indkomst, der er fremført til fradrag i den selvstændige erhvervsdrivendes  

 personlige indkomst efter personskattelovens § 13, stk. 3 eller stk. 4. Det  

 gælder såvel personlig indkomst hidrørende fra virksomhedsindkomst som fra  

 f.eks. lønindkomst.
Bidrag, der er indeholdt i lønindkomst, ændres dog ikke.  

 Fradraget som følge af underskudsfremførslen får derfor alene betydning for  

 bidragsgrundlaget for selvstændig erhvervsvirksomhed.
Bidragsgrundlaget kan  

 dog ikke nedsættes til mindre end nul.
Beløb, der er modregnet i  

 kapitalindkomst eller hos ægtefællen, kan ikke fradrages i bidragsgrundlaget.
For selvstændige erhvervsdrivende, der anvender virksomhedsordningen,  

 opgøres bidragsgrundlaget herefter som summen af de overførsler, der sker fra  

 virksomheden til den skattepligtiges personlige indkomst med undtagelse af  

 tvangshævninger efter virksomhedsskattelovens § 13, stk. 1. Det vil sige  

 hævninger af årets overskud og af opsparet overskud.
Tvangshævninger som  

 følge af modregning af underskud i opsparet overskud, jf.  

 virksomhedsskattelovens § 13, stk. 1, indgår herefter ikke i  

 bidragsgrundlaget.
Underskud kan kun fremføres til modregning i bidragsgrundlag vedrørende  

 selvstændig erhvervsvirksomhed.
Har den skattepligtige f.eks. lønindkomst ved  

 siden af sin virksomhed, kan underskuddet fra virksomheden ikke modregnes i  

 bidragsgrundlaget hidrørende fra lønmodtagerindkomsten.
 Forslaget har virkning fra og med indkomståret 1994, jf.  

 ikrafttrædelsesbestemmelsens § 22, stk.3.
 For selvstændige erhvervsdrivende, der beskattes efter personskattelovens  

 regler (uden anvendelse af kapitalafkastordning), og for selvstændige  

 erhvervsdrivende, der anvender kapitalafkastordningen, finder reglen om  

 adgang til fremførsel af underskud i bidragsgrundlaget først anvendelse for  

 underskud, der opstår i indkomståret 1994 eller senere.
For selvstændige erhvervsdrivende, der anvender virksomhedsordningen, vil  

 virksomhedsunderskud fra før indkomståret 1994 kunne fremføres i  

 bidragsgrundlaget.
Dette skyldes det forhold, at virksomhedsskattelovens §  

 13, stk. 4, bestemmer, at resterende underskud fra tidligere år skal  

 modregnes i årets overskud før beregning af kapitalafkast.
Dette modsvares  

 af, at opsparet overskud fra før 1994 indgår i bidragsgrundlaget, når  

 overskuddet hæves.
 Engangsudgifterne til edb som følge af ændringsforslaget er på i alt 1,1  

 mio. kr. fordelt med 850.000 kr. i 1993 og 250.000 kr. i 1994.
 Driftsudgifterne til edb forøges med 100.000 kr. om året.
 Til nr. 10 Efter lovforslagets § 11, stk. 5, skal pensionsinstitutter for  

 hvert kalenderår give oplysning til den bidragspligtige om bidragenes  

 størrelse for året.
 Det foreslås, at skatteministeren bemyndiges til at fastsætte regler om,  

 at de statslige told- og skattemyndigheder kan give den bidragspligtige  

 oplysning om bidragets størrelse af indbetalinger til Arbejdsmarkedets  

 Tillægspension.
Begrundelsen herfor er, at ATP's omkostninger i forbindelse med  

 oplysningspligten ikke står i et rimeligt forhold til størrelsen af de beløb,  

 som ATP skal give oplysning om.
Selve ATP-bidraget oplyses i forvejen på  

 årsopgørelsen.
 Til nr. 11 De foreløbige arbejdsmarkedsbidrag opkræves på samme måde som  

 opkrævning af B-skatter fra selvstændige erhvervsdrivende og opkræves sammen  

 med B-skatterne.
 Det præciseres med ændringsforslaget, at perioden for acontoopkrævning af  

 arbejdsmarkedsbidrag også er kalenderåret.
 Til nr. 12 Opgaven med at beregne og opkræve arbejdsmarkedsbidrag af  

 pensionsindbetalinger er en ny opgave, som pålægges pensions- og  

 forsikringsselskaber.
 Som kompensation for det administrative merarbejde, pensionskasser m.v.  

 herved påføres, foreslås det at ændre opkrævningen, således at denne sker een  

 gang årligt, idet de pågældende dog den 10. december i kalenderåret skal  

 foretage en acontoindbetaling af årets forventede bidrag.
 Til nr. 13 Skatteministeren bemyndiges efter ændringsforslaget til at  

 fastsætte regler om, at de statslige told- og skattemyndigheder kan give den  

 bidragspligtige oplysning om arbejdsmarkedsbidragets størrelse, herunder om  

 fordelingen af bidraget på de 3 arbejdsmarkedsfonde.
 Til nr. 14 Efter ændringsforslaget skal bidragspligtige, hvis indkomstår  

 1994 er startet før 1. juli 1993, kun betale en forholdsmæssig del af  

 bidraget for 1994. Bidraget skal betales for det antal måneder af  

 indkomståret, der er fra den 1. juli 1993 og frem til udløbet af indkomståret  

 1994.
Til nr. 16-18 Ændringsforslagene, der er udarbejdet i nært samarbejde med  

 ATP-huset, præciserer, at lønmodtagerbidrag vedrørende 1994, der er i  

 restance, beregnes på grundlag af ATP-restancer vedrørende tiden før den 1.  

 januar 1994, som modtages i perioden 23. februar 1994 - 22. februar 1995.  

 ATP-restancer modtaget efter den 22. februar 1995 vil ikke danne grundlag for  

 beregning og opkrævning af AUD-bidragsrestancer.
Endvidere er det fundet  

 hensigtsmæssigt at forskyde ATP's overdragelse af restancer til Hypotekbanken  

 med et halvt år til den 1. juli 1995.
 Til nr. 19 Ændringsforslaget betyder, at der skabes hjemmel til at  

 fastsætte nærmere regler om beregning, opkrævning og betaling af restante  

 AUD-lønmodtagerbidrag på grundlag af ATP-restancer, jf. stk. 3.
Ændringsforslaget indebærer endvidere, at den hidtidige hjemmel i  

 AUD-lovens § 5, stk. 8-10, til udpantning og lønindeholdelse i forbindelse  

 med inddrivelsen af skyldige arbejdsgiverbidrag efter de regler, der var  

 gældende indtil 1. januar 1988, videreføres, uanset loven ophæves.
Samtidig  

 foreslås det, at hjemmelen til tillige at foretage lønindeholdelse for  

 skyldige lønmodtagerbidrag efter de dagældende regler præciseres.  

 Inddrivelsen sker hos den arbejdsgiver, der skulle have tilbageholdt og  

 afregnet lønmodtagerens bidrag ved lønudbetalingen.
Disse fordringer udgør  

 pr. 1. maj 1993 i alt ca. 18 mio. kr., som fortsat søges inddrevet af  

 Hypotekbanken.
Endvidere tilvejebringes hjemmel for, at Hypotekbanken kan indhente  

 økonomiske oplysninger om debitorerne hos told- og skattemyndighederne.
En  

 sådan adgang er et væsentligt led i inddrivelsesarbejdet, dels ved  

 fastsættelse af afviklingsordninger og lign., dels som forudsætning for  

 udstedelse af pålæg om lønindeholdelse.
Ifølge ændringsforslaget bemyndiges finansministeren til at fastsætte  

 nærmere regler om fremgangsmåden ved lønindeholdelse.
Bemyndigelsen vil blive  

 udnyttet til at fastsætte regler om bl.a. løbende indbetalinger fra den  

 indeholdelsespligtige og underretningspligt for såvel den  

 indeholdelsespligtige som skyldneren om skyldnerens arbejdsmæssige og  

 økonomiske forhold af betydning for indeholdelsen.
 Kildeskattelovens regler om fortrinsret for skatterestancer vil ikke blive  

 berørt af forslaget, og lønindeholdelseskrav vedrørende bidragsydelser vil  

 også fortsat blive fyldestgjort efter skattekrav, men forud for krav i  

 henhold til dette forslag.
Bakholt (S) Ole Vagn Christensen (S) Poul Erik Dyrlund (S) Hans Jørgen  

 Jensen (S) fmd.
Lone Møller (S) Klaus Hækkerup (S) Lilli Gyldenkilde  

 (SF) nfmd.
Aage Frandsen (SF) Svend Aage Jensen (CD) Per Stig Møller  

 (KF) Kai Dige Bach (KF) Charlotte Antonsen (V) Helge Sander (V) Bertel  

 Haarder (V) Poul Nødgaard (FP) Inger Marie Bruun-Vierø (RV) Glønborg  

 (KRF) Bilag Nogle af udvalgets spørgsmål til finansministeren og dennes svar herpå Spørgsmål 3:
»Betaler arbejdsgiverne i dag arbejdsmarkedsafgift til dagpenge ud  

 over de 3 pct. af momsen, der konteres som arbejdsmarkedsafgift?» Svar:
Ved omlægningen af arbejdsgiverafgifterne i 1987 bortfaldt arbejdsgivernes  

 bidrag til arbejdsløshedsforsikringen og AUD udformet som et beløb pr.  

 fuldtidsbeskæftiget.
Arbejdsgivernes bidrag til arbejdsløshedsforsikringen  

 udgjorde indtil 1987 12 gange dagpengesatsen pr. fuldtidsbeskæftiget.
I  

 stedet er siden overført en andel af statens indtægter fra tillægsmoms og  

 lønsumsafgift beregnet på en sådan måde, at overførslen svarer til bidragene  

 opgjort efter principperne fra før 1988.
 Det er således ikke hele provenuet af tillægsmomsen på 3 pct., der har  

 været overført som arbejdsgivernes bidrag, men kun en andel heraf, og dette  

 princip forudsættes videreført uændret.
Arbejdsgiverne bidrager i dag ikke til dagpengene over finansloven ud over  

 andelen af tillægsmoms og lønsumsafgift.
Arbejdsgiverne medvirker imidlertid  

 uden for finansloven til finansieringen af dagpengeudgifter, idet de  

 finansierer udgifterne til den første ledighedsdag og - fra 1. juni 1993 -  

 også den anden ledighedsdag.
 Spørgsmål 13:
»Hvorledes vil regeringen sikre at kunne leve op til garantien om, at  

 den disponible indkomst efter beskatning af pensionsindkomster på  

 udbetalingstidspunktet opretholdes?» Svar:
Skattereformen medfører en kraftig reduktion af beskatningen af  

 pensionsindkomst. Årsagen er, at indkomstskatten reduceres, hvilket kommer  

 pensionsindkomster til gode.
For erhvervsaktive opvejer  

 arbejdsmarkedsbidragene delvist dette, men der opkræves ikke  

 arbejdsmarkedsbidrag til pensionsindkomster.
 Der opkræves heller ikke arbejdsmarkedsbidrag af allerede opsparede  

 pensionskonti, jf. besvarelsen af spørgsmål 7.
 Spørgsmål 17:
»Hvor stort et fald i ledigheden skal der ske, før statens bidrag til  

 dagpengefonden ophører og arbejdsmarkedsbidraget for personer og virksomheder  

 falder?» Svar:
 Udgifterne til dagpenge skal falde med 26,6 mia. kr. i 1994, såfremt  

 staten ikke skal bidrage til Dagpengefonden, jf. tabel 1. Dette svarer  

 til et fald i ledigheden på ca. 200.000 forsikrede.
Tabel 1. Dagpengeudgifter og ledighed uden statslig medfinansiering  

 til Dagpengefonden Note: Beregningsteknisk er der forudsat uændrede dagpengeudgifter.
I 1998  

 skal ledigheden reduceres med 48.000 personer, for at Dagpengefondens  

 udgifter fuldt ud finansieres af lønmodtagere, selvstændige og arbejdsgivere.  

 Der er tale om skøn på samme grundlag som i bemærkningerne til lovforslaget.
 Spørgsmål 22:
»Udvalget anmoder om ministerens kommentar til vedlagte artikel i  

 Berlingske Tidende den 8. juni 1993 omhandlende tilsagnsordningerne, som ved  

 indførelse af bruttoskatten kommer til at forøge erhvervslivets  

 pensionsomkostninger.
For SAS« vedkommende bliver beløbet 30-40 mio. kr.  

 ekstra pr. år.
Det ønskes samtidig oplyst, hvor stort det samlede ekstrabeløb for dansk  

 erhvervsliv skønnes at blive.' Svar:
I artiklen gøres rede for det forhold, at SAS har afgivet tilsagn til  

 medarbejdere om, at de som pension vil modtage en vis fast procentdel af  

 lønnen.
Eftersom SAS' indbetalinger til pensionsordningerne belægges med  

 arbejdsmarkedsbidrag, må indbetalingerne forhøjes, hvis den opsparede kapitel  

 fortsat skal være tilstrækkelig til at honorere tilsagnene.
Jeg er opmærksom på det problem, der rejses i artiklen.
Finansministeren  

 er selv arbejdsgiver for de statslige tjenestemænd.  

 Tjenestemandspensionsordningen er en tilsagnsordning, hvor det rejste problem  

 har foreligget.
På tjenestemandsområdet vil problemet være løst, hvis Folketinget vedtager  

 lovforslag nr. 312 (lov om ændring af lov om tjenestemandspension m.v.;  

 ophævelse af regler om samordningsfradrag og tilpasning til skattereform og  

 arbejdsmarkedsbidrag). I lovforslaget foreslås en tilpasning af  

 tjenestemandspensionstilsagnet, så der tages hensyn til  

 arbejdsmarkedsbidraget i en balanceret løsning.
Samtidig afskaffes  

 samordningsfradraget.
Lovforslaget er fremsat efter drøftelser, jeg har haft med  

 tjenestemændenes organisationer.
På lignende måde vil det være muligt for  

 andre arbejdsgivere med tilsagnsordninger at optage forhandling med de  

 ansatte.
Udgangspunktet for disse forhandlinger må være, at realværdien af  

 tilsagnet holdes uændret.
Eftersom skattereformen har medført en reduktion af  

 beskatningen af pensionsindkomst, vil det være naturligt, at  

 pensionstilsagnet reduceres som procentdel af lønnen.
Herved vil  

 arbejdsgivere som SAS undgå den omkostningsforøgelse, som omtales i artiklen.
Det skønnes, at ud af de op mod 1,5 mio. personer, der har eller i  

 indeværende overenskomstperiode vil få pensionsordninger, hvoraf der skal  

 indbetales arbejdsmarkedsbidrag (ekskl.
ATP), har godt 20.000 personer  

 tilsagnsordninger.
 Spørgsmål 33:
»Hvad er begrundelsen for, at regeringen ønsker at ødelægge/hæmme  

 incitamenterne til opsparing til alderdomsforsørgelse?» Svar:
 Forslaget om, at der skal betales arbejdsmarkedsbidrag af erhvervsmæssig  

 indkomst, herunder den del af lønnen, der anvendes til pensionsopsparing,  

 medfører ikke nogen forringelse af incitamenterne til pensionsopsparing.
 Det bidrag, der betales af pensionsindbetalinger nu, modsvares af, at der  

 ikke skal betales arbejdsmarkedsbidrag ved udbetalingen af pensionen.
 Regeringens forslag sikrer, at den nuværende balance mellem den del af  

 indkomsten, der umiddelbart er til disposition for lønmodtagerne, og den del  

 af indkomsten, der anvendes til sikring af alderdommen, er uændret.
 Spørgsmål 36:
»Betyder Finansministerens hjemmel til at fastsætte nærmere regler om  

 regulering af arbejdsmarkedsbidrag (forslagets paragraf 6, stk. 6), at de i  

 paragraf 5 angivne procenter på grund af regulering kan være større for  

 bidrag til Aktiveringsfonden og Sygedagpengefonden allerede i 1995, og at man  

 derfor i øvrigt kan fastslå, at de i bemærkningerne s. 9 anførte pct.satser  

 for arbejdsmarkedsbidrag skal forstås som uregulerede og derfor f.eks. kan  

 være mere end 6,0 i 1995 og meget mere end 8,6 pct. i 1998?» Svar:
 Nej, det har aldrig været hensigten, at finansministeren skulle kunne  

 ændre satserne uden ny lovgivning, jf. bemærkningerne til lovforslagets  

 paragraf 5. Den i paragraf 6, stk. 6, indeholdte reguleringshjemmel har alene  

 været tænkt som en adgang til at ændre rent tekniske beregningsregler.
 Jeg agter i øvrigt at fremsætte et ændringsforslag, der fjerner paragraf  

 6, stk. 6, da den skønnes at være unødvendig.
 Spørgsmål 37:
»Hvis Finansministeren får den nævnte hjemmel til at regulere  

 arbejdsmarkedsbidragene, omend der naturligvis synes visse begrænsninger,  

 hvordan hænger det så sammen med det i bemærkningerne s. 11 anførte om  

 grundlovens paragraf 43? Hvis man allerede ved lov har fastsat, hvordan man  

 regulerer en skat, hvor megen betydning har det så at fremsætte forslag til  

 reguleringslov?» Svar:
 Jeg henviser til mit svar på spørgsmål 36.
