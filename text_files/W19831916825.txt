 Børnepensionstillæg, der udbetales som en del af en  

 tjenestemandslignende pension, og som henregnes til den pensionsberettigedes  

 skattepligtige indkomst, fandtes at skulle medregnes i beregningen af  

 sygedagpenge efter reglen i § 24, stk. 8 i begk. nr. 500 af 14. september  

 1982 af lov om dagpenge ved sygdom eller fødsel (nu dagpengelovens § 24, stk.  

 9).
 REDEGØRELSE FOR SAGEN:
En lærer modtog sygedagpenge fra 1.april 1981, hvor han var afskediget på  

 grund af sygdom.
Han fik senere tilkendt mellemste invalidepension med  

 virkning fra 1. marts 1981. Han fik endvidere tillagt en  

 tjenestemandslignende pension, hvori der indgik børnepensionstillæg til  

 pensionistens 3 børn.
 Socialudvalget og amtsankenævnet fandt, at børnepensionstillæggene burde  

 medtages ved beregningen af sygedagpenge efter reglen i dagpengelovens § 24,  

 stk. 8.
 Ifølge oplysninger fra pensionskassen var der ikke mulighed for at tildele  

 børnene selvstændig pension, hvorfor børnetillæggene til pågældendes 3 børn  

 indgik som en integreret del af den tjenestemandslignende pension.  

 Socialudvalget oplyste, at den samlede pension blev beskattet hos  

 pensionisten selv.
 LOVGRUNDLAG:
Ifølge den dagældende bestemmelse i dagpengelovens § 24, stk. 8 (nu § 24,  

 stk. 9), nedsættes dagpengene eller refusionen til arbejdsgiveren med det  

 overskydende beløb, hvis dagpengene sammen med andre løbende kontantydelser,  

 der udbetales i anledning af sygefraværet, overstiger den dagpengegivende  

 indtægt.
Ved nedsættelse af dagpengene ses dog bort fra sociale pensioner,  

 offentlig hjælp samt supplement til dagpengene fra faglige sygelønsfonds og  

 lignende til dækning af det aktuelle løntab.
 ANKESTYRELSENS AFGØRELSE:
Ankestyrelsen lagde til grund, at børnepensionstillæggene ifølge  

 pensionsvedtægten ikke blev udbetalt som en særskilt ydelse til børnene, men  

 udgjorde en del af pensionistens pensionsydelser.
Styrelsen måtte endvidere  

 lægge til grund, at børnepensionstillæggene medregnedes til den  

 pensionsberettigedes skattepligtige indkomst.
Børnepensionstillæggene fandtes  

 herefter at skulle medregnes ved beregningen af pågældendes sygedagpenge  

 efter reglen i dagpengelovens § 24, stk. 8.
