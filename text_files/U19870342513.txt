I en kollektiv overenskomst var det bestemt, at uenighed om  

 forståelsen af overneskomsten skulle søges bilagt ved mægling og eventuelt  

 voldgift, og det var tillige bestemt, at dette også gjaldt ved påstand om  

 brud på overenskomsten.
Overenskomsten indeholdt bestemmelser om konflikt og  

 arbejdsstandsning.
Herefter antaget, at en sag rejst af  

 arbejdstagerorganisationen med påstand om, at et lock-out varsel var  

 ugyldigt, var unddraget arbejdsrettens kompetence, hvorfor sagen afvistes.
 Under denne sag har Landsforeningen PROSA for PROSA/DC ved klageskrift af  

 3. juni 1987 indklaget I/S Datacentralen af 1959 for Arbejdsretten med  

 påstand om, at indklagede tilpligtes at anerkende, at det af indklagede den  

 26. maj 1987 over for PROSA fremsatte varsel af lockout er ulovligt.
Indklagede har i svarskrift af 4. juni 1987 nedlagt påstand om sagens  

 afvisning fra Arbejdsretten.
For det tilfælde, at denne påstand ikke kan  

 tages til følge, har indklagede forbeholdt sig at afgive svarskrift  

 vedrørende sagens realitet.
 Klagerne har ved skrivelse af maj 1987 varslet strejke for et antal  

 medlemmer, beskæftiget hos indklagede, til ikrafttræden ved døgnets  

 begyndelse den 9. juni 1987. Indklagede har derefter ved den nævnte skrivelse  

 af 26. maj 1987 varslet lockout for et større antal medlemmer til  

 ikrafttræden den 10. juni 1987. Klagernes indsigelse mod dette varsels  

 lovlighed går ud på, at en stor gruppe af EDB-medarbejdere, der er undtaget  

 fra lockoutvarslet, ifølge et bilag til skrivelsen vil få pålagt at udføre  

 konfliktramt arbejde.
 Det er for Arbejdsretten oplyst, at Statens Forligsmand den 8. juni 1987  

 har udsat de varslede kampskridt ved følgende skrivelse til parterne:
 »I henhold til § 3, stk. 3, i lov om mægling i arbejdsstridigheder  

 bestemmer forligsmanden, at den af PROSA/DC over for I/S Datacentralen af  

 1959 varslede strejke til ikrafttræden den 9. juni 1987 udsættes i 2 uger.
 Samtidig udsættes den af I/S Datacentralen af 1959 over for PROSA/DC  

 varslede lockout til ikrafttræden den 10. juni 1987 i 2 uger, for så vidt  

 lockout'en er lovligt varslet.
De således udsatte arbejdsstandsninger kan herefter tidligst iværksættes  

 på tredjedagen efter, at forligsmanden inden for de 2 uger har erklæret  

 forhandlingerne for afsluttet, eller på tredjedagen efter udløbet af de 2  

 uger.« Arbejdsretten har på parternes begæring domsforhandlet spørgsmålet om  

 Arbejdsrettens kompetence i sagen forlods og særskilt.
Der er ikke mellem parterne indgået nogen hovedaftale.
Parternes  

 overenskomst af 5. september 1985 indeholder i §§ 13 og 14 følgende  

 bestemmelser:
» § 13 Mægling og Voldgift Inden for det område, som denne overenskomst omfatter. kan der, så længe  

 den er gældende, ikke iværksættes arbejdsstandsning.
 Stk. 2.
 Enhver uenighed om forståelsen af denne overenskomst kan af hver af  

 parterne søges bilagt ved mægling, eventuelt med voldgift efter nedenstående  

 regler:
Såfremt en af parterne forlanger det, skal striden søges bilagt ved et  

 mæglingsmøde, der afholdes snarest muligt mellem parterne.
Opnås der ikke ved  

 denne mægling en løsning af striden, kan sagen af hver af parterne henvises  

 til endelig afgørelse ved en voldgiftsret, der består af fire medlemmer,  

 hvoraf 2 vælges af Datacentralen og 2 af foreningen, samt en opmand, der  

 vælges af voldgiftsrettens medlemmer.
Såfremt der ikke opnås enighed om  

 valget af opmanden, anmodes arbejdsrettens formand om at udpege denne.
Stk. 3 Reglerne i stk 2 finder tilsvarende anvendelse ved påstand om brud på  

 denne overenskomst.
§ 14 Opsigelse af overenskomsten Nærværende overenskomst har virkning fra 1. juni 1985 og kan af hver af  

 parterne opsiges med 3 måneders varsel - dog tidligst til den 1. juni 1987.  

 Såfremt overenskomsten opsiges til 1. juni 1987, kan en eventuel ny  

 overenskomst dog få virkning fra 1. april 1987.
Stk. 2 Selv om overenskomsten er opsagt og udløbet, er parterne dog forpligtet  

 til at overholde dens bestemmelser, indtil anden overenskomst er tilvejebragt  

 eller arbejdsstandsning er iværksat i overensstemmelse med reglerne i Stk. 3.
Stk. 3 Er en ny overenskomst ikke afsluttet ved overenskomstens udløb, kan hver  

 af parterne - foreningen kollektivt på sine medlemmers vegne - iværksætte  

 arbejdsstandsning, idet beslutning herom meddeles den anden part ved særlig  

 og anbefalet skrivelse med mindst 2 måneders generelt varsel, gældende fra  

 den 1. i måneden efter meddelelsens fremsendelse.
Det generelle varsel skal efterfølges af et specifikt varsel senest 14  

 dage før arbejdsstandsningens iværksættelse.
Som arbejdsstandsning betragtes  

 strejke, lockout, blokade og boykot.
Stk. 4 Arbejdsstandsning kan ikke omfattes:
a) medlemmer, hvis medvirken ved forhandlingerne er nødvendig for  

 forhandlingernes afslutning og konfliktens ophør, samt b) medlemmer, der er undtaget ved aftale af 2. september 1981 mellem  

 parterne.« Klagerne har i klageskriftet blandt andet anført følgende:
 »Det er klageren bekendt, at indklagede principalt vil nedlægge  

 påstand om afvisning af nærværende sag for Arbejdsretten under anbringende  

 af, at Arbejdsretten ikke er kompetent, jfr. overenskomstens § 13.
 Klageren skal hertil bemærke, at nærværende sag er anlagt i medfør af  

 Arbejdsretslovens § 9, stk. 1, nr. 3.
Bestemmelserne i overenskomstens § 13, stk. 1 og stk. 2, er helt svarende  

 til de almindelige på arbejdsmarkedet kendte for så vidt angår  

 fortolkningstvister.
Som tillæg hertil har parterne i § 13, stk. 3, aftalt,  

 at sager om overenskomstbrud tillige skal behandles ved den faglige  

 voldgiftsret.
Parterne har derimod ikke ved overenskomsten fraveget ovennævnte  

 bestemmelse i Arbejdsretsloven, hvorefter det er Arbejdsretten, der skal tage  

 stilling til lovligheden af konfliktvarsler.« Indklagede har i svarskriftet heroverfor til støtte for  

 afvisningspåstanden blandt andet udtalt:
 »I henhold til overenskomstens § 13, stk. 2 og 3 afgøres spørgsmålet  

 om fortolkningsuoverensstemmelser og påstand om brud på overenskomsten ved  

 faglig voldgift.
 Ifølge arbejdsretslovens § 9, stk. 3, 2. punktum, forudsætter indbringelse  

 af sager for Arbejdsretten i medfør af arbejdsretslovens § 9, stk. 1, nr.  

 1-3, at der ikke i det pågældende overenskomstforhold er indeholdt  

 bestemmelser i modsat retning.
 Parternes voldgiftsbestemmelser er således til hinder for Arbejdsrettens  

 behandling af den af klageren nedlagte påstand.
 Dette gælder også sager, der indbringes i medfør af arbejdsretslovens § 9,  

 stk. 1, nr. 3.
 Indenfor det foreliggende overenskomstforhold er spørgsmålet om  

 Arbejdsrettens kompetence afgjort ved arbejdsrettens dom af 7. maj 1981 i sag  

 nr. 9237.
 I præmisserne udtalte Arbejdsretten følgende:
»De i de mellem parterne indgåede overenskomster indeholdte  

 bestemmelser om anvendelse af mægling og voldgift også ved spørgsmål om  

 overenskomstbrud findes at unddrage sådanne spørgsmål fra Arbejdsrettens  

 kompetence.« For Arbejdsretten gjorde Landsforeningen PROSA gældende, at  

 »Udelukkelsen er uden nogen begrænsninger.«» Indklagede har i skrivelse af 3. juni 1987 til PROSA/DC »under  

 henvisning til foreningens protest mod centralens specifikke  

 lockoutvarsel« indkaldt til mæglingsmøde samme dag kl. 12.00 på  

 Datacentralen.
PROSA/DC meddelte i en skrivelse af samme dato til indklagede,  

 at der efter foreningens opfattelse ikke var noget behov for og ingen pligt  

 for foreningen til at deltage i mæglingsmødet.
I skrivelsen anføres som  

 begrundelse, at den opståede tvivl »ikke (drejer sig) om fortolkning af  

 overenskomsten, men derimod om lovligheden af lockoutvarslet, jfr.  

 arbejdsretslovens § 9 stk. 1.« Arbejdsretten skal udtale:
Efter arbejdsretslovens § 9, stk. 3, 2. punktum er adgangen til at  

 indbringe sager efter § 9, stk. 1, nr. 1-3, betinget af, at der ikke i det  

 pågældende overenskomstforhold er indeholdt bestemmelser i modsat retning.  

 Efter § 13, stk. 3, jfr. stk. 2, i parternes overenskomst finder de regler om  

 mægling, eventuelt afgørelse ved voldgift, der gælder ved uenighed om  

 forståelse af overenskomsten, tilsvarende anvendelse ved påstand om brud på  

 denne.
Da reglerne om konfliktvarsel og arbejdsstandsning er indeholdt i  

 overenskomstens § 14, stk. 3 og 4, og da sagen angår forståelsen af eller  

 spørgsmålet om brud på disse bestemmelser, herunder navnlig  

 friholdelsesaftalen, til hvilken der henvises, findes sagen at være omfattet  

 af bestemmelserne i § 13 i parternes overenskomst og dermed i henhold til  

 arbejdsretslovens § 9, stk. 3, 2. punktum, unddraget Arbejdsrettens  

 kompetence.
 Indklagedes afvisningspåstand vil derfor være at tage til følge.
 Klagerne findes at burde betale sagens omkostninger med 2.000 kr. til  

 Arbejdsretten.
 T h i k e n d e s f o r r e t :
 Denne sag afvises fra Arbejdsretten.
 Klagerne, Landsforeningen PROSA for PROSA/DC, betaler 2.000 kr. i  

 sagsomkostninger til Arbejdsretten.
 (* 1) Henvisninger: Per Jacobsen s.444 (note 19), Christensen kommentar  

 s.51, K 9237 (A 1981 s.51), K 8594 (A 1979 s.153), K 9860 (A 1963 s.67).
