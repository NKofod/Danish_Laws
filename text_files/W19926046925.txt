Patentankenævnet fandt ikke grund til at kritisere Patentdirektoratets  

 afslag af ansøgningen på grund af manglende indlevering af sort/hvide  

 afbildninger af det ansøgte mærke, som er en afbildning af en parfumeflaske.  

 Sagen tilbagesendt til direktoratet, idet der til ankenævnet var indleveret  

 behørige afbildninger.
Der fandtes ikke grund til tilbagebetaling af  

 ankegebyr.
År 1992, den 18. juni afsagde Patentankenævnet (Grønning-Nielsen, Hans Chr.
Thomsen, Warnich-Hansen) følgende Den 5. oktober 1989 indleverede klageren en ansøgning om registrering af  

 et varemærke i form af en afbildning af en parfumeflaske for visse varer i  

 klasse 3.
 I skrivelse af 17. september 1990 udtalte Patentdirektoratet:
 »Deres ansøgning om registrering af ovennævnte varemærke vil kunne  

 bekendtgøres i Dansk Varemærketidende, såfremt følgende forhold bringes i  

 orden:
 Da de sort/hvide aftryk af mærket, som er indsendt i disse tre sager er  

 for uklart til at kunne bruges som grundlag for gengivelse af mærkerne i  

 Dansk Varemærketidende, må nye klare aftryk indsendes.
Ansøgningerne må bringes i orden inden udløbet af ovennævnte svarfrist, da  

 de ellers vil blive afslået.« Fristen var angivet til den 17. januar 1991.
 Ved skrivelse af 17. januar 1991 anmodede klageren om fristforlængelse med  

 4 måneder til den 17. maj 1991.
 I skrivelse af 22. januar 1991 meddelte direktoratet følgende:
 »Den ønskede frist gives hermed, som anført ovenfor.
En senere fristanmodning med samme begrundelse vil ikke blive imødekommet,  

 og ansøgningen vil blive afslået.« Fristen var angivet til den 17. marts 1991.
 Ved skrivelse af 15. marts 1991 anmodede klageren om fristforlængelse til  

 den 17. maj 1991. Klageren anførte følgende:
»Det har desværre vist sig særdeles vanskeligt at få fremstillet  

 sort/hvide aftryk.
Der er tale om en prototype - der ikke længere er  

 tilgængelig - og fremstilling af sort/hvide aftryk på grundlag af de  

 oprindelige afbildninger er blevet afvist af direktoratet tidligere.
Mine  

 klienter er derfor nødt til at fremstille en ny prototype, hvilket har taget  

 nogen tid.« Den 19. marts 1991 afslog Patentdirektoratet ansøgningen, idet man anførte  

 følgende:
 »Idet vi henviser til vort brev af 17. september 1990 vedrørende  

 ovennævnte varemærke, skal vi meddele følgende:
Ansøgningen afslås herved, da afbildninger ikke er indkommet hertil, jf.  

 bestemmelsen i § 19 i varemærkeloven, jf. lovbekendtgørelse nr. 249 af 17.  

 april 1989 og bestemmelsen i § 3, stk. 2a i bekendtgørelse om ansøgning og  

 registrering af varemærker nr. 334 af 29. maj 1987.« Denne afgørelse har ansøgeren ved skrivelse af 16. maj 1991 indbragt for  

 Patentankenævnet.
I skrivelsen anføres:
 »Nærværende ansøgning er blevet afslået med henvisning til, at  

 sort/hvide afbildninger ikke var indleveret, og da jeg finder denne afgørelse  

 anfægtelig under hensyntagen til sagens omstændigheder, indbringes denne  

 derfor for Patentankenævnet.
 Indledningsvis vedlægges de til registrering nødvendige sort/hvide  

 afbildninger, og endvidere vedlægges kopi af den korrespondance, der har  

 været ført med direktoratet i sagen.
 Der har efter min opfattelse været legitime grunde til at søge den  

 pågældende forlængelse af fristen, og jeg står lidt uforstående over for  

 direktoratets stejle holdning og afvisning af sagen.
 I denne forbindelse kan jeg endvidere oplyse, at der ud over nærværende  

 ansøgning også er indleveret to yderligere ansøgninger, hvoraf den ene er  

 blevet afvist med samme begrundelse som i nærværende sag, og denne sag er  

 også anket, medens den tredje er blevet behandlet på en ganske anden måde,  

 idet man har tilstået 4 måneders forlængelser.
 Jeg skal derfor høfligst anmode om, at Ankenævnet tilbagesender nærværende  

 ansøgning til Patentdirektoratet til videre foranstaltning og  

 offentliggørelse i Registreringstidende.
Den foreskrevne ankeafgift, stor kr. 2.000,- vedlægges, idet jeg samtidig  

 i henhold til Bekendtgørelse om Patentankenævnet, kapitel 3, paragraf 7, stk.  

 6 høfligst anmoder Patentankenævnet om at tage spørgsmålet om hel eller  

 delvis tilbagebetaling af ankegebyret op til bedømmelse.« 5 tydelige sort/hvide afbildninger fulgte skrivelsen.
 I anledning af klagen har Patentdirektoratet ved skrivelse af 5. september  

 1991 afgivet følgende udtalelse:
 »Som det fremgår af pkt. 5a i den vedlagte generelle orientering om  

 direktoratets retningslinier i sager om fristforlængelse i  

 varemærkeansøgninger, gives der i ansøgninger, hvor der foreligger formelle  

 mangler som f.eks. afbildninger, som udgangspunkt kun en fristforlængelse på  

 2 måneder.
 Derfor er afslaget for så vidt i overensstemmelse med de givne  

 retningslinier, men disse kan fraviges, hvis der foreligger særlige forhold.  

 Klageren har inden direktoratets afslag oplyst, at det har vist sig særdeles  

 vanskeligt at få fremstillet nye sort/hvide aftryk, idet det har været  

 nødvendigt at få fremstillet en ny prototype, hvilket tager noget tid.
 På baggrund af disse særlige forhold burde direktoratet have imødekommet  

 anmodningen om en yderligere frist.
Vi kan oplyse, at klageren har en tredje verserende varemærkeansøgning for  

 Patentdirektoratet under VA 7403 1989. Denne varemærkeansøgning angår  

 ligeledes en afbildning af en flaske, men til forskel fra de ansøgninger, som  

 nu verserer for Patentankenævnet, blev fristansøgningen af 17. januar 1991 i  

 VA 7403 1989 fuldt ud imødekommet.
Dette mærke blev bekendtgjort den 17. juli  

 1991.
Direktoratet henstiller derfor til Ankenævnet, at der træffes afgørelse  

 om, at varemærkeansøgningerne VA 7404 1989 og VA 7405 1989 tilbagesendes til  

 direktoratet til fornyet behandling.
Disse mærker vil derefter på grundlag af  

 det nu indsendte materiale kunne bekendtgøres i Dansk Varemærketidende.« Ankenævnet har behandlet sagen på sit møde den 24. april 1992.
 Klageren gav ikke møde.
 Ankenævnet skal udtale:
 Under hensyn til det af direktoratet i skrivelse af 5. september 1991  

 anførte findes sagen at kunne tilbagesendes til direktoratet til fortsat  

 behandling.
 Efter en samlet vurdering af direktoratets sagsbehandling findes der ikke  

 af direktoratet at være begået en således åbenbar fejl, at der findes  

 grundlag for at imødekomme klagerens anmodning om hel eller delvis  

 tilbagebetaling af klageafgiften.
Herefter bestemmes:
 Sagen tilbagesendes til direktoratet til fortsat behandling.
 Den indbetalte klageafgift skal ikke tilbagebetales til klageren.
