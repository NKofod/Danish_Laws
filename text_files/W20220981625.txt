Ankestyrelsens principmeddelelse 29-22 om forældrebetaling - anbringelse uden for hjemmet - krav til begrundelsen - interne retningslinjer Principmeddelelsen fastslår Forældre til børn, der er anbragt uden for hjemmet, har pligt til at bidrage til udgifterne ved barnets ophold i forhold til deres indkomstgrundlag.
Kommunen kan helt eller delvist fritage forældrene for betalingen.
I betalingsbekendtgørelsen er der opstillet eksempler på forhold hos barnet eller den unge eller hos forældrene, som kan begrunde en hel eller delvis fritagelse for betalingen.
Bestemmelserne er ikke udtømmende, og der kan derfor være andre saglige grunde til, at kommunen kan give hel eller delvis fritagelse for betalingen.
Kommunen skal altid begrunde sine afgørelser både i forhold til, hvorfor forældrene ikke kan fritages eller kun delvist kan fritages for betalingen.
Hvis kommunen alene delvist nedsætter betalingen, skal kommunen også i afgørelsen begrunde det konkrete omfang af nedsættelsen.
Begrundelsen skal give forældrene en forståelig forklaring på, hvorfor kommunen er nået frem til det konkrete resultat.
Afgørelsen bygger på en skønsmæssig vurdering, og kommunen skal derfor forklare, hvilke saglige og lovlige hovedhensyn, der har haft afgørende betydning for resultatet.
Kommunen skal også angive, hvilke oplysninger i sagen der har haft afgørende betydning for resultatet.
Kommunen kan fastsætte interne retningslinjer for, hvilke hensyn der har betydning for, om der er grundlag for helt eller delvist at fritage forældre for betalingen til anbringelsen af deres barn uden for hjemmet, men også hvilke hensyn der har betydning for størrelsen af denne eventuelle fritagelse.
Interne retningslinjer må dog alene fungere som udgangspunkt for en vurdering, og kommunen skal altid forholde sig til, om der i den konkrete sag er grundlag for at fravige de interne retningslinjer.
Interne retningslinjer må ikke erstatte en konkret vurdering.
De konkrete sager I de konkrete sager havde kommunerne forholdt sig til, hvorvidt forældrene var omfattet af de fritagelsesmuligheder, der er nævnt i forældrebetalingsbekendtgørelsens §§ 6 og 7.
I sag nr. 1 havde forældrene flere børn anbragt.
Kommunen henviste til deres interne instruks om, i hvilket omfang der kunne ske nedsættelse af betalingen, når forældrene har flere børn anbragt, og afgjorde, at forældrenes betaling skulle nedsættes i overensstemmelse med kommunens interne instruks.
Det fremgik ikke af sagen, at kommunen havde forholdt sig til, om der var oplysninger i sagen, som gjorde, at kommunens interne instruks skulle fraviges i den konkrete sag.
Afgørelsen blev ophævet.
I sag nr. 2 vurderede kommunen, at barnets anbringelse havde et behandlingsmæssigt sigte.
Kommunen havde vurderet, at der ikke var andre forhold i sagen, der kunne begrunde en hel eller delvis fritagelse.
Kommunen vurderede, at forældrene skulle fritages for halvdelen af betalingen på grund af barnets behandlingsmæssige behov.
Kommunen havde i begrundelsen for afgørelsen lagt vægt på, at barnet var anbragt som følge af et behandlingsmæssigt sigte, at forældrene ville blive bevilliget økonomisk støtte til udgifter til transport til samvær, at forældrene fortsat havde en forsørgelsespligt over for barnet, og at forældrene derfor som udgangspunkt selv skal betale, hvis deres barn bliver anbragt uden for hjemmet.
Kommunen havde således angivet, hvilke hensyn der i den konkrete sag havde betydning for, om der var grundlag for fritagelse, samt størrelsen for denne fritagelse.
Ankestyrelsen havde ikke grundlag for at tilsidesætte kommunens vurderinger i sagen og stadfæstede afgørelsen.
Baggrund for at behandle sagerne principielt Sagerne behandles principielt for at fastslå, at kommunen har pligt til konkret og individuelt at forholde sig til, om forældre helt eller delvist kan fritages for betaling til et barns anbringelse uden for hjemmet, og at kommunen også skal angive hvilke hensyn og hvilke oplysninger i sagen, der har haft afgørende betydning for størrelsen på nedsættelsen af betalingen.
Reglerne Love og bekendtgørelser Lov om social service (serviceloven), senest bekendtgjort i lovbekendtgørelse nr. 170 af 24. januar 2022  § 159 om fastsættelse af regler om betaling for døgnophold Bekendtgørelse nr. 535 af den 2. maj 2019 om betaling for ophold i anbringelsessteder for børn og unge under 18 år samt for døgnophold og udslusningsophold for unge i alderen 18 til og med 22 år  § 1 om pligten til at bidrage til anbringelsen  § 6 om fritagelse for betaling for tidsrum, hvor der foreligger særlige forhold  § 7 om fritagelse af nærmere nævnte grunde.
Praksis Følgende principmeddelelser er brugt ved afgørelsen og gælder stadig:
 158-12: Om muligheden for at opnå hel eller delvis fritagelse, når opholdet har udpræget behandlingsmæssigt sigte, og der er udsigt til udvikling.
13-15: Om kravet om udvikling ved behandlingsmæssigt sigte skal ses i forhold til det konkrete barns muligheder.
Der er ikke krav om at udviklingen skal medføre, at barnet ikke længere har behov for støtte eller helt slipper for sin funktionsnedsættelse mv.
De konkrete afgørelser Sag nr. 1, j.nr. 21-19288 Du har klaget over Y Kommunes afgørelse om betaling til anbringelse uden for hjemmet af barnet B.
Y Kommune afgjorde sagen den 17. marts 2021.
 Ankestyrelsen har nu afgjort din sag.
 Resultatet er:
 Kommunens afgørelse om forældrebetaling gælder ikke Det betyder, at vi ophæver kommunens afgørelse.
 Kommunen kan ikke træffe en ny afgørelse med tilbagevirkende kraft for 2021.
[] Begrundelsen for afgørelsen Sådan vurderer vi sagen Ankestyrelsen vurderer, at kommunen ikke har foretaget en tilstrækkelig konkret vurdering af muligheden for fritagelse for betaling.
 Vi har ikke taget stilling til, om du fremadrettet kan pålægges betaling til anbringelsen af barnet B.
Hvad er afgørende for resultatet Bopæl Barnet B boede hos dig og den anden forælder F, før han blev anbragt.
Fritagelsesgrunde Udgangspunktet er, at forældre til børn og unge, der har ophold uden for hjemmet, har pligt til at bidrage til udgifterne ved opholdet.
 Selvom der er grundlag for at afkræve forældre betaling, kan kommunen fritage forældre for betaling helt eller delvist, ligesom kommunen kan fritage forældre for betaling for en periode, hvor deres økonomi er særlig belastet.
 Betalingsbekendtgørelsen angiver eksempler på, i hvilke situationer en kommune kan vælge at fritage helt eller delvist fra betaling.
Kommunen har nedsat jeres betaling til 8.658 kr. om året svarende til en månedlig betaling på 722 kr.
Kommunen har henvist til deres interne instruks, hvoraf det fremgår, at der som maksimum skal betales et beløb, der for det første anbragt barns vedkommende udgør 1,5 gange normalbidraget, samt 0,5 gange normalbidraget for de efterfølgende børn.
Kommunen konstaterer, at barnet B ikke er jeres første anbragte barn.
Kommunen har derfor nedsat jeres betaling til 722 kr. om måneden, hvilket svarer til et halvt normalbidrag.
Kommunen skal altid vurdere hver sag konkret og individuelt.
Det betyder, at selvom Y Kommune har fastsat interne retningslinjer, som er udgangspunktet for vurderingen af fritagelsens størrelse, skal kommunen også konkret forholde sig til, om der er forhold i din sag, der betyder, at kommunen skal fravige retningslinjerne.
Det fremgår ikke af kommunens afgørelse, at de har forholdt sig konkret og individuelt til, om der er forhold hos dig eller hos barnet B, der kan begrunde, at kommunen burde have fraveget deres interne instruks.
Kommunens afgørelse er derfor ugyldig.
[] Oplysningerne fremgår særligt af [] Om reglerne Forældre til børn og unge under 18 år, der har ophold uden for hjemmet i et anbringelsessted for børn og unge, har pligt til at bidrage til udgifterne ved opholdet.
Forældrebetalingen fastsættes i forhold til indkomstgrundlaget.
Barnets bopæl Hvis barnet boede sammen med begge forældre umiddelbart før opholdet uden for hjemmet, lægges deres sammenlagte indkomstgrundlag eller indkomster til grund.
 Hvis barnet umiddelbart før opholdet boede hos den ene af ikke-samlevende forældre med fælles forældremyndighed, lægges dennes indkomstgrundlag eller indkomst til grund.
Indkomstgrundlaget Indkomstgrundlaget består som udgangspunkt af personlig indkomst med tillæg af positiv kapitalindkomst og aktieindkomst.
Indkomstgrundlaget opgøres på grundlag af indkomsten for det senest afsluttede indkomstår og anvendes med virkning for det andet kalenderår efter indkomstårets udløb.
Den personlige indkomst, der indgår i indkomstgrundlaget, reguleres med satsreguleringsprocenten, gældende pr. 1. januar i indkomståret, og pr. 1. januar det følgende år.
Hvis forældrenes indkomst på betalingstidspunktet vedvarende er forøget med mere end 20 % eller nedsat med mere end 5 % i forhold til det opgjorte indkomstgrundlag, skal forældrenes ændrede økonomiske forhold lægges til grund for betalingen.
Indtægtsgrænserne reguleres én gang årligt med satsreguleringsprocenten og afrundes til nærmeste kronebeløb, der er deleligt med 100.
Beregningen Forældre, hvis indkomstgrundlag ikke overstiger 145.400 kr., betaler ikke for børns og unges ophold i et anbringelsessted.
Hvis forældrebetalingen beregnes til et beløb på under 100 kr. månedlig opkræves det ikke.
 Forældrebetalingen fastsættes til 18 % af indkomstgrundlag over 139.700 kr. (2019-niveau). Der beregnes dog højst 18% op et beløb, der svarer til 5/3 af normalbidraget.
 Hvis indkomstgrundlaget er så højt, at en beregning medfører en større forældrebetaling end 5/3 af normalbidraget, betales 9 % af denne højere del af indkomstgrundlaget, dog således, at den samlede betaling højst udgør 10/3 af normalbidraget.
Fritagelse for betaling Kommunen kan meddele en forælder, der har del i forældremyndigheden, hel eller delvis fritagelse for betaling for tidsrum, hvor der foreligger særlige forhold, som sygdom, svangerskab og fødsel, svigtende arbejdsmuligheder, ophør af samliv med ægtefællen, eller andre ændringer, der i en begrænset tid vil afskære den pågældende fra at skaffe det fornødne til sit eget eller til familiens underhold.
 Herudover kan kommunen, selvom der efter de økonomiske forhold er grundlag for at pålægge betaling, efter en konkret og individuel vurdering meddele hel eller delvis fritagelse for betaling.
Fritagelsen kan begrundes med forhold hos barnet eller den unge eller forældrene, f.eks., at 1) opholdet har et udpræget behandlingssigte, 2) fritagelse for betaling i særlig grad er af betydning for at fremme forældrenes medvirken ved gennemførelsen af støtten, 3) der må regnes med særlig store udgifter for forældrene i forbindelse med opretholdelsen af kontakten med barnet eller den unge, 4) den unge har tidligere med egen indtægt bidraget til sit og familiens underhold eller efter hjemmets forhold antageligt ville have gjort dette, hvis barnet eller den unge ikke havde fået ophold uden for hjemmet, eller 5) forældrene har flere børn i daginstitutioner, dagpleje eller anbringelsessteder for børn og unge.
Behandlingssigte Kommunen kan give hel eller delvis fritagelse for betaling, hvis opholdet uden for hjemmet har et udpræget behandlingssigte.
Efter Ankestyrelsens praksis betyder udpræget behandlingssigte, at der skal være et massivt behandlingsbehov, som har stået på over en længere periode, og hvor der er udsigt til en udvikling af ikke ubetydeligt omfang.
Der kan som udgangspunkt ikke gives fritagelse for egenbetaling, hvis opholdet uden for hjemmet har et forebyggende formål, medmindre forebyggelsen skal forhindre en markant forværring af barnets eller den unges tilstand.
Det er endvidere et krav, at anbringelsen af barnet eller den unge udspringer af barnets eller den unges forhold og ikke af forældrenes forhold.
Efter Ankestyrelsens praksis skal vurderingen af om der er udsigt til udvikling af ikke ubetydeligt omfang, tage udgangspunkt i det enkelte barn og i dette barns forudsætninger for at udvikle sig eller bevare sine færdigheder.
Vurderingen kan ikke foretages ud fra en fast målestok.
En udvikling, der for et barn uden behov for støtte må anses for ubetydelig, kan for et barn med store vanskeligheder være ikke ubetydelig.
Der kan ikke stilles krav om, at barnet skal udvikle sig i en sådan grad, at barnet ikke længere har en funktionsnedsættelse eller et omfattende behov for støtte.
Det skal indgå i vurderingen, om anbringelsen er nødvendig for, at der sker en udvikling hos barnet.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Sag nr. 2, j.nr. 22-14679 I har klaget over Y Kommunes afgørelse om betaling til anbringelsen uden for hjemmet af barnet B.
Y Kommune afgjorde sagen den 28. februar 2022.
 Ankestyrelsen har nu afgjort jeres sag.
 Resultatet er:
 I skal betale 2.433 kr. om måneden for barnet Bs anbringelse uden for hjemmet Det betyder, at vi stadfæster kommunens afgørelse, dog således at I først skal betale fra den 1. april 2021.
 Hvis I har betalt for marts måned, har I ret til at få beløbet tilbagebetalt.
Begrundelsen for afgørelsen Sådan vurderer vi sagen Ankestyrelsen vurderer, at der ikke er grundlag for at ændre kommunens beregning af jeres forældrebetaling.
Vi vurderer, at anbringelsen af barnet B har udpræget behandlingssigte.
Der er ikke grundlag for at tilsidesætte kommunens vurdering af, at I ikke har ret til yderligere fritagelse for betaling.
 Kommunen har forholdt sig konkret og individuelt til jeres forhold og har vurderet jeres ret til i øvrigt at få hel eller delvis fritagelse med betalingen ud fra lovlige og saglige kriterier, som er vægtet korrekt.
 Vi har ændret kommunens afgørelse, så første betalingsrate forfalder 1. april 2022 i overensstemmelse med den frist, som kommunen selv har beskrevet i afgørelsen.
Hvad er afgørende for resultatet Bopæl B boede sammen med jer begge, før hun blev anbragt.
Forældrebetalingen skal derfor beregnes på grundlag af jeres samlede indtægter.
Indkomstgrundlag Vi har ikke bemærkninger til kommunens opgørelse af jeres samlede indkomstgrundlag til 805.164,52 kr.
 Kommunen har baseret beregningen af forældrebetalingen på jeres indkomst for 2020.
 Forælder Fs personlige indkomst ifølge årsopgørelsen for 2020 udgør 325.127 kr.
 Forælder Ts personlige indkomst ifølge årsopgørelsen for 2020 udgør 448.772 kr.
 Kommunen har satsreguleret indkomstgrundlagene med 2 % for 2020 og 2 % for 2021.
Beregning Fra dette beløb fratrækkes et betalingsfrit beløb, der i 2022 er på 147.100 kr.
Af det beløb, der herefter er tilbage, betales 18 % af indkomsten op til i 309.322,22 kr., dog maksimalt 29.200 kr.
De 309.322,22 kr. fremkommer ved at dele de 29.200 kr. med 18 og gange med 100, hvilket giver et beløb på 162.222,22 kr. som sammen med det betalingsfrie beløb på 147.100 kr. giver 309.322,22 kr.
 Der skal herefter betales 18 % af forskellen mellem 805.164,52 kr. og 147.100 kr., hvilket er 118.541,61 kr.
 Da jeres opgjorte indkomstgrundlag overstiger 29.200 kr. opkræves yderligere 9 % af forskellen mellem 805.164,52 kr. og 309.322,22 kr., hvilket er 44.625,81 kr.
 Da det samlede beløb overstiger 58.400 kr. nedsættes forældrebetalingen dog til 58.400 kr.
 Forældrebetalingen for 2022 uden hel eller delvis fritagelse udgør således 58.400 kr. svarende til en månedlig betaling på 4.867,00 kr.
Rimelig frist Betalingspligten indtræder ved begyndelsen af opholdet, dog skal forfaldsdagen for første betalingsrate fastsættes med en rimelig frist.
Det fremgår af kommunens afgørelse, at der er behov for fastsættelse af en varslingsperiode af hensyn til, at I skal kunne administrere jeres økonomi fremadrettet.
Kommunen har derfor fastsat i afgørelsen, at betalingen skal påbegynde om løbende måned plus en måned efter dagen for afgørelsen.
Imidlertid fremgår det også, at kommunen har truffet afgørelsen den 28. februar 2022, og at kommunen i afgørelsen har anført, at betalingen skal påbegynde den 1. marts 2022. Det vil sige dagen efter afgørelsens dato.
 Vi har ændret kommunens afgørelse, så første betalingsrate forfalder 1. april 2022 i overensstemmelse med den frist, som kommunen har beskrevet i afgørelsen.
 Vi vurderer, at en frist på en dag ikke er en rimelig frist for opkrævning af betaling.
Fritagelsesgrunde Udpræget behandlingssigte Vi lægger vægt på, at kommunen har vurderet, at Bs ophold uden for hjemmet har et udpræget behandlingssigte.
Kommunen vurderer, at Bs sundhedsmæssige, psykiske og sociale udvikling er i alvorlig fare.
B har behov for intensiv behandling og terapi for at blive rask og senere i livet undgå alvorlige følgekomplikationer grundet den langvarige spiseforstyrrelse.
 Vi har ikke fundet grundlag for at tilsidesætte kommunens vurdering i sagen.
Samværsudgifter Vi lægger vægt på, at I bor 82 km fra Bs anbringelsessted, men at kommunen har bevilliget økonomisk støtte i forbindelse med samvær.
Fritagelsens størrelse Kommunen har vurderet, at der er grundlag for, at der skal ske en delvis fritagelse for forældrebetalingen.
Bs anbringelse har et udpræget behandlingssigte.
I har dog pligt til at bidrage til udgifterne ved opholdet i forhold til indkomstgrundlaget, og kommunen finder ikke, at der er yderligere forhold i sagen, der giver anledning til fritagelse for forældrebetaling.
Kommunenhar derudover vurderet, at I har store udgifter til samvær med B.
Som følge heraf har kommunen bevilliget økonomisk støtte til transportudgifterne.
Kommunen har derfor vurderet, at samværsudgifterne ikke giver anledning til yderligere fritagelse for forældrebetalingen.
 På baggrund af dette har kommunen vurderet, at I har ret til fritagelse med halvdelen af forældrebetalingen, således at I skal betale 29.200 kr. om året, svarende til 2.433,00 kr. om måneden.
Vi er opmærksomme på, at I ønsker fuld fritagelse for forældrebetalingen, fordi Bs anbringelse har behandlingsmæssigt sigte og på baggrund af jeres udgifter til samvær med B.
Det ændrer ikke ved resultatet, fordi vi vurderer, at kommunen har forholdt sig konkret og individuelt til jeres forhold og har vurderet jeres ret til at få hel eller delvis fritagelse med betalingen ud fra lovlige og saglige kriterier, som er vægtet korrekt.
Oplysningerne fremgår særligt af [] Om reglerne Forældre til børn og unge under 18 år, der har ophold uden for hjemmet i et anbringelsessted for børn og unge, har pligt til at bidrage til udgifterne ved opholdet.
 Forældrebetalingen fastsættes i forhold til indkomstgrundlaget.
Barnets bopæl Hvis barnet boede sammen med begge forældre umiddelbart før opholdet uden for hjemmet, lægges deres sammenlagte indkomstgrundlag eller indkomster til grund.
 Hvis barnet umiddelbart før opholdet boede hos den ene af ikke-samlevende forældre med fælles forældremyndighed, lægges dennes indkomstgrundlag eller indkomst til grund.
Indkomstgrundlaget Indkomstgrundlaget består som udgangspunkt af personlig indkomst med tillæg af positiv kapitalindkomst og aktieindkomst.
Indkomstgrundlaget opgøres på grundlag af indkomsten for det senest afsluttede indkomstår og anvendes med virkning for det andet kalenderår efter indkomstårets udløb.
Den personlige indkomst, der indgår i indkomstgrundlaget, reguleres med satsreguleringsprocenten, gældende pr. 1. januar i indkomståret, og pr. 1. januar det følgende år.
Hvis forældrenes indkomst på betalingstidspunktet vedvarende er forøget med mere end 20 % eller nedsat med mere end 5 % i forhold til det opgjorte indkomstgrundlag, skal forældrenes ændrede økonomiske forhold lægges til grund for betalingen.
Indtægtsgrænserne reguleres én gang årligt med satsreguleringsprocenten og afrundes til nærmeste kronebeløb, der er deleligt med 100.
Beregningen Forældre, hvis indkomstgrundlag ikke overstiger 145.400 kr., betaler ikke for børns og unges ophold i et anbringelsessted.
Hvis forældrebetalingen beregnes til et beløb på under 100 kr. månedlig opkræves det ikke.
 Forældrebetalingen fastsættes til 18 % af indkomstgrundlag over 139.700 kr. (2019-niveau). Der beregnes dog højst 18% op et beløb, der svarer til 5/3 af normalbidraget.
 Hvis indkomstgrundlaget er så højt, at en beregning medfører en større forældrebetaling end 5/3 af normalbidraget, betales 9 % af denne højere del af indkomstgrundlaget, dog således, at den samlede betaling højst udgør 10/3 af normalbidraget.
Forfald Betalingspligten indtræder ved starten af opholdet, dog skal forfaldsdagen for 1. betalingsrate fastsættes med en rimelig frist.
Der må ikke kræves forudbetaling for længere tid end en måned.
Fritagelse for betaling Kommunen kan meddele en forælder, der har del i forældremyndigheden, hel eller delvis fritagelse for betaling for tidsrum, hvor der foreligger særlige forhold, som sygdom, svangerskab og fødsel, svigtende arbejdsmuligheder, ophør af samliv med ægtefællen, eller andre ændringer, der i en begrænset tid vil afskære den pågældende fra at skaffe det fornødne til sit eget eller til familiens underhold.
 Herudover kan kommunen, selvom der efter de økonomiske forhold er grundlag for at pålægge betaling, efter en konkret og individuel vurdering meddele hel eller delvis fritagelse for betaling.
Fritagelsen kan begrundes med forhold hos barnet eller den unge eller forældrene, f.eks., at 1) opholdet har et udpræget behandlingssigte, 2) fritagelse for betaling i særlig grad er af betydning for at fremme forældrenes medvirken ved gennemførelsen af støtten, 3) der må regnes med særlig store udgifter for forældrene i forbindelse med opretholdelsen af kontakten med barnet eller den unge, 4) den unge har tidligere med egen indtægt bidraget til sit og familiens underhold eller efter hjemmets forhold antageligt ville have gjort dette, hvis barnet eller den unge ikke havde fået ophold uden for hjemmet, eller 5) forældrene har flere børn i daginstitutioner, dagpleje eller anbringelsessteder for børn og unge.
Behandlingssigte Kommunen kan give hel eller delvis fritagelse for betaling, hvis opholdet uden for hjemmet har et udpræget behandlingssigte.
Efter Ankestyrelsens praksis betyder udpræget behandlingssigte, at der skal være et massivt behandlingsbehov, som har stået på over en længere periode, og hvor der er udsigt til en udvikling af ikke ubetydeligt omfang.
Der kan som udgangspunkt ikke gives fritagelse for egenbetaling, hvis opholdet uden for hjemmet har et forebyggende formål,medmindre forebyggelsen skal forhindre en markant forværring af barnets eller den unges tilstand.
Det er endvidere et krav, at anbringelsen af barnet eller den unge udspringer af barnets eller den unges forhold og ikke af forældrenes forhold.
Efter Ankestyrelsens praksis skal vurderingen af om der er udsigt til udvikling af ikke ubetydeligt omfang, tage udgangspunkt i det enkelte barn og i dette barns forudsætninger for at udvikle sig eller bevare sine færdigheder.
Vurderingen kan ikke foretages ud fra en fast målestok.
En udvikling, der for et barn uden behov for støtte må anses for ubetydelig, kan for et barn med store vanskeligheder være ikke ubetydelig.
Der kan ikke stilles krav om, at barnet skal udvikle sig i en sådan grad, at barnet ikke længere har en funktionsnedsættelse eller et omfattende behov for støtte.
Det skal indgå i vurderingen, om anbringelsen er nødvendig for, at der sker en udvikling hos barnet.
Skønsmæssige afgørelser Ankestyrelsen skal som udgangspunkt kun efterprøve retlige spørgsmål.
Når der er tale om skønsmæssige afgørelser, kan Ankestyrelsen blandt andet kan tage stilling til følgende:
  Overholdelse af regler og praksis.
  Overensstemmelse med forvaltningsretlige principper om lovlig forvaltning (f.eks. lighedsgrundsætninger).
  Lovligheden af de kriterier, som kommunen har lagt til grund, herunder også vægtningen heraf, og om alle relevante kriterier er inddraget.
  Om kommunen har foretaget et individuelt skøn.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
