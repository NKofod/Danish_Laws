 I henhold til § 32 i lov nr. 362 af 13. juni 1973 om styrelse af højere  

 uddannelsesinstitutioner fastsættes:
 § 1.  Denne bekendtgørelse gælder for Dansk Data Arkiv  

 (DDA) ved Odense Universitet.
 § 2.  DDA skal opbygge, vedligeholde og drive en  

 databank for maskinlæsbare, samfundsbeskrivende data, som er indsamlet  

 og/eller behandlet samt dokumenteret i forbindelse med forsknings- og  

 undervisningsarbejde.
 Stk. 2.  Som led i dette arbejde skal DDA:
1. oparbejde og indlægge udvalgte studier, 2. yde bistand ved genanvendelse af oparbejdede  

 studier, 3. assistere ved dokumentation og oparbejdning af  

 datamaterialer samt anvendelse af analysepakker etc., 4. formidle ønsker om maskinlæsbare data fra bl.a.  

 offentlige registre, fra Rigsarkivet, landsarkiverne og fra udenlandske  

 dataarkiver, og 5. deltage i udviklingsarbejde og varetage udenlandske  

 kontakter inden for sit arbejdsområde.
 Stk. 3.  Databankens forskningsmateriale er tilgængeligt  

 for videnskabsmænd fra uddannelses- og forskningsinstitutioner i hele landet,  

 jfr. § 12, og DDA er som serviceorgan forpligtet til i videst muligt omfang  

 at bistå forskere og studerende samt institutioner i faglige spørgsmål.
 Stk. 4.  DDA deltager i udviklingsarbejde og varetager  

 udenlandske kontakter inden for sit arbejdsområde og kan herunder medvirke i  

 nationale forskningsprojekter, arbejdsgrupper og kommissioner.
 Stk. 5.  DDA deltager i undervisning ved at vejlede  

 studerende og stipendiater ved de højere uddannelsesinstitutioner inden for  

 arkivets forskningsområde, herunder ved afholdelse af kurser.
 § 3.  Beslutning om arkivets nedlæggelse eller  

 opdeling og om grundlæggende ændringer i dets arbejdsopgaver træffes af  

 undervisningsministeren efter indstilling eller indhentet udtalelse fra  

 konsistorium.
 § 4.  Arkivet ledes af en arkivbestyrer i forbindelse  

 med en bestyrelse og et råd.
 Stk. 2.  Arkivbestyreren beskikkes af konsistorium for 3  

 år ad gangen blandt arkivets heltidsansatte videnskabelige medarbejdere efter  

 indstilling fra bestyrelsen, jfr. § 9, stk. 3.
Stk. 3.  Arkivbestyreren repræsenterer arkivet og er  

 ansvarlig for arkivets daglige ledelse.
Han kan afgøre almindelige løbende  

 sager, der ikke giver anledning til tvivl.
 Stk. 4.  Nærmere regler for arkivbestyrerens opgaver og  

 kompetence fastlægges i arkivbestyrelsens forretningsorden.
 § 5.  DDA's bestyrelse består af arkivbestyreren samt  

 2 medlemmer udpeget af konsistorium, 1 medlem udpeget af Planlægningsrådet  

 for forskningen og 1 medlem udpeget af Statens samfundsvidenskabelige  

 Forskningsråd.
 Stk. 2.  Bestyrelsens medlemmer udpeges for 3 år ad  

 gangen.
 Stk. 3.  Bestyrelsen vælger af sin midte en formand og  

 udarbejder til konsistorium forslag til forretningsorden for  

 arkivbestyrelsen.
 Stk. 4.  Bestyrelsen kan beslutte, at videnskabelige  

 institutioner, med hvem arkivet har et nært fagligt samarbejde, kan udpege en  

 observatør til arkivbestyrelsen.
 Stk. 5.  Bestyrelsen kan oprette rådgivende organer,  

 hvori repræsentanter fra arkivets brugerinstitutioner har sæde.
 § 6.  Arkivbestyrelsen fordeler arkivets  

 arbejdsopgaver, lokaler, arbejdspladser, apparatur og andet udstyr efter de  

 af arkivrådet fastsatte retningslinier, jfr. § 8.
 Stk. 2.  Arkivbestyrelsen udarbejder arkivets budget,  

 træffer afgørelser om anvendelsen af arkivets bevillinger og er ansvarlig for  

 budgettets overholdelse.
 Stk. 3.  Arkivbestyrelsen stiller forslag til  

 konsistorium om formulering af stillingsopslag og om nedsættelse af  

 fagkyndige bedømmelsesudvalg vedrørende videnskabelige stillinger.
 Stk. 4.  De nærmere regler for arkivbestyrelsens  

 funktion fastsættes i forretningsordenen.
 § 7.  DDA's råd (Arkivrådet) består af alle  

 videnskabelige medarbejdere, repræsentanter for de tekniske og administrative  

 medarbejdere og repræsentanter for de studerende, der undervises ved arkivet.
 Stk. 2.  Rådets sammensætning og regler for valg af  

 repræsentanter, der vælges for et år ad gangen, fastsættes i en af  

 konsistorium godkendt forretningsorden.
 § 8.  Arkivrådet fastsætter retningslinier for  

 fordelingen af de arbejdsopgaver, som påhviler arkivet, og for fordelingen af  

 lokaler, apparatur og andet udstyr.
 § 9.  Konsistorium afgør sager vedrørende arkivet, for  

 så vidt sådanne sager ikke skal afgøres af andre kollegiale organer.
 Stk. 2.  Konsistorium godkender arkivbestyrelsens og  

 arkivrådets forretningsorden.
 Stk. 3.  Konsistorium beskikker arkivets bestyrer efter  

 indstilling fra arkivbestyrelsen, jfr. § 4, stk. 2.
 Stk. 4.  Konsistoriums budget- og forretningsudvalg  

 træffer afgørelse om antallet af faste videnskabelige samt tekniske og  

 administrative stillinger ved arkivet og fastsætter de økonomiske rammer for  

 varetagelsen af de i § 2 nævnte funktioner.
§ 10.  Konsistorium afgør efter indstilling fra  

 arkivbestyrelsen sager vedrørende ansættelse, afsked, orlov, stillingsopslag  

 og nedsættelse af fagkyndige bedømmelsesudvalg for så vidt angår  

 heltidsbeskæftigede videnskabelige medarbejdere.
Konsistorium bevilger de  

 økonomiske midler til varetagelse af arkivets forskningsmæssige og  

 undervisningsmæssige funktioner på linie med bevillingerne til andre  

 institutter.
§ 11.  DDA kan med konsistoriums tilladelse modtage  

 tilskud fra anden side end statskassen samt oprette fonds og legater for  

 sådanne tilskudsmidler.
Disse fonds og legater holdes uden for statskassen,  

 og der kan alene rådes over dem af de styrelser, der er indsat af arkivets  

 ledelse, i overensstemmelse med de for det enkelte fond eller legat fastsatte  

 vedtægter.
 § 12.  Datamateriale, der er afleveret til DDA, kan  

 inden for lovgivningens rammer frit benyttes af forskere og undervisere, med  

 mindre der med donor er truffet særlig aftale om andet.
 Stk. 2.  Arkivbestyrelsen skal påse, at ingen  

 udenforstående får adgang til et modtaget datamateriale, før  

 adgangsbetingelser er aftalt med donor, og at disse betingelser respekteres.  

 Eventuelle restriktioner skal være tidsbegrænsede.
Stk. 3.  Arkivbestyrelsen fastsætter i øvrigt regler for  

 adgang til og udlevering af modtaget datamateriale og afgør, hvor længe dette  

 skal opbevares.
Datamateriale, som udgår af DDA's beholdninger, må ikke  

 kasseres af DDA, men skal tilbydes Rigsarkivet eller landsarkiverne.  

 Aflevering til arkivvæsenet medfører ingen ændring i de eventuelt af donor  

 fastlagte adgangsbegrænsninger.
 § 13.  Hvor denne bekendtgørelse ikke bestemmer andet,  

 følger arkivet de regler, der gælder for Odense Universitets institutter og  

 medarbejdere i forholdet til rektor og konsistorium.
 § 14.  Bekendtgørelsen træder i kraft ved kundgørelse  

 i Lovtidende.
 Undervisningsministeriet, den 30. maj  

 1978.
