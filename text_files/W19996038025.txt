Samarbejde mellem forsikringsselskab og  

 benzinselskab om salg af forsikringsprodukter Registertilsynet blev anmodet om at vurdere, om et  

 samarbejde mellem et benzinselskab og et forsikringsselskab kunne etableres  

 inden for rammerne af lov om private registre § 4 b.
Samarbejdet indebar, at  

 benzinselskabet skulle sælge forsikringsselskabets forsikringsprodukter  

 til medlemmerne af benzinselskabets kundeklub.
 Benzinselskabet skitserede tre modeller for  

 samarbejdet:
Model 1. Til udførelse af salgsarbejdet  

 skulle benzinselskabet hos forsikringsselskabet låne medarbejdere, der  

 udelukkende skulle arbejde med salg af forsikringsprodukter til medlemmerne  

 af benzinselskabets kundeklub på vegne af benzinselskabet.  

 Medarbejderne skulle fortsat være ansat af forsikringsselskabet, men  

 skulle være undergivet instruktionsbeføjelse fra  

 benzinselskabet.
Ved henvendelse til medlemmerne af kundeklubben skulle  

 medarbejderne optræde som repræsentanter for benzinselskabet.
Forsikringsselskabet skulle stille kontorer, edb-materiel  

 m.v. til rådighed for medarbejderne.
Kontorerne m.v. skulle indrettes  

 således, at der blev opnået en effektiv sikring mod  

 overførsel af oplysninger om medlemmerne af kundeklubben til  

 forsikringsselskabet.
Medarbejderne skulle endvidere underskrive en  

 erklæring, hvorved de forpligtede sig til ikke at videregive  

 oplysninger til den øvrige del af forsikringsselskabet.
 Model 2. Salgsarbejdet skulle udføres for  

 benzinselskabet som agent for forsikringsselskabet af et salgsbureau, der  

 skulle etableres som en selvstændig juridisk enhed, og som skulle  

 anvises af forsikringsselskabet.
Benzinselskabet skulle overlade oplysninger om medlemmerne  

 af kundeklubben til bureauet.
Oplysningerne måtte kun benyttes af  

 bureauet i forbindelse med salgsarbejdet.
 Model 3. Salgsarbejdet skulle udføres for  

 benzinselskabet som agent for forsikringsselskabet med bistand fra et  

 selvstændigt vikarbureau, som blev anvist af forsikringsselskabet.
 Forsikringsselskabet skulle stille kontorer, edb-materiel  

 m.v. til rådighed for de pågældende medarbejdere.  

 Kontorerne m.v. skulle indrettes således, at der blev opnået en  

 effektiv sikring mod overførsel af oplysninger om medlemmerne af  

 kundeklubben til forsikringsselskabet.
 For alle tre modeller gjaldt, at forsikringsselskabet  

 skulle friholde benzinselskabet for samtlige omkostninger ved salgsarbejdet,  

 herunder personaleomkostninger, udgifter til kontorfaciliteter samt  

 eventuelle krav i henhold til lov om lønmodtageres retsstilling ved  

 virksomhedsoverdragelse, som måtte udspringe af aftalen.
Sagen blev behandlet på et møde i  

 Registerrådet.
Registertilsynet udtalte herefter, at såfremt  

 benzinselskabets opgaver som agent for forsikringsselskabet kunne betragtes  

 som en del af benzinselskabets virksomhed, måtte benzinselskabet som  

 udgangspunkt anvende de oplysninger, som benzinselskabet i forvejen havde  

 registreret, i forbindelse med udførelsen af opgaven.
For så vidt angår model 1 fandt  

 Registertilsynet at måtte lægge til grund, at de  

 pågældende medarbejdere fortsat måtte anses for at  

 være ansat i forsikringsselskabet.
Dertil kom, at der ved  

 benzinselskabets videregivelse af oplysninger om medlemmerne af kundeklubben  

 til forsikringsselskabet blev skabt mulighed for, at forsikringsselskabets  

 medarbejdere kunne kontakte benzinselskabets kunder med henblik på  

 markedsføring af forsikringsselskabets produkter, hvilket er den  

 situation, lov om private registre § 4 b er indsat for at hindre.
Dette var  

 efter Registertilsynets opfattelse tilfældet, uanset at oplysningerne  

 blev videregivet fra benzinselskabet til en særskilt enhed hos  

 forsikringsselskabet, hvor medarbejderne alene arbejdede med salg af  

 forsikringsselskabets forsikringsprodukter på vegne af benzinselskabet,  

 og uanset at medarbejderne skulle være undergivet  

 instruktionsbeføjelse fra benzinselskabet og ved henvendelse til  

 medlemmerne af kundeklubben skulle optræde som repræsentanter for  

 benzinselskabet.
 Det var derfor Registertilsynets opfattelse, at model  

 1 kun ville kunne praktiseres, hvis medlemmerne gav skriftligt samtykke  

 hertil, jf. § 4 b, stk. 2.
For så vidt angår model 2 udtalte  

 Registertilsynet, at der formelt ikke ville være tale om  

videregivelse af oplysninger til forsikringsselskabet, idet  

 salgsarbejdet kunne siges at blive udført for benzinselskabet af et  

 selvstændigt salgsbureau, og således at oplysningerne blot blev  

overladt til salgsbureauet.
Registertilsynet forudsatte, at  

 salgsbureauet kun skulle anvende de modtagne oplysninger i forbindelse med  

 udførelsen af den konkrete arbejdsopgave for benzinselskabet.
Registertilsynet ville ikke på forhånd afvise,  

 at en sådan løsning ville kunne realiseres inden for rammerne af  

 lov om private registre.
Der ville dog efter Registertilsynets opfattelse  

 være en risiko for, at ordningen ville få karakter af  

 omgåelse af forbudet mod videregivelse af registrerede oplysninger om  

 forbrugere til andre virksomheder med henblik på markedsføring,  

 jf. lov om private registre § 4 b.
På det foreliggende grundlag kunne  

 Registertilsynet ikke afgive en endelig udtalelse, og såfremt  

 benzinselskabet ønskede en sådan, udbad tilsynet sig en  

 supplerende redegørelse om ordningen.
For så vidt angår model 3 ville  

 antagelse af medarbejdere fra et vikarbureau, der blev anvist af  

 forsikringsselskabet, og som fik stillet kontorer, edb-materiel m.v. til  

 rådighed af forsikringsselskabet, indebære, at disse måtte  

 betragtes som udførende arbejdsopgaver for forsikringsselskabet.
En  

 overdragelse af oplysninger om medlemmerne af kundeklubben til disse  

 medarbejdere ville derfor efter Registertilsynets opfattelse indebære  

 en videregivelse af oplysninger til forsikringsselskabet.
Dette ville  

 være tilfældet, uanset at kontorerne m.v. blev indrettet  

 således, at der blev opnået en effektiv sikring mod  

 overførsel af oplysninger om medlemmerne af kundeklubben til  

 forsikringsselskabet.
Såfremt medarbejderne fra vikarbureauet skulle  

 engageres og have stillet kontorer m.v. til rådighed af  

 benzinselskabet, måtte disse betragtes som udførende  

 arbejdsopgaver for dette benzinselskab.
Disse medarbejderes anvendelse af  

 oplysninger om medlemmer af kundeklubben i forbindelse med  

 markedsføring af forsikringsselskabets produkter ville derfor  

 være intern anvendelse af oplysninger.
En sådan ordning ville  

 efter Registertilsynets opfattelse kunne etableres inden for rammerne af lov  

 om private registre.
