Nr BTL 123 Betænkning over Forslag til lov om ændring af lov om dagpenge ved sygdom  

 eller fødsel (Nedsættelse af arbejdsgiverperioden)   

 Nr L 123 1987-88, 1. samling Afgivet af Socialudvalget Afgivet: 19871215 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt og i samråd.
Udvalget har endvidere modtaget mundtlige og/eller skriftlige henvendelser fra:
Dansk Arbejdsgiverforening, Danske Husmandsforeninger, De danske Landboforeninger og Håndværksrådet.
Der er af socialministeren stillet ændringsforslag, hvorom henvises til de ledsagende bemærkninger.
Herefter indstiller et flertal (udvalget med undtagelse af Socialistisk Folkepartis og Fremskridtspartiets medlemmer) lovforslaget til vedtagelse med det af ministeren stillede ændringsforslag.
Et mindretal inden for flertallet (Socialdemokratiets medlemmer af udvalget) henviser i øvrigt til Socialdemokratiets betænkningsbidrag til forslag til lov om arbejdsmarkedsbidrag (L 118).
Et andet mindretal inden for flertallet (Det Radikale Venstres medlem af udvalget) ønsker samtidig at påpege, at det ville have været mere hensigtsmæssigt at udsætte den endelige vedtagelse, indtil de administrative problemer omkring nedsættelsen af arbejdsgiverperioden var belyst.
Da forslaget imidlertid indgår i en større sammenhæng, vil mindretallet ikke modsætte sig, at lovforslaget gennemføres nu.
Et mindretal (Socialistisk Folkepartis medlemmer af udvalget) udtaler følgende:
Efter Socialistisk Folkepartis opfattelse er der en tæt sammenhæng mellem sygdom og arbejdsmiljø, dvs. at meget sygefravær direkte skyldes forhold på en arbejdsplads.
Blandt de midler, der kan bruges til at forebygge denne form for sygdom, er et stærkt økonomisk incitament for arbejdsgiveren til at forbedre arbejdsforholdene.
Det kan bl.a. opnås ved en rimeligt lang arbejdsgiverperiode for udgifterne til sygedagpenge.
Lovforslaget går i den stik modsatte retning, og derfor indstiller SF lovforlaget til forkastelse ved 3. behandling.
Hertil kommer, at ingen aner, hvordan nedsættelsen af arbejdsgiverperioden til 1 uge skal administreres, uden at det medfører et voldsomt offentligt bureaukrati.
Ministerens første model ville medføre et forøget sagsantal hos kommunerne på op til 750.000 sager, dvs. en fordobling, og kræve ansættelse af 500 nye medarbejdere.
Man kan måske hævde, at lovforslaget herved i virkeligheden er en slags beskæftigelsesforslag.
Det bliver det dog ikke meget bedre af.
Ministeren og hendes embedsmænd udarbejdede trøstigt en anden model til administration af ordningen.
Til almindelig forfærdelse ville den medføre en endnu voldsommere meradministration end den første, og så var man lige vidt.
 Sent mandag aften opgav ministeren og kastede håndklædet i ringen.
Det skete ved at fremsætte et ændringsforslag, der går ud på, at ministeren beder om lov til at fremsætte et lovforslag inden 15.
januar 1988 om administrationen af den foreslåede nye dagpengeordning.
Det er vist første gang, selvopgivelse hos en minister og hendes håndgangne embedsmænd bliver formuleret direkte som ændringsforslag.
Behandlingen af lovforslaget har været en farce og båret præg af teoretikeres manglende kontakt med den daglige virkelighed, som den former sig i kommunernes administration.
SF vil med stor interesse iagttage, hvad man i løbet af juleferien finder på.
Vi tror ikke, det bliver bedre.
Som nævnt vil SF under alle omstændigheder stemme imod lovforslaget, fordi vi mener, det grundlæggende er forfejlet.
Et andet mindretal (Fremskridtspartiets medlem af udvalget) indstiller lovforslaget til vedtagelse uændret).
Ændringsforslag Til § 2 Af socialministeren, tiltrådt af et flertal (udvalget med  

 undtagelse af SF og FP):
 1) Som stk. 2 indsættes:
» Stk. 2. Socialministeren fremsætter inden den 15. januar  

 1988 lovforslag om administrationen af dagpengeordningen for lønmodtagere i 2.-5. fraværsuge.« Bemærkninger Til nr. 1 Af lovforslagets affattelse af § 3, stk. 1, fremgår det, at arbejdsgiverperioden er 1 uge.
I bemærkningerne til lovforslaget er det anført, at ændringerne vil indebære betydelige konsekvenser for den kommunale administration.
Med henblik på at undersøge mulighederne for den mest hensigtsmæssige administration af dagpengeordningen for lønmodtagere i 2.-5. fraværsuge og for at sikre en ordning, som ikke administrativt medfører merudgifter for kommunerne, overvejes administrationen af ordningen efter forhandling med Kommunernes Landsforening.
Socialministeren fremsætter lovforslag herom senest den 15. januar 1988.
Jytte Andersen (S) Graversen (S) Sonja Mikkelsen (S) Jytte Hilden (S) Erik B.
Smith (S) nfmd.
Taanquist (S) Agerschou (SF) Birthe Hansen (SF) Karen Højte Jensen (KF) Lizzie Lichtenberg (KF) Merete Aarup (KF) Helge Adam Møller (KF) Britta Schall Holberg (V) Henrik Toft (V) Yvonne Herløv Andersen (CD) Pia Dahl (FP) Aase Olesen (RV) fmd.
 Partierne KRF og FK havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Herefter indstiller et flertal (udvalget med undtagelse af Socialistisk Folkepartis og Fremskridtspartiets medlemmer) lovforslaget til vedtagelse med de af socialministeren stillede ændringsforslag.
Et mindretal (Socialistisk Folkepartis medlemmer af udvalget) indstiller lovforslaget til forkastelse og vil redegøre for sin stilling til ændringsforslaget ved 3. behandling.
Et andet mindretal (Fremskridtspartiets medlem af udvalget) indstiller lovforslaget til vedtagelse i den affattelse, hvori det foreligger efter 2. behandling.
Ændringsforslag Af socialministeren tiltrådt af et flertal (udvalget med  

 undtagelse af SF og FP):
Til § 1 1) Efter nr. 5 indsættes som nyt nummer:
 » 01. § 41, stk. 1. 2. pkt., affattes således:
»De samlede bidrag fastsættes således, at de skønnes at dække 1/8 af udgifterne til den frivillige sikring efter § 28 og 3/8 af udgifterne til den frivillige sikring efter § 29.«» Bemærkninger Til nr. 1 Det foreslås, at de selvstændige erhvervsdrivendes bidrag til den frivillige sikringsordning nedsættes fra skønsmæssigt at dække 3/8 til 1/8 af udgifterne ved ordningen. Ændringsforslaget indebærer en offentlig mindreindtægt på ca. 40 mio. kr. årligt, forudsat at der i 1988 fortsat vil være gennemsnitlig ca. 100.000 forsikrede selvstændige.
Nedsættes bidragsandelen som foreslået, må det dog forventes, at forsikringstilbøjeligheden vil stige.
Jytte Andersen (S) Graversen (S) Sonja Mikkelsen (S) Jytte Hilden (S) Erik B.
Smith (S) nfmd.
Taanquist (S) Agerschou (SF) Birthe Hansen (SF) Karen Højte Jensen (KF) Lizzie Lichtenberg (KF) Merete Aarup (KF) Helge Adam Møller (KF) Britta Schall Holberg (V) Henrik Toft (V) Yvonne Herløv Andersen (CD) Jane Oksen (FP) Aase Olesen (RV) fmd.
 Partierne KRF og FK havde ikke medlemmer i udvalget.
