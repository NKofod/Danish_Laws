Pressenævnets kendelse i sag nr. 2017-80-0056 Pressenævnet afviser på ny at genoptage sag mod Familie Journal Pressenævnet afviste at behandle en persons klage over billeder til en artikel bragt i Familie Journal pga. fristoverskridelse.
Pressenævnet afviste personen anmodning om genoptagelse i sag nr. 2017-80-0033. Personen anmodede på ny Pressenævnet om at genoptage sagen og medsendte nye oplysninger.
Nævnet afviste på ny anmodningen, da de nye oplysninger ikke havde betydning for vurderingen af spørgsmålet om klagens rettidighed, og fordi der ikke var påvist væsentlige sagsbehandlingsfejl.
Advokat Hans Peter Grønborg har på vegne af [Klager] på ny anmodet om genoptagelse af Pressenævnets afgørelse af 29. september 2017 i sag nr. 2017-80-0001: [Klager] mod Familie Journal.
Afgørelsen vedrørte en klage fra [Klager] over en artikel bragt i den trykte udgave af Familie Journal den 6. februar 2017. Ved afgørelsen afviste nævnet at behandle sagen, fordi fristen for at klage til Pressenævnet var overskredet.
Pressenævnet afviste den 23. oktober 2017 i sag nr. 2017-80-0033 at genoptage sagen.
 [Klager] har på ny anmodet Pressenævnet om at genoptage sagen, fordi han mener, at han klagede rettidigt til Familie Journal, og at Pressenævnet har begået sagsbehandlingsfejl.
Sagsfremstilling [Klager] klagede den 13. september 2017 til Pressenævnet over Familie Journals artikel fra februar 2017.
 Pressenævnet skrev i mail af 13. september 2017 til [Klager] blandt andet følgende:
Nævnet har i dag anmodet den ansvarshavende redaktør af Familie Journal om en udtalelse og vil vende tilbage til sagen, når denne udtalelse er modtaget.
I henhold til medieansvarslovens § 46, stk. 2, er der givet en 7-dages svarfrist.
Medieansvarsloven: http://www.pressenaevnet.dk/medieansvarsloven/ Såfremt udtalelsen kommer til at indeholde nye oplysninger vedrørende sagens faktiske omstændigheder, og nævnet finder oplysningerne af væsentlig betydning for sagens afgørelse, vil du blive gjort bekendt med oplysningerne, inden nævnet træffer afgørelse i sagen.  I Pressenævnets kendelse af 29. september 2017 hedder det blandt andet:
[] [Klager] har til støtte for klagen anført, at Familie Journal i den trykte udgave bragte billeder af ham uden hans kendskab og tilladelse.
 Familie Journal har i mail af 19. september 2017 til Pressenævnet anført, at klagefristen i medieansvarsloven er overskredet.
 Pressenævnets formand, Hanne Schmidt, udtaler:
En klage over overtrædelse af god presseskik kan indgives til mediet eller direkte til Pressenævnet.
I begge tilfælde er klagefristen tolv uger fra offentliggørelsen, jf. medieansvarsloven § 34, stk. 2. Efter det oplyste er klagen indgivet direkte til Pressenævnet.
Da klagen vedrører en artikel fra februar 2017, og [Klager] først har klaget til Pressenævnet i september 2017, er klagefristen på 12 uger efter medieansvarslovens regler overskredet.
Pressenævnet bemærker, at billederne ikke fremgår af Familie Journalens hjemmeside, hvor omtalen fortsat er tilgængelig.
Da klagen herefter må anses indgivet for sent, afvises klagen, jf. medieansvarsloven § 43, stk. 3.
Klagen afvises uden nærmere behandling.  Ved mail af 5. oktober 2017 vejledte Pressenævnet [Klager] om betingelserne for at få genoptaget behandlingen af en sag.
Af mailen fremgik blandt andet:
Såfremt din mail skal opfattes som en anmodning om genoptagelse, bedes du gøre nævnet opmærksom herpå og i den forbindelse medsende eventuel yderligere korrespondance med mediet og dokumentation for, at du har klaget over tilsidesættelse af god presseskik.  [Klager] anmodede den 11. oktober 2017 Pressenævnet om at genoptage behandlingen af sagen med henvisning til, at han ved e-mail af 11. marts 2017 klagede til Familie Journals journalist.
Af mailen til journalisten fremgik følgende:
Hej [Journalisten] Når man skriver om, og sætter billeder af, en person i jeres blad, skal man så ikke have deres accept først? Venlig hilsen [Klager] [Klager] medsendte, trods nævnets opfordring herom, ikke yderligere korrespondance mellem ham og Familie Journal.
I Pressenævnets kendelse af 23. oktober 2017 hedder det blandt andet:
 Pressenævnets formand, Hanne Schmidt, udtaler:
[Klager] har anmodet om genoptagelse af Pressenævnets kendelse i sag nr. 2017-80-0001, [Klager] mod Familie Journal.
Nævnets kendelse af 29. september 2017 er afsagt af formand, Hanne Schmidt.
Efter § 14, stk. 1, i bekendtgørelse nr. 86 af 9. februar 1998 om forretningsordenen for Pressenævnet, træffer de medlemmer, der har afgjort en sag, også afgørelse vedrørende spørgsmålet om eventuel genoptagelse af sagen.
Pressenævnets formand træffer derfor også afgørelse i spørgsmålet om genoptagelse.
Spørgsmålet om genoptagelse [Klager] har anmodet om, at behandlingen af nævnets sag genoptages, da han klagede til Familie Journal over artiklen den 11. marts 2017 og derved inden for 12-ugers klagefristen.
Pressenævnet bemærker generelt, at nævnet kan genoptage behandlingen af en sag, hvis der fremkommer nye oplysninger af betydning for sagens afgørelse.
Efter omstændighederne må det også tillægges betydning, om de nye oplysningers senere fremkomst er et i forhold til parten undskyldeligt forhold.
Nævnet kan tillige have pligt til at genoptage en sag, hvis der foreligger ikke uvæsentlige sagsbehandlingsfejl.
Efter det oplyste henstår [Klager]s mail til journalisten ubesvaret.
Selv hvis klagen til Familie Journal måtte betragtes som en klage over tilsidesættelse af de vejledende regler for god presseskik, finder Pressenævnet, at [Klager] burde have reageret tidligere end september 2017, seks måneder senere.
Nævnet bemærker, at klagen over Familie Journals tilsidesættelse af god presseskik kunne være indgivet direkte til Pressenævnet inden 12 uger fra offentliggørelsen.
Pressenævnet finder herefter, at oplysningerne om [Klager]s mail af 11. marts 2017 til Familie Journal ikke er sådanne væsentlige nye oplysninger, der vil kunne have betydning for vurderingen af spørgsmålet om klagens rettidighed.
På denne baggrund og da der heller ikke er påvist væsentlige sagsbehandlingsfejl, afvises anmodningen.  [Klager] anmodede den 16. november 2017 på ny Pressenævnet om at genoptage behandlingen af sagen.
Som bilag til klagen medsendte han korrespondance mellem sig og Familie Journal i perioden fra 11. marts til 2. maj 2017. Ved mail af 2. maj 2017 afviste Familie Journal [Klager]s klage.
Af mailen fremgik følgende:
Kære [Klager], Som chefredaktør er det mig, der er øverste ansvarlige på Familie Journal, og derfor er din mail havnet hos mig.
Først vil jeg gerne beklage, at du føler dig udstillet i artiklen.
Det er aldrig meningen, at folk skal være kede af at medvirke i Familie Journal.
Men i denne sag har vi altså handlet i god tro.
I 2011 bragte vi første artikel om [Person A], efter hun selv havde kontaktet os med sin historie.
Det gjorde hun så igen omkring årsskiftet, hvorefter vi bragte den opfølgende artikel i FJ 06 i februar i år.
Jeg kan forstå, at du var vidende om, at vi kom, og at artiklen skulle laves, men at du sov, da journalisten og fotografen var i huset, fordi du skulle på natarbejde, og at det var grunden til, at du ikke kunne medvirke.
Efterfølgende udleverede [Person A] selv privatbillederne til os, så vi kunne bruge dem i artiklen.
Det er altså jer, der har henvendt jer til os  ikke bare én men to gange  og jer, der har udleveret billederne til os.
 Jeg vil også minde om, at vi både i år og i 2011 sendte artiklen til gennemlæsning hos jer, inden vi sendte den i trykken  såfremt I havde rettelser eller kommentarer.
I betragtning af ovenstående agter jeg ikke at gå videre i denne sag.
Men igen  jeg vil gerne beklage, at du føler dig udstillet.
Det har aldrig været vores hensigt.
Venligst | Best Regards [Chefredaktøren] | Chefredaktør [Klager] har til støtte for anmodningen om genoptagelse anført, at Pressenævnets afgørelser er ukorrekte, da han klagede rettidigt til Familie Journal.
Han har derudover henvist til, at Pressenævnets afgørelse af 29. september 2017 i sag nr. 2017-80-0001 blev truffet på baggrund af urigtige oplysninger afgivet af Familie Journal den 19. september 2017, uden at [Klager] fik mulighed for at komme med bemærkninger til Familie Journals udtalelse.
Pressenævnet anses på denne baggrund at have begået væsentlige sagsbehandlingsfejl, og sagen bør genoptages.
 Pressenævnets formand, Hanne Schmidt, udtaler:
[Klager] har på ny anmodet om genoptagelse af Pressenævnets kendelse i sag nr. 2017-80-0001, [Klager] mod Familie Journal.
Nævnets kendelse af 29. september 2017 er afsagt af formand, Hanne Schmidt.
Efter § 14, stk. 1, i bekendtgørelse nr. 86 af 9. februar 1998 om forretningsordenen for Pressenævnet, træffer de medlemmer, der har afgjort en sag, også afgørelse vedrørende spørgsmålet om eventuel genoptagelse af sagen.
Pressenævnets formand træffer derfor også afgørelse i spørgsmålet om genoptagelse.
Spørgsmålet om genoptagelse [Klager] har anmodet om, at behandlingen af sagen genoptages, da han mener, at han klagede til Familie Journal rettidigt, og fordi Pressenævnet har begået en væsentlig sagsbehandlingsfejl.
Pressenævnet bemærker generelt, at nævnet kan genoptage behandlingen af en sag, hvis der fremkommer nye oplysninger af betydning for sagens afgørelse.
Efter omstændighederne må det også tillægges betydning, om de nye oplysningers senere fremkomst er et i forhold til parten undskyldeligt forhold.
Nævnet kan tillige have pligt til at genoptage en sag, hvis der foreligger ikke uvæsentlige sagsbehandlingsfejl.
 Det bemærkes, at Pressenævnet i mail af 5. oktober 2017, forud for [Klager]s første anmodning om genoptagelse i sag nr. 2017-80-0033, anmodede [Klager] om at fremsende eventuel yderligere korrespondance mellem ham og Familie Journal i forbindelse med en eventuel anmodning om genoptagelse. [Klager] indsendte imidlertid ikke Familie Journals afvisning af 2. maj 2017, da han første gang anmodede om genoptagelse den 11. oktober 2017.
 [Klager] har i forbindelse med sin anden anmodning om genoptagelse den 16. november 2017 indsendt de nye oplysninger om, at hans klage blev afvist af Familie Journal den 2. maj 2017.
En klage over overtrædelse af god presseskik kan indgives til mediet eller direkte til Pressenævnet.
I begge tilfælde er klagefristen tolv uger fra offentliggørelsen, jf. medieansvarslovens § 34, stk. 2.
Da klagen vedrører en artikel i Familie Journal i februar 2017, og klager har modtaget en afvisning fra Familie Journal den 2. maj 2017, udløb fristen for at klage til Pressenævnet efter medieansvarslovens regler den 25. juli 2017. Da klagen er indgivet til Pressenævnet den 13. september 2017, er klagen således indgivet efter klagefristens udløb.
Det forhold, at mediet ikke har givet klagevejledning kan ikke føre til et andet resultat, ligesom fristoverskridelsen heller ikke synes rimeligt begrundet.
Det forhold, at Pressenævnet traf afgørelse i sag nr. 2017-80-0001 uden forinden at have sendt Familie Journals mail af 19. september 2017 i høring betragtes i den konkrete situation ikke som en væsentlig sagsbehandlingsfejl.
Nævnet har herved lagt vægt på, at Pressenævnet efter medieansvarsloven § 43, stk. 3, af egen drift påser om klagefristen er overskredet.
Familie Journals bemærkning om fristoverskridelse har således ikke haft betydning om afgørelsens udfald.
Pressenævnet finder herefter, at oplysningerne i [Klager]s mail af 16. november 2017 ikke er sådanne væsentlige nye oplysninger, der vil kunne have betydning for vurderingen af spørgsmålet om klagens rettidighed.
På denne baggrund, og da der heller ikke er påvist væsentlige sagsbehandlingsfejl, afvises anmodningen.
