Bilag 1 Betænkning afgivet af Grønlandsudvalget den 26. november 2010 Betænkning over Forslag til lov om arbejdsskadesikring i Grønland [af beskæftigelsesministeren (Inger Støjberg)] 1. Udvalgsarbejdet Lovforslaget blev fremsat den 6. oktober 2010 og var til 1. behandling den 12. oktober 2010. Lovforslaget blev efter 1. behandling henvist til behandling i Grønlandsudvalget.
Møder Udvalget har behandlet lovforslaget i 1 møde.
Høring Lovforslaget har inden fremsættelsen været sendt i høring.
Den 24. september 2010 sendte beskæftigelsesministeren de indkomne høringssvar, et notat herom og et ligestillingsnotat til udvalget.
Spørgsmål Udvalget har stillet 8 spørgsmål til beskæftigelsesministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF) indstiller lovforslaget til vedtagelse uændret.
 Et mindretal i udvalget (DF) indstiller lovforslaget til forkastelse ved 3. behandling.
Dansk Folkepartis medlemmer af udvalget konstaterer, at Grønland i 2009 fik selvstyre efter i 30 år at have haft hjemmestyre.
Dermed tog Grønland endnu et skridt på vejen til selvstændighed, og Grønlands Selvstyre må i forlængelse af denne nye status også vise, at det kan leve op til bæredygtighed og tage ansvar for egne anliggender.
Dansk Folkeparti har stor tillid til, at Grønlands Selvstyre kan tage hånd om egne borgere, på arbejdsskadeområdet, og ved at man overdrager alt det praktiske og udgiften til Danmark, er det Dansk Folkepartis holdning, at udviklingen går i den forkerte retning i forhold til den nye selvstyrelov.
 Lovforslaget betyder, at Grønlands Selvstyre overtager flere kompetencer vedrørende arbejdsskadeforsikring i Grønland, men overdragelsen af flere kompetencer hænger ikke sammen med økonomien, hvorved den danske statskasse som en konsekvens af lovforslaget får et underskud på ordningen.
 Det er vigtigt for Dansk Folkeparti at understrege, at ansvar og økonomi skal hænge sammen, hvilket desværre ikke ser ud til at være tilfældet i denne sag, hvorfor lovforslaget indstilles til forkastelse.
 Liberal Alliance, Tjóðveldisflokkurin og Sambandsflokkurin parti var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller (V) Britta Schall Holberg (V) nfmd.
Preben Rudiengaard (V) Lars Christian Lilleholt (V) Kim Andersen (V) Liselott Blixt (DF) Søren Espersen (DF) Henrik Brodersen (DF) Per Ørum Jørgensen (KD) Mogens Jensen (S) Mogens Lykketoft (S) Julie Rademacher (S) Kristen Touborg (SF) Niels Helveg Petersen (RV) Line Barfod (EL) Lars-Emil Johansen (SIU) fmd.
Juliane Henningsen (IA) Liberal Alliance, Tjóðveldisflokkurin og Sambandsflokkurin havde ikke medlemmer i udvalget.
