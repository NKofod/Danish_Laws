Efter afleveringsforretningen fik klager meddelelse fra det gl. selskab  

 om, at de grundede økonomiske vanskeligheder havde stiftet et 100 %  

 ejet datterselskab, som skulle videreføre det gl. selskabs  

 igangværende entrepriseopgaver.
Det gl. selskab indgav herefter  

 betalingsstandsning og blev senere erklæret konkurs.
 Klager påstår herefter indklagede (datterselskabet)  

 tilpligtet, at betale 67.021,25 kr., da indklagede har forpligtet sig over  

 for klager, ved at skulle videreføre det gl. selskabs  

 igangværende entrepriseopgaver.
 Indklagede påstår afvisning med henvisning til, at  

 datterselskabet ikke er forpligtet over for klager, da afleveringsforretning  

 har fundet sted.
Voldgiftsretten udtaler, at udtrykket "igangværende  

 entrepriseopgaver" må forstås således, at det ikke  

 omfatter entrepriser der er afleveret.
Herefter og da indklagede ikke har  

 udvist en adfærd som kunne medføre, at indklagede var  

 indtrådt i kontrakten med klager, er der ikke grundlag for, at anse  

 indklagede for at være indtrådt i det gl. selskabs  

 forpligtelser.
 Indklagedes påstand om afvisning tages derfor til  

 følge.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører forholdene ved entreprenørens  

 konkurs.
Ved klageskrift modtaget af Voldgiftsnævnet den 2.  

 januar 1998 har klageren i henhold til gældende regler for  

 Voldgiftsnævnet for bygge- og anlægsvirksomhed begæret en  

 voldgiftsret nedsat til afgørelse af klagerens tvist med indklagede i  

 likvidation.
Voldgiftsretten er nedsat med landsdommer Arne Lyngesen som  

 eneste voldgiftsmand.
 Klageren har påstået indklagede tilpligtet at  

 betale 67.021,25 kr. med tillæg af procesrente fra den 23. oktober  

 1997.
 Indklagede har påstået afvisning.
Klageren indgik den 15. september 1994 entreprisekontrakt  

 med et tømrerentreprenørfirma om etablering af standpladser for  

 kildesortering.
I henhold til kontrakten er AB 92 gældende.
Entreprisesummen er betalt i henhold til 3  

 acontobegæringer og en slutregning.
Ved en fejl er et beløb  

 på 67.021,25 kr., der blev betalt i henhold til den første  

 acontobegæring, ikke taget i betragtning ved senere betalinger, og  

 beløbet er således betalt to gange.
Slutregningen er den 2.  

 december 1994 attesteret af klagers arkitekt til betaling og godkendt i  

 klagerens hovedkontor den 8. december 1994. Slutregningen er efter det  

 oplyste betalt formentlig den 12. december 1994.
Der foreligger i sagen referat fra afleveringsforretningen  

 den 23. november 1994. Ifølge referatet er byggeriet afsluttet  

 "ekskl. nedenstående mangelliste", og der afholdes ikke flere  

 byggemøder.
Manglerne angives at ville være afhjulpet senest den  

 2. december 1994. Referatet er på vegne af  

 "Entreprenør" underskrevet den 19. december 1994.
 Med datering den 9. december 1994 udsendte  

 tømrerentreprenørfirmaet (i det følgende kaldet det  

 gamle selskab) og et nystiftet selskab (i det følgende kaldet det nye  

 selskab) sålydende skrivelse til "Til vore  

 forretningsforbindelser":
 "Det gamle selskab har som en række andre  

 byggevirksomheder mærket byggeriets krise i de seneste år.
Dette har medført betydelige driftsunderskud med  

 deraf følgende forringelse af kapitalgrundlaget, hvilket har givet  

 visse vanskeligheder med at stille de fornødne byggegarantier.
For at  

 imødegå dette har der været foretaget tilpasninger i  

 organisationen, ligesom lejemålet XX er blevet opsagt.
Imidlertid har  

 udlejer ikke accepteret opsigelsen, hvorfor en afklaring af dette forhold  

 alene kan ske gennem en eventuel retssag.
 Det spinkle egenkapitalgrundlag, ovenstående  

 eventuelt kommende retssag samt en anden verserende retssag giver megen uro i  

 organisationen og tvivl om muligheden for at bevare arbejdspladserne i  

 selskabet.
Det gamle selskab har som følge af  

 ovenstående den 9.12.1994 stiftet et 100 % ejet datterselskab Det nye selskab med en aktiekapital på 3.000.000,00 kr.
Selskabet  

 vil videreføre det gamle selskabs igangværende entrepriseopgaver  

 samt diverse serviceopgaver.
Det nye selskab har ansat direktøren fra det gamle  

 selskab som direktør i det nye selskab.
Selskabet vil beskæftige  

 50-60 medarbejdere og således bevare stort set alle de nuværende  

 arbejdspladser.
For det gamle selskab er det besluttet at indgive  

 betalingsstandsning med det formål, at få den fornødne ro  

 til en stille afvikling af selskabets aktiver og forpligtelser samt afklaring  

 af de ovennævnte retsforhold.
Begæringen om betalingsstandsning  

 er indgivet til Sø- og Handelsrettens skifteret, som har beskikket en  

 advokat som tilsyn.
Kreditorerne vil inden 8 dage modtage nærmere  

 oplysninger direkte fra tilsynet.
Det er bestyrelsens opfattelse, at den valgte  

 løsning er den bedste for såvel kreditorer, kunder og  

 virksomheden." Med datering "januar 1995" udsendte det nye  

 selskab sålydende skrivelse "Til vore  

 forretningsforbindelser":
 "Vedr.: det nye selskabs fremtidige samarbejde  

 med Dem.
Det gamle selskab har som de fleste andre mærket  

 byggeriets krise de seneste år og har som mange andre kørt med  

 røde tal.
Med henblik på at imødegå dette har der  

 været foretaget forskellige tiltag, der ganske vist har forbedret  

 situationen, men ikke tilstrækkeligt.
 Bestyrelsen for det gamle selskab har derfor den 9.  

 december 1994 besluttet at stifte et helt nyt 100% ejet datterselskab med en  

 aktiekapital på 3 mill. kr.:
Det nye selskab Det nye selskab har overtaget igangværende service-  

 og entrepriseopgaver, ligesom selskabet har overtaget hovedparten af  

 medarbejderne.
Selskabet har fået domicil i nyindrettede lokaler  

 på adresse:XX Det er vores opfattelse, at det nye selskab igennem  

 en fornuftig omkostningsstruktur, egenkapital samt bevarelse af hovedparten  

 af organisationen har særdeles gode muligheder for at fortsætte  

 og udbygge det gode samarbejde.
Vi vil samtidig benytte lejligheden til at ønske  

 godt nytår i en særdeles spændende branche." Under sagens mundtlige forhandling er afgivet  

 vidneforklaringer af det nye selskabs direktør, en ansat i klagers  

 hovedkontor og klagers arkitekt.
Direktør i det nye selskab har bl.a.  

 forklaret, at han fra slutningen af 1992 var direktør i det gamle  

 selskab.
I 1994 fik selskabet økonomiske vanskeligheder og måtte  

 reducere sine aktiviteter.
I december 1994 stiftedes det nye selskab.
Vidnet  

 blev ansat i det nye selskab.
En anden ansat fra det gamle selskab fik  

 ligeledes ansættelse i det nye selskab.
De to selskaber indgik aftale  

 med hinanden, hvorefter det nye selskab overtog entreprisekontrakter  

 vedrørende igangværende arbejder.
Ved igangværende  

 arbejder forstod man de entrepriser, hvor der endnu ikke var afholdt  

 afleveringsforretning.
Det er dette princip, selskaberne har givet udtryk for  

 i skrivelserne til forretningsforbindelserne.
Det gamle selskab indgav  

 anmodning om betalingsstandsning den 9. december 1994, og denne blev taget  

 til følge den 12. december 1994. Selskabet er senere erklæret  

 konkurs.
De af klageren for meget indbetalte beløb er indbetalt til  

 det gamle selskab.
Det gamle selskabs bogholder, der fortsatte med at  

 udføre arbejde for betalingsstandsningsboet, opdagede fejlen i  

 løbet af 1995, men da var det ikke muligt at tilbagebetale.
Det nye  

 selskab har ikke udbedret mangler konstateret ved afleveringen og har ingen  

 aftale indgået med klageren.
Det nye selskab har efter særlig  

 aftale med boets kurator og det gamle selskabs garantistiller afgivet tilbud  

 over for boet på mangelsudbedring i forbindelse med 1-års  

 gennemgangen.
De to selskabers skrivelse fra januar 1995 har vidnet betegnet  

 som et "salgsbrev". Det nye selskab har senere skiftet navn og er  

 trådt i likvidation.
En ansat i klagers hovedkontor har forklaret, at  

 han er ansat i klagers hovedkontor.
Vidnet har oplyst, at man opdagede fejlen  

 i efteråret 1995. Klager lagde afgørende vægt på  

 selskabernes skrivelser fra december 1994 og januar 1995. Klager var sikker  

 på, at de herefter havde det nye selskab som kontraktspart.
Vidnet har  

 ikke hørt om problemer ved mangelsudbedring.
Forholdene omkring  

 1-års gennemgangen kender vidnet ikke nærmere til, og vidnet  

 kender intet til aftaler med det nye selskab eller med kurator.
Det var de  

 samme personer, der repræsenterede selskaberne.
Vidnet forstår  

 udtrykket "igangværende arbejder" således, at udtrykket  

 omfatter entrepriser indtil 5-års-garantien er udløbet.
De  

 juridiske forhold blev i øvrigt behandlet af hovedkontorets jurist.  

 Klagers arkitekt styrede byggeriet og dets økonomi.
Klagers arkitekt har forklaret, at han, der er  

 arkitekt, projekterede byggeriet, førte tilsyn og attesterede  

 regningerne.
Ved afleveringsforretningen blev der konstateret mangler, hvoraf  

 de sidste blev udbedret i januar 1995. Ved 1-års gennemgangen indkaldte  

 vidnet det gamle selskab, og en ansat fra det gamle selskab, som nu er ansat  

 i det nye selskab mødte op.
Der er udarbejdet mødereferat  

 herom.
Vidnet fik brev om, at manglerne først ville blive udbedret,  

 når garantistilleren havde godkendt dette.
Klageren har til støtte for sin  

 påstand gjort gældende, at indklagede er indtrådt i  

 entrepriseaftalen og derfor hæfter for det fejlagtige udbetalte  

 beløb.
Indklagedes indtræden i entrepriseaftalen støttes  

 på indholdet af selskabernes skrivelser fra december 1994 og januar  

 1995. Skrivelserne er godkendt af selskabernes advokater, og en eventuel  

 uklarhed i formuleringen må komme indklagede til skade.
Det nye selskab  

 havde en klar interesse i at fortsætte forretningsmellemværendet,  

 idet kunderne kun derved kunne blive tilfredse, så disse fortsat ville  

 være kunder hos indklagede.
Klager er en stor kunde.
Udtrykket  

 "igangværende arbejder" må forstås som omfattende  

 tiden, indtil enhver forpligtelse i medfør af entreprisekontrakten er  

 ophørt, således også indtil 5-års-garantien er  

 udløbet.
Hertil kommer, at den ansatte fra det gamle selskab  

 underskrev mødereferat den 19. december 1994, på hvilket  

 tidspunkt han var ansat i det nye selskab.
Endvidere blev mangler udbedret  

 efter den 9. december 1994. Ved 1-års gennemgangen mødte  

 repræsentanter for det nye selskab.
Alt dette støtter, at  

 indklagede er indtrådt i entrepriseaftalen.
Indklagede har til støtte for sin  

 påstand gjort gældende, at indklagede ikke er i noget  

 kontraktligt forhold til klageren og derfor ikke er undergivet nogen  

 voldgiftsbestemmelse.
Det nye selskab har ikke i forhold til klageren  

 forpligtet sig i henhold til entrepriseaftalen med det gamle selskab.  

 Selskabernes skrivelser fra december 1994 og januar 1995 indeholder ikke en  

 sådan forpligtelse.
Da skrivelserne blev udsendt, var entreprisen ikke  

 igangværende, idet den var afleveret i november måned.
Heller  

 ikke på andet grundlag har indklagede forpligtet sig i forhold til  

 klageren.
Vidnet, klagers arkitekt indkaldte det gamle selskab til  

 1-års gennemgangen.
Entreprisegarantien ligger fortsat i det gamle  

 selskab.
Klageren har anmeldt sit krav i det gamle selskabs konkursbo.
Det  

 har ingen betydning, at den tidligere ansatte i det gamle selskab den 19.  

 december 1994 underskrev referatet fra afleveringsforretningen den 23.  

 november 1994.
 Voldgiftsretten udtaler:
Selskabernes skrivelser fra december 1994 og januar  

 1995 er holdt i generelle vendinger og omtaler ikke nærværende  

 entrepriseforhold.
Udtrykket "igangværende entrepriseopgaver"  

 må normalt forstås således, at det ikke omfatter  

 entrepriser, der er afleveret.
Herefter er der ikke grundlag for i henhold  

 til skrivelserne at anse indklagede for at være indtrådt i det  

 gamle selskabs forpligtelser efter entreprisekontrakten.
Det er ikke  

 klarlagt, hvorvidt det nye selskab har deltaget i udbedring af visse mangler  

 omkring årsskiftet 1994/95. Den omstændighed, at den ansatte fra  

 det gamle selskab efter at være ansat i det nye selskab med sin  

 underskrift har bekræftet indholdet af referatet af  

 afleveringsforretningen i november 1994, er uden betydning for sagens  

 afgørelse.
Ved det fremkomne er der ikke grundlag for at antage, at  

 det nye selskab i forbindelse med 1-års gennemgangen har forpligtet sig  

 i forhold til klageren.
 Herefter fastslår voldgiftsretten, at indklagede  

 ikke er blevet forpligtet i entrepriseforholdet, og indklagedes påstand  

 om sagens afvisning tages derfor til følge.
 Med sagens omkostninger forholdes som nedenfor  

 anført:
 THI BESTEMMES:
 Denne klage afvises.
 I sagsomkostninger skal klageren til indklagede i  

 likvidation, betale 9.500 kr.
 Klageren skal betale samtlige de med  

 Voldgiftsnævnets behandling af sagen forbundne omkostninger.
 Det ikendte skal betales inden 14 dage fra modtagelsen af  

 denne kendelse.
