Ankestyrelsens principafgørelse P-21-03 om helbredstillæg - individuelt fremstillede læsebriller - pension Resume:
 Der kunne ikke ydes helbredstillæg til dækning af udgiften til individuelt fremstillede læsebriller, da der ikke var en synsforskel på 1 dioptri eller derover.
 Det blev lagt til grund, at selv om ansøger ikke kunne købe sine læsebriller i almindeligt håndkøb, men skulle have dem fremstillet indviduelt hos optiker, var der ikke hjemmel i bekendtgørelsen til at yde dækning, da ansøger ikke opfyldte betingelserne.
 Der blev ikke taget stilling til, om udgiften kunne dækkes som et personligt tillæg.
 Love:
Lov om social pension - lovbekendtgørelse nr. 697 af 21. august 2002 - § 14a, stk. 4 Sagsfremstilling:
 Ansøger søgte i januar 2003 om helbredstillæg til dækning af såvel briller som læsebriller.
I februar 2003 traf kommunen afgørelse og bevilgede helbredstillæg til afstandsbriller.
Ansøger fik samtidig afslag på ansøgning om tilskud til læsebriller, da der ikke var en synsforskel og/eller bygningsfejl mellem øjnene på 1 dioptri eller derover.
 Nævnet tiltrådte i april 2003 kommunens afslag, og henviste til kommunens begrundelse.
 Ansøger klagede over nævnets afgørelse og henviste til, at han ikke kunne købe læsebriller i forretninger som Bilka, Matas osv., men at de skulle fremstilles hos en optiker, da styrken i glassene var + 4,25 og + 3,75 plus bygningsfejl.
 Sagen blev behandlet i principielt møde med henblik på afklaring af praksis for at yde helbredstillæg til individuelt fremstillede læsebriller.
 Afgørelse:
 Ansøger have ikke ret til helbredstillæg til dækning af individuelt fremstillede læsebriller.
 For at kunne få helbredstillæg til dækning af udgiften til individuelt fremstillede læsebriller, skal der være en synsforskel og/eller en bygningsfejl mellem øjnene på 1 dioptri eller derover, jf. § 28 b, 2. punkt i bekendtgørelsen om social pension.
 Ansøger opfyldte således ikke de i bekendtgørelsen stillede krav, selv om han havde behov for individuelt fremstillede briller hos optikeren.
Ankestyrelsen lagde vægt på, at synet på højre øje var + 4,25 og på venstre + 3,75, hvilket svarede til 0,5 dioptri.
Dette gjaldt også for bygningsfejlen.
 Ankestyrelsen kom således til samme resultat som det sociale nævn, men tog ikke stilling til, om udgiften ville kunne dækkes som personligt tillæg efter § 14 i lov om social pension.
