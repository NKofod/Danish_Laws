Fremsat den 20. november 2013 af skatteministeren (Holger K.
Nielsen) Forslag til Lov om ændring af fusionsskatteloven, selskabsskatteloven, kildeskatteloven og aktieavancebeskatningsloven (Indgreb mod omgåelse af udbyttebeskatningen i forbindelse med kontante udligningssummer) § 1 I fusionsskatteloven, jf. lovbekendtgørelse nr. 1120 af 14. november 2012, som ændret ved § 4 i lov nr. 433 af 16. maj 2012, § 2 i lov nr. 1255 af 18. december 2012, § 2 i lov nr. 1402 af 23. december 2012 og § 19 i lov nr. 600 af 12. juni 2013, foretages følgende ændringer:
 1. § 9 affattes således:
»§ 9. Udligningssummer omfattet af § 2, stk. 1, anses som udbytte, såfremt aktionæren efter omstruktureringen ejer aktier m.v. i et af de indskydende eller modtagende selskaber eller i selskaber, som er koncernforbundne med de nævnte selskaber, jf. ligningslovens § 2.« 2. I § 15 b, stk. 4, 1. pkt., ændres »14. pkt.« til: »12. pkt.« 3. § 15 b, stk. 4, 3.-5. pkt., ophæves, og i stedet indsættes: »§ 9 finder tilsvarende anvendelse.« 4. I § 15 b, stk. 4, 6. pkt., der bliver 4. pkt., ændres »Bortset fra de afståede aktier anses aktierne i det indskydende selskab« til: »Aktierne i det indskydende selskab anses«.
§ 2 I selskabsskatteloven, jf. lovbekendtgørelse nr. 1082 af 14. november 2012, som ændret ved § 2 i lov nr. 1254 af 18. december 2012, § 17 i lov nr. 1354 af 21. december 2012, § 1 i lov nr. 1394 af 23. december 2012, § 17 i lov nr. 600 af 12. juni 2013 og § 1 i lov nr. 792 af 28. juni 2013, foretages følgende ændring:
 1. I § 2 D indsættes efter stk. 1 som nye stykker:
»Stk. 2. Hvis en juridisk person overdrager aktier, andelsbeviser og lignende værdipapirer, herunder konvertible obligationer, samt tegningsrettigheder til sådanne værdipapirer til selskaber, der på overdragelsestidspunktet i det væsentlige er uden økonomisk risiko ved erhvervsmæssig aktivitet, jf. § 33 A, stk. 3, og vederlaget delvist består af aktier i det erhvervende selskab eller hermed koncernforbundne selskaber, anses det resterende vederlag som udbytte.
Det samme gælder, hvis overdrageren udelukkende modtager vederlag i andet end aktier m.v. i det erhvervende eller hermed koncernforbundne selskaber, og der efter overdragelsen ejes aktier m.v. i et eller flere af disse selskaber eller i det selskab, hvori der overdrages aktier.
Stk. 1, 2. pkt., finder tilsvarende anvendelse.
 Stk. 3. Erhvervsmæssig aktivitet, der er erhvervet fra et koncernforbundet selskab, indgår ikke i vurderingen efter stk. 2, jf. § 33 A, stk. 3. Ved transaktioner mellem et moderselskab og et datterselskab indgår erhvervsmæssig aktivitet i datterselskabet ikke i vurderingen af moderselskabet efter § 33 A, stk. 3.
Stk. 4. Vederlag i andet end aktier m.v. i det modtagende selskab eller hermed koncernforbundne selskaber i forbindelse med fusion eller spaltning, der ikke er omfattet af fusionsskatteloven, anses som udbytte, såfremt aktionæren efter omstruktureringen ejer aktier i et af de indskydende eller modtagende selskaber eller hermed koncernforbundne selskaber.« Stk. 2 bliver herefter stk. 5.
§ 3 I kildeskatteloven, jf. lovbekendtgørelse nr. 1403 af 7. december 2010, som ændret bl.a. ved § 5 i lov nr. 254 af 30 marts 2011, § 1 i lov nr. 398 af 9. maj 2012, § 5 i lov nr. 433 af 16. maj 2012, § 5 i lov nr. 591 af 18. juni 2012, § 2 i lov nr. 921 af 18. september 2012, § 1 i lov nr. 1254 af 18. december 2012, § 4 i lov nr. 1347 af 21. december 2012 og senest ved § 7 i lov nr. 894 af 4. juli 2013, foretages følgende ændringer:
 1. I § 2, stk. 1, nr. 6, indsættes efter 3. pkt.:
»Skattepligten omfatter derudover vederlag i form af andet end aktier i det erhvervende selskab eller hermed koncernforbundne selskaber, som en person erhverver ved overdragelse af aktier, andelsbeviser og lignende værdipapirer, herunder konvertible obligationer, samt tegningsrettigheder til sådanne værdipapirer til selskaber, der på overdragelsestidspunktet i det væsentlige er uden økonomisk risiko ved erhvervsmæssig aktivitet, jf. selskabsskattelovens § 33 A, stk. 3, hvis personen efter overdragelsen ejer aktier m.v. i et eller flere af disse selskaber.
Skattepligten omfatter også vederlag i andet end aktier i det modtagende selskab eller hermed koncernforbundne selskaber, som en person erhverver i forbindelse med fusion eller spaltning, der ikke er omfattet af fusionsskatteloven, hvis personen efter omstruktureringen ejer aktier i det modtagende selskab eller hermed koncernforbundne selskaber«.
2. I § 2, stk. 1, nr. 6,4. pkt., der bliver 6. pkt., ændres »3. pkt.« til: »3.-5. pkt.« § 4 I aktieavancebeskatningsloven, jf. lovbekendtgørelse nr. 796 af 20. juni 2011, som ændret senest ved § 2 i lov nr. 792 af 28. juni 2013, foretages følgende ændring:
 1. § 2, stk. 4, ophæves.
§ 5 Stk. 1. Loven træder i kraft den 1. februar 2014.
 Stk. 2. Loven har virkning for afståelse af aktier, der foretages fra den 20. november 2013. Endvidere har loven virkning for omstrukturering, der vedtages fra den 20. november 2013.
Bemærkninger til lovforslaget Almindelige bemærkninger 1. Indledning Lovforslaget går ud på at imødegå omgåelse af udbyttebeskatningen.
Formålet med lovforslaget er at sikre, at skattepligtige udbytter ikke konverteres til skattefrie kontante udligningssummer.
2. Lovforslagets formål og baggrund Med lovforslaget fjernes et hul i skattelovgivningen, der underminerer udbyttebeskatningen.
 Ved lov nr. 1255 af 18. december 2012 (L 49 Folketingsåret 2012/2013) blev beskatningen af selskabers avancer på unoterede aktier ophævet, mens beskatningen af udbytter af sådanne aktier blev fastholdt.
 Ved lov nr. 1254 af 18. december 2012 (L 10 Folketingsåret 2012/2013) blev der indført en værnsregel i selskabsskattelovens § 2 D med det formål at sikre udbyttebeskatningen, der blev fastholdt ved lov nr. 1255 af 18. december 2012, og at imødegå særligt kapitalfondenes omgåelse af kildebeskatningen af udbytter.
Den model, som kapitalfondene benyttede til at omgå udbyttebeskatningen, gik ud på, at kapitalfondene umiddelbart før en påtænkt udbytteudlodning foretog en skattefri aktieombytning.
Ved den skattefrie aktieombytning indskydes et nyt selskab mellem kapitalfonden og det udbytteudloddende selskab.
Som vederlag modtog kapitalfondsejerne aktier i det nye selskab kombineret med en skattefri kontant udligningssum svarende til det påtænkte udbytte.
Selskabsskattelovens § 2 D medfører, at det vederlag, der ikke består af aktier i det nyindskudte selskab m.v., som aktionærerne modtager ved den skattefrie aktieombytning, anses som udbytte.
Bestemmelsen finder anvendelse, hvis der i aktionærkredsen er en koncernforbindelse før og efter den skattefri aktieombytning.
 Skatteministeriet er i forsommeren 2013 kommet i besiddelse af en række dokumenter, der viser, at skatterådgivere markedsfører en ny omgåelse af udbyttebeskatningen ved igen at benytte skattefrie aktieombytninger, hvor ejerkredsen vederlægges med aktier kombineret med en kontant udligningssum.
Dokumenterne omhandler et konkret selskab, hvis ejerkreds er spredt og uafhængig af hinanden og sammensat af såvel danske som udenlandske selskabsaktionærer samt fysiske personer.
Aktionærernes ejerandel varierer, således at der er aktionærer med mere end 10 pct. og aktionærer med mindre end 10 pct.
En udbytteudlodning direkte fra det udloddende selskab vil potentielt indebære, at en række af aktionærerne skal betale udbytteskat, fordi ejerandelen er mindre end 10 pct.
 For at undgå en potentiel udbyttebeskatning har selskabets rådgiver først anmodet SKAT om dispensation for udbyttebeskatning i forbindelse med en kapitalnedsættelse, hvilket SKAT har givet afslag på.
Som følge af SKATs afslag præsenteres ejerkredsen i stedet for en alternativ mulighed for at undgå udbyttebeskatning.
Dette kan ske ved en skattefri aktieombytning, hvor aktionærerne vederlægges i aktier kombineret med en kontant udligningssum svarende til deres andel af det påtænkte udbytte.
Aktieombytningen indebærer, at de aktionærer, der kunne modtage skattefrit udbytte uden en aktieombytning, fortsat er skattefri.
De aktionærer, der er skattepligtige før aktieombytningen, bliver skattefri efter aktieombytningen, fordi den kontante udligningssum efter gældende regler beskattes efter aktieavancebeskatningsloven.
Dette gælder for danske og udenlandske selskabsaktionærer samt udenlandske fysiske personer.
Danske fysiske personer er dog som udgangspunkt skattepligtige af avancer, men kan benytte deres anskaffelsessum til at nedbringe beskatningen og opnår dermed også en fordel ved aktieombytningen.
Efter aktieombytningen er aktionærkredsens ejerandele uændret.
Det er muligt at benytte modellen, fordi den spredte og uafhængige ejerkreds ikke har modstridende interesser i at foretage en aktieombytning.
Brugen af skattefri aktieombytninger, hvor aktionærerne vedlægges med aktier kombineret med en kontant udligningssum, kan benyttes hver gang, der påtænkes at udlodde udbytte.
 Den model, der markedsføres, er ikke dækket af selskabsskattelovens § 2 D, idet aktionærkredsen ikke er koncernforbunden, da der er tale om en uafhængig ejerkreds, der ikke på forhånd har aftalt at lede og agere som en samlet enhed.
 Lovforslaget går ud på at hindre omgåelsesmulighederne for derved at sikre den udbyttebeskatning, der blev fastholdt ved lov nr. 1255 af 18. december 2012 (L 49 Folketingsåret 2012/2013).
3. Gældende ret De gældende skatteregler giver mulighed for at omgå beskatningen af udbytter ved at foretage en aktieombytning umiddelbart før en påtænkt udlodning.
Omgåelsen kan ske ved, at der i stedet for at udlodde skattepligtigt udbytte indskydes et nyt selskab mellem aktionærerne og det udbytteudloddende selskab.
Ved en aktieombytning kan aktionærerne vælge at blive vederlagt med aktier kombineret med en kontant udligningssum.
Når vederlaget til aktionærerne består af aktier og kontanter opnås, at aktionærerne bevarer deres ejerskab til selskabet og samtidig modtager en kontant udligningssum, der beskattes efter aktieavancebeskatningsloven.
Ved denne fremgangsmåde har aktionærerne konverteret et skattepligtigt udbytte til en skattefri avance.
 3.1. Skattefrie omstruktureringer (aktionærniveau).
Reglerne for de skattefri fusioner og spaltninger fremgår af fusionsskatteloven.
Vælger selskaberne at bruge fusionsskatteloven, beskattes aktionærerne efter reglerne i fusionsskattelovens §§ 9 og 11.
 Reglerne for skattefri aktieombytninger fremgår af aktieavancebeskatningslovens § 36. Vælger aktionærerne at bruge aktieavancebeskatningsloven, følger det af § 36, stk. 1, at aktionærerne har adgang til beskatning efter reglerne i fusionsskattelovens §§ 9 og 11.
Af fusionsskattelovens § 11 fremgår det, at når aktionærerne fuldt ud vederlægges med aktier, sker der succession.
De skattemæssige virkninger ved succession er, at aktionærerne ikke beskattes af en eventuel gevinst, idet de modtagne aktier skattemæssigt træder i de gamle aktiers sted.
 Af fusionsskattelovens § 9 fremgår det, at når aktionærerne i forbindelse med f.eks. en aktieombytning modtager en kontant udligningssum, så anses de aktier, der er vederlagt med den kontante udligningssum, som afstået, hvilket betyder, at beskatningen sker som en avancebeskatning.
Fusionsskattelovens § 9 betyder, at danske selskabsaktionærer, der modtager en kontant udligningssum, beskattes efter aktieavancebeskatningsloven, der som udgangspunkt behandler den kontante udligningssum som en skattefri avance.
Dette gælder både kontante udligningssummer, som stammer fra unoterede porteføljeaktier (mindre end 10 pct. ejerandel), fra datterselskabsaktier (ejerandel på 10 pct. eller mere) og fra koncernselskabsaktier, dvs. aktier i selskaber, der indgår eller ville kunne indgå i en sambeskatning med selskabsaktionæren.
 Aktionærer, der er hjemmehørende i udlandet, og som modtager en kontant udligningssum, beskattes som udgangspunkt heller ikke af avancen, idet der ikke er begrænset skattepligt på avancer efter selskabsskattelovens § 2 (selskaber) eller kildeskattelovens § 2 (personer).
Visse kontante udligningssummer behandles dog efter de gældende regler ikke som avance, men som udbytte.
Ved f.eks. en grenspaltning, hvor det indskydende selskab ikke ophører ved spaltningen, beskattes den kontante udligningssum som udbytte, jf. fusionsskattelovens § 15 B, stk. 4.
 Ligeledes gælder det, at kontante udligningssummer, som aktionærer, der er hjemmehørende i udlandet, modtager, skal behandles som udbytte i de tilfælde, som er nævnt i ligningslovens § 16 A, stk. 3, nr. 1. Dette indebærer, at aktionærer, der er hjemmehørende i lande uden for EU/EØS, som Danmark ikke har indgået en dobbeltbeskatningsoverenskomst med, udbyttebeskattes af den kontante udligningssum.
Endelig gælder det, at kontante udligningssummer, som aktionærer modtager i forbindelse med en fusion, spaltning eller aktieombytning, og som udgør et beløb, der er mindre end kursværdien af hver af de aktier, der tildeles i det erhvervende henholdsvis det modtagende selskab, også behandles som udbytte.
Dette fremgår af aktieavancebeskatningslovens § 2, stk. 4. Ved f.eks. en skattefri aktieombytning ombyttes aktierne i det indskydende selskab til et antal aktier i det erhvervende selskab efter et bestemt ombytningsforhold.
Hvis det viser sig, at der ikke kan ske ombytning i et lige forhold, vil aktionærerne i det indskydende selskab få udlignet restbeløbet i form af en kontant udligningssum, såkaldte »spidser«.
Modtagelse af sådanne »spidser« beskattes som udbytte.
 Ved lov nr. 1254 af 18. december 2012 (L 10 Folketingsåret 2012/2013), blev der indført en regel i selskabsskattelovens § 2 D med det formål at hindre omgåelse af beskatningen af udbytter.
§ 2 D medfører, at det vederlag, en selskabsaktionær modtager i en koncernintern skattefri eller skattepligtig omstrukturering, og som ikke er aktier, skal anses som udbytte.
Det er en betingelse, at der både før og efter omstruktureringen er en koncernforbindelse i ejerkredsen.
 Ved en koncernforbindelse forstås bl.a., at ejerkredsen har en aftale om udøvelse af en fælles bestemmende indflydelse, hvilket indebærer, at det på forhånd er aftalt i ejerkredsen at lede og agere som en samlet enhed.
 Ved lov nr. 1254 af 18. december 2012 (L 10 Folketingsåret 2012/2013) blev der samtidig indsat en tilføjelse i kildeskattelovens § 2, stk. 1, nr. 6, hvorefter også fysiske personer hjemmehørende i udlandet omfattes af værnet og beskattes af vederlag, der ikke er aktier, på samme måde som de beskattes af udbytte.
 Den omstændighed, at vederlaget for selskaber anses som udbytte, indebærer, at udbyttet for selskaber er omfattet af ligningslovens § 16 A, og at udbyttet dermed er omfattet af den begrænsede skattepligt i selskabsskattelovens § 2, stk. 1, litra c.
3.2. Skattepligtige omstruktureringer (aktionærniveau) En skattepligtig fusion eller en skattepligtig spaltning, hvor det indskydende selskab ophører ved spaltningen, behandles lige som en likvidation af det indskydende selskab og omfattes ikke af fusionsskattelovens regler.
Vederlaget til aktionærerne for aktierne i det indskydende selskab behandles skattemæssigt som et likvidationsprovenu og beskattes efter reglerne om beskatning af gevinst og tab ved afståelse af aktier i ligningslovens § 16 A, stk. 3, jf. aktieavancebeskatningslovens § 2. Heraf følger, at provenuet som udgangspunkt beskattes som en avance.
 Omstrukturering i form af en skattepligtig aktieombytning behandles som en almindelig aktieafståelse, der også beskattes efter reglerne om beskatning af gevinst og tab ved afståelse af aktier, jf. aktieavancebeskatningslovens § 1. Afståelsessummen udgør værdien af det modtagne vederlag, der typisk består af aktier i det erhvervende selskab og en eventuel kontant udligningssum.
Danske selskabsaktionærer, der modtager en kontant udligningssum i forbindelse med en skattepligtig fusion, spaltning eller aktieombytning, beskattes ikke af avancen.
Dette gælder kontante udligningssummer, som stammer fra unoterede porteføljeaktier (mindre end 10 pct. ejerandel), datterselskabsaktier (ejerandel på 10 pct. eller mere) og koncernselskabsaktier, dvs. aktier i selskaber, der indgår eller ville kunne indgå i en sambeskatning med selskabsaktionæren.
 På tilsvarende vis vil aktionærer, der er hjemmehørende i udlandet, og som modtager en kontant udligningssum, som udgangspunkt heller ikke blive beskattet af avancen, idet der ikke er begrænset skattepligt på avancer efter selskabsskattelovens § 2 (selskaber) eller kildeskattelovens § 2 (personer).
Visse kontante udligningssummer behandles dog efter gældende regler ikke som avance, men som udbytte.
Ved f.eks. en grenspaltning, hvor det indskydende selskab ikke ophører ved spaltningen, beskattes hele vederlaget, herunder den kontante udligningssum som udbytte, jf. fusionsskattelovens § 15 B, stk. 4.
 Ligeledes gælder det, at likvidationsprovenu, som aktionærer, der er hjemmehørende i udlandet, modtager, skal behandles som udbytte i de tilfælde, som er nævnt i ligningslovens § 16 A, stk. 3, nr. 1. Dette indebærer, at aktionærer, der er hjemmehørende i lande uden for EU/EØS, som Danmark ikke har indgået en dobbeltbeskatningsoverenskomst, udbyttebeskattes af den kontante udligningssum i form af likvidationsprovenuet.
 Reglen i selskabsskattelovens § 2 D, der er nævnt ovenfor i afsnit 3.1. om skattefrie omstruktureringer, finder også anvendelse ved skattepligtige omstruktureringer.
 Uanset om der anvendes en skattefri eller skattepligtig omstrukturering, vil en kontant udligningssum, der modtages i forbindelse med en fusion, spaltning eller aktieombytning, som udgangspunkt skulle behandles som en aktieavance, der beskattes lempeligere end en udbytteudlodning.
 De nuværende regler kan altså medføre, at aktionærer  uden skattemæssige konsekvenser  kan tømme selskaber for overskudskapital, hvilket indebærer, at forrentningen af kapitalen ikke bliver genstand for beskatning, hvilket er i strid med lovgivers hensigt.
4. Lovforslaget 4.1. Skattefrie omstruktureringer (aktionærniveau) For at hindre, at aktionærer kan tømme selskaber for overskudskapital, samtidig med at de bevarer ejerskabet, foreslås det, at alle kontante udligningssummer, der modtages i forbindelse med skattefri fusion, spaltning og aktieombytning, beskattes som udbytte, forudsat at aktionæren efter omstruktureringen ejer aktier i et af de indskydende eller modtagende selskaber eller selskaber, som er koncernforbundne med de nævnte selskaber.
Forslaget medfører, at aktionærer, der opretholder ejerskabet til selskaberne, bliver udbyttebeskattet af den kontante udligningssum på samme måde, som hvis den kontante udligningssum var udloddet som sædvanligt udbytte.
De foreslåede ændringer forhindrer ikke omstruktureringer, hvor der sker fuld vederlæggelse med aktier.
Der ses dog ikke umiddelbart at forekomme situationer, hvor der foreligger tvingende grunde til vederlæggelse som en kombination af aktier og kontante udligningssummer i forbindelse med omstruktureringer.
Det forhold, som særligt kan begrunde udbetalingen af kontante udligningssummer, ses at forekomme, hvor det på grund af aktiernes stykstørrelse viser sig, at det ikke er muligt at udstede en hel aktie, de såkaldte »spidser«.
Disse »spidser« beskattes efter gældende regler allerede som udbytte.
Aktionærer, der ønsker at udtræde delvist af selskabet, kan sælge aktier før omstruktureringen til almindelig aktieavancebeskatning.
Der vil også være mulighed for at udbetale vederlaget udelukkende i form af aktier, og aktionærerne kan herefter sælge aktier ligeledes til almindelig aktieavancebeskatning.
Forslaget om at beskatte alle kontante udligningssummer som udbytte sker med henblik på at sikre den udbyttebeskatning, der blev fastholdt ved lov nr. 1255 af 18. december 2012 (L 49 Folketingsåret 2012/2013). Når den skattemæssige behandling af avancer og udbytter ikke er ens, er det afgørende, at der indføres de nødvendige værn for at sikre det, som lovgiver ønsker beskattet.
Såvel omgåelsen, der blev imødegået med lov nr. 1254 af 18. december 2012 (L 10 Folketingsåret 2012/2013), som den nye omgåelse viser, at der er behov for værnsregler for at sikre beskatningen af udbytter.
Ved at ensarte den skattemæssige behandling af kontante udligningssummer imødegås spekulation i at konvertere skattepligtige udbytter til skattefrie udligningssummer i forbindelse med fusion, spaltning og aktieombytning.
4.2. Skattepligtige omstruktureringer (aktionærniveau) For at sikre beskatningen af udbytter fuldt ud foreslås det samtidig at udvide anvendelsesområdet for selskabsskattelovens § 2 D.
Hvis aktionærerne er skattefri af aktieavancer, hvilket som udgangspunkt gælder selskabsaktionærer, kan en konvertering af skattepligtigt udbytte til en skattefri kontant udligningssum anvendes uden at gøre brug af skattefri fusion, spaltning eller aktieombytning.
Udvidelsen af selskabsskattelovens § 2 D betyder, at den modtagne kontante udligningssum anses for at være udbytte.
 For ikke at gøre bestemmelsen bredere end nødvendigt, foreslås det i forbindelse med aktieombytninger, at det kun er i de tilfælde, hvor der indgår tomme selskaber, at de kontante udligningssummer skal anses for at være udbytte.
 Den model, der anvendes til at omgå udbyttebeskatningen, involverer typisk anvendelsen af nystiftede selskaber, som på overdragelsestidspunktet i det væsentlige er uden økonomisk risiko ved erhvervsmæssig aktivitet, dvs. tomme selskaber.
 Det foreslås at indføre udbyttebeskatning af de kontante udligningssummer, aktionærerne modtager, når der indskydes tomme selskaber, for derved at sikre, at ellers skattepligtige udbytter ikke konverteres til skattefrie avancer.
 Tomme selskaber, der i det væsentlige er uden økonomisk risiko ved erhvervsmæssig aktivitet, er et begreb, som er kendt og anvendt i anden skattelovgivning såsom selskabsskattelovens § 33 A, stk. 3.
 Efter selskabsskattelovens § 33 A stk. 3, er det en forudsætning for, at hæftelsesreglen i samme bestemmelses stk. 1 finder anvendelse, at overdragelsen vedrører kapitalandele i et selskab, der på overdragelsestidspunktet i det væsentlige er uden økonomisk risiko ved erhvervsmæssig aktivitet.
 Tilsvarende bliver det en forudsætning for, at den foreslåede værnsregel finder anvendelse, at der som led i omstruktureringen indskydes et tomt selskab, der i det væsentlige er uden økonomisk risiko ved erhvervsmæssig aktivitet andet end erhvervelsen af aktier i det selskab, som skal foretage udlodning af udbytte.
At indskyde et tomt selskab, samtidig med at der trækkes kontanter ud, ses i høj grad at være motiveret af et ønske om at omgå udbyttebeskatningen.
Når der anvendes tomme selskaber i kombination med udligningssummer, er der potentielt tale om at flytte penge ud af de eksisterende virksomheder.
Ved skattepligtig fusion og spaltning foreslås det tilsvarende, at vederlag i andet end aktier i det modtagende selskab eller hermed koncernforbundne selskaber anses som udbytte, såfremt aktionæren efter omstruktureringen ejer aktier i det modtagende selskab eller hermed koncernforbundne selskaber.
Udbyttebeskatningen af kontante udligningssummer ved skattepligtig fusion og spaltning er ikke begrænset til omstruktureringer, hvori der indgår tomme selskaber.
Hermed opnås en ensartet beskatning af kontante udligningssummer, uanset om der er tale om skattefri eller skattepligtig fusion og spaltning.
Udbyttebeskatning af kontante udligningssummer ved skattepligtige aktieombytninger er som anført begrænset til situationer, hvor der indskydes et tomt selskab.
Hvis udbyttebeskatningen af kontante udligningssummer ikke indeholdt denne begrænsning ved skattepligtig aktieombytning, ville udbyttebeskatningen kunne omfatte sædvanlige aktiesalg, hvor aktionæren fortsat ejer aktier i et koncernforbundet selskab.
I modsætning til den gældende selskabsskattelovs § 2 D, stk. 1 og 2, bliver det ikke et krav, at der i ejerkredsen er en koncernforbindelse.
Den foreslåede udvidelse af selskabsskattelovens § 2 D vil i lighed med den gældende bestemmelse finde anvendelse ved alle former for skattefrie og skattepligtige omstruktureringer, hvor der opnås kontante udligningssummer.
5. Økonomiske konsekvenser for det offentlige Lovforslaget om at betragte kontante udligningssummer ved omstruktureringer som udbytte har karakter af en værnsregel, som vil forhindre utilsigtede provenutab vedrørende udbyttebeskatningen.
6. Administrative konsekvenser for det offentlige SKAT vurderer, at der ikke er nævneværdige administrative konsekvenser forbundet med lovforslaget.
7. Økonomiske konsekvenser for erhvervslivet Lovforslaget har ingen økonomiske konsekvenser for erhvervslivet.
8. Administrative konsekvenser for erhvervslivet Lovforslaget har ingen administrative konsekvenser for erhvervslivet.
9. Administrative konsekvenser for borgerne Lovforslaget har ingen administrative konsekvenser for borgerne.
10. Miljømæssige konsekvenser Lovforslaget har ingen miljømæssige konsekvenser.
11. Forholdet til EU-retten Lovforslaget indeholder ikke EU-retlige aspekter.
 12. Hørte myndigheder og organisationer m.v.
Lovforslaget har ikke været i høring inden fremsættelsen, idet der er tale om lukning af et hul i skattelovgivningen, som skal have virkning fra forslagets fremsættelse.
Lovforslaget sendes i høring samtidig med fremsættelsen til følgende:
 Advokatsamfundet, AgroSkat, AE Rådet, ATP, Børsmæglerforeningen, CEPOS, Cevea, Danmarks Rederiforening, Danmarks Skibskreditfond, Dansk Aktionærforening, Dansk Byggeri, Dansk Ejendomsmæglerforening, Dansk Erhverv, Dansk Gartneri, Dansk Iværksætterforening, Dansk Revisorforening, Danske Advokater, Den Danske Fondsmæglerforening, Den danske Skatteborgerforening, DI, DVCA, Ejendomsforeningen Danmark, Finansrådet, Danske revisorer - FSR, Forsikring & Pension, Horesta, Håndværksrådet, InvesteringsForeningsRådet, KL, Landbrug & Fødevarer, Lokale Pengeinstitutter, Nasdaq OMX Copenhagen A/S, Nationalbanken, Realkreditforeningen, Realkreditrådet, SRF Skattefaglig Forening, Videncentret for Landbrug.
Bemærkninger til lovforslagets enkelte bestemmelser Til § 1 Til nr. 1 Det foreslås, at alle kontante udligningssummer, der udbetales som vederlag for aktierne i det indskydende selskab i forbindelse med skattefri omstrukturering, skattemæssigt behandles som udbytte hos aktionærerne i det indskydende selskab.
Udbyttebeskatningen af kontante udligningssummer er generel og gælder for alle aktionærer i det indskydende selskab.
Det vil sige, at udbyttebeskatningen f.eks. både gælder fysiske og juridiske personer, uanset om aktionærerne er fuldt eller begrænset skattepligtige af udbytte.
 Udbyttebeskatning af kontante udligningssummer ved skattefri omstrukturering omfatter udover skattefri fusion og spaltning tillige skattefri aktieombytning, jf. aktieavancebeskatningsloven 36, der henviser til reglerne i fusionsskattelovens § 9. Kontante udligningssummer omfatter som hidtil ethvert vederlag, som ikke er aktier i det modtagende henholdsvis erhvervende selskab.
Når kontante udligningssummer generelt beskattes som udbytte, skal ingen af aktierne i det indskydende selskab anses for afstået.
Derfor er der ikke længere behov for de gældende regler for beregningen af, hvilke af aktionærens aktier i det indskydende selskab, der skal anses for afstået for den kontante udligningssum.
Som eneste undtagelse til udbyttebeskatningen af kontante udligningssummer foreslås det, at kontante udligningssummer behandles som en aktieafståelse efter reglerne i aktieavancebeskatningsloven, hvis aktionæren helt udtræder af koncernen.
Det vil sige, at der sker avancebeskatning af kontantvederlaget under forudsætning af, at aktionæren efter omstruktureringen ikke ejer aktier i det indskydende selskab, det modtagende selskab eller hermed koncernforbundne selskaber.
Ved koncernforbundne selskaber forstås selskaber, der har den i ligningslovens § 2 anførte forbindelse.
Til nr. 2 Ændringen er en redaktionel konsekvensændring som følge af en reduktion i antallet af punktummer i stykket, jf. ændringen i lovforslagets § 1, nr. 3.
Til nr. 3 Der er tale om en konsekvensændring som følge af lovforslaget i § 1 nr. 1, hvorefter kontante udligningssummer skal beskattes som udbytte.
Der er heller ikke ved spaltning behov for de hidtil gældende regler, der fastsætter, hvilke af aktionærens aktier i det indskydende selskab, der skal anses for afstået ved modtagelse af en kontant udligningssum.
Tilsvarende er der heller ikke behov for den hidtil gældende særregel, hvorefter en kontant udligningssum beskattes som udbytte, hvis det indskydende selskab ikke ophører ved spaltningen.
Til nr. 4 Ændringen er en redaktionel konsekvensændring som følge af lovforslagets § 1 nr. 3, hvorefter der ikke vil være tale om afståelse af aktier i forbindelse med modtagelse af en kontant udligningssum.
Til § 2 Til nr. 1 De foreslåede ændringer i selskabsskattelovens § 2 D sker med henblik på at hindre omgåelse af beskatning af udbytter til selskaber, som efter de gældende regler ikke er fritaget for beskatning af udbytter.
Bestemmelsen foreslås at finde anvendelse i de tilfælde, hvor skiftet fra udbytte til en anden form for betaling opnås ved fusion, spaltning eller aktieombytning.
Forslaget berører ikke rækkevidden af de gældende regler i selskabsskattelovens § 2 D, idet der alene sker en præcisering af, at disse regler også gælder ved fusion og spaltning.
 Det forhold, at vederlaget anses som udbytte, indebærer som efter den gældende § 2 D i selskabsskatteloven, at udbyttet er omfattet af ligningslovens § 16 A, og at udbyttet dermed er omfattet af den begrænsede skattepligt i selskabsskattelovens § 2, stk. 1, litra c.
Hvis en aktionær delvist vedlægges med aktier i det erhvervende selskab, det modtagende selskab eller hermed koncernforbundne selskaber, vil reglen finde anvendelse.
Dette indebærer, at alt vederlag, som ikke består af sådanne aktier, anses for udbytte.
Ved fastsættelse af, hvornår der er tale om koncernforbundne selskaber, finder ligningslovens § 2 anvendelse.
I § 2 D, stk. 2, foreslås det, at i de tilfælde, hvor en aktionær i forbindelse med en skattepligtig aktieombytning fuldt ud vederlægges med aktier i det tomme selskab, finder reglen ikke anvendelse.
Ligeledes gælder det, at hvis en aktionær fuldt ud vederlægges med andet end aktier i det erhvervende selskab, det modtagende selskab eller hermed koncernforbundne selskaber, vil reglen heller ikke finde anvendelse, idet aktierne dermed må anses for afstået, forudsat at der efter overdragelsen ikke ejes aktier m.v. i et eller flere af disse selskaber.
 Ved skattepligtig aktieombytning finder bestemmelsen kun anvendelse, hvis overdragelsen sker til et tomt selskab, jf. selskabsskattelovens § 33 A, stk. 3. Det vil sige, at bestemmelsen ikke finder anvendelse i de tilfælde, hvor der er tale om en aktieombytning, hvor det erhvervende selskab er i besiddelse af en økonomisk risiko ved erhvervsmæssig aktivitet.
Da der er tale om en værnsregel, der har til hensigt at forhindre omgåelse, er det nødvendigt at sikre, at reglen ikke omgås ved tilkøb eller tilførsel af aktiver/aktiviteter.
Det foreslås derfor i § 2 D, stk. 3, at aktiviteter, der er erhvervet fra koncernforbundne selskaber, ikke indgår i vurderingen af det tomme selskabs erhvervsmæssige aktivitet.
Endvidere vil den aktivitet, der er i det tomme selskabs datterselskaber før og efter omstruktureringen, heller ikke indgå.
Ved skattepligtig fusion og spaltning foreslås det tilsvarende i § 2 D, stk. 4, at vederlag i andet end aktier i det modtagende selskab eller hermed koncernforbundne selskaber anses som udbytte, såfremt aktionæren efter omstruktureringen ejer aktier i det modtagende selskab eller hermed koncernforbundne selskaber.
I modsætning til skattepligtig aktieombytning er den foreslåede udbyttebeskatning af kontante udligningssummer ved skattepligtig fusion og spaltning ikke begrænset til omstruktureringer, hvori der indgår tomme selskaber.
Til § 3 Til nr. 1 De foreslåede nye punktummer i kildeskattelovens § 2, stk. 1, nr. 6, er værnsregler, der skal hindre omgåelse af beskatning af udbytte til en person, som efter de gældende regler ikke er fritaget for beskatning af udbytter.
 Den foreslåede bestemmelse svarer til den foreslåede ændring i selskabsskattelovens § 2 D, som er nærmere omtalt ovenfor under § 2.
Til nr. 2 De foreslåede nye punktummer i lovforslagets § 3, nr. 1 skal ikke anvendes hvis personen er hjemmehørende på Færøerne, i Grønland eller i et land, som er medlem af EU/EØS, eller som har en dobbeltbeskatningsoverenskomst med Danmark, og de kompetente myndigheder i denne stat skal udveksle oplysninger med de danske myndigheder efter dobbeltbeskatningsoverenskomsten, en anden international overenskomst eller konvention eller en administrativt indgået aftale om bistand i skattesager.
Beskatningen skal altså kun gennemføres, hvis personen er hjemmehørende i et land uden for EU, som ikke har en dobbeltbeskatningsoverenskomst med Danmark.
Skatteplanlægning med kvalifikationsskift er nemlig især fordelagtig, hvis overdragelsen af aktierne ikke medfører avancebeskatning, hvilket må formodes at ske, hvis personen er hjemmehørende i et EU-land eller et land, som har en dobbeltbeskatningsoverenskomst med Danmark.
Til § 4 Til nr. 1 Der er tale om en konsekvensændring som følge af lovforslagets § 1 nr. 1, hvorefter kontante udligningssummer skal beskattes som udbytte.
Der er herefter ikke behov for særreglen om, at de såkaldte »spidser« beskattes om udbytte.
Det følger fremover af den generelle regel i fusionsskattelovens § 9.
Til § 5 Til stk. 1 Det foreslås, at loven træder i kraft den 1. februar 2014.
Til stk. 2 Det foreslås, at loven får virkning for vederlag i forbindelse med afståelse af aktier, der foretages fra den 20. november 2013. Ved afståelse forstås, at der er indgået en endelig bindende aftale om overdragelse af aktier.
Hvis afståelsen sker i forbindelse med omstrukturering, hvor beslutningen kræver vedtagelse på en generalforsamling, f.eks. fusion eller spaltning, har loven virkning for vederlag, hvor omstruktureringen vedtages den 20. november 2013 eller senere.
Dette gælder også vederlag, der modtages i forbindelse med en omstrukturering, hvor det indskydende selskab ikke ophører, dvs. grenspaltning.
De foreslåede bestemmelser indeholder skærpende ændringer, som undtagelsesvist tillægges virkning allerede fra fremsættelsesdagen.
Det tidlige virkningstidspunkt skal forhindre spekulation, der kunne modvirke formålet med bestemmelserne i tidsrummet fra lovforslagets fremsættelse og indtil dets ikrafttræden.
Der ville således være risiko for yderligere utilsigtede provenutab ved et senere virkningstidspunkt.
Det er ikke muligt at skønne over størrelsen af disse yderligere potentielle provenutab, men de kan være betydelige, særligt når fremgangsmåden for omgåelsen af den gældende lovgivning gives med lovforslagets fremsættelse.
