Finanstilsynet har meddelt, at en sparekassedirektørs indtræden i  

 direktionen for en fond oprettet i forbindelse med sparekassens omdannelse  

 til et aktieselskab ville blive anset for deltagelse i ledelsen af anden  

 erhvervsvirksomhed end pengeinstituttet Tilsynets skrivelse af 3. april 1991 til direktøren i en sparekasse  

 vedrørende indtrædelse i direktionen for en fond.
 Under henvisning til bank- og sparekasselovens § 19, stk. 5, anmodedes om  

 tilladelse til at indtræde i direktionen for en fond for sparekassen, der i  

 forbindelse med sparekassens omdannelse til et aktieselskab blev oprettet med  

 det primære formål, at videreføre sparekassens virksomhed i sparekassens  

 aktieselskab.
 Sparekassen henviste til industriministerens svar af 11. januar 1988 til  

 Folketingets Erhvervsudvalg (spørgsmål 15 - L 86 - L 88 - bilag 12)  

 vedrørende fondens besiddelser af aktier i sparekasseaktieselskabet og andre  

 finansielle institutter, samt til, at tilsynet har givet tilladelse til  

 sammenfald af direktionerne i et sparekasseaktieselskab og dettes  

 holdingselskab.
Tilsynet oplyste, at indtrædelse i direktionen for fonden i henhold til §  

 19, stk. 5, ville blive anset for deltagelse i ledelsen af anden  

 erhvervsvirksomhed end pengeinstituttet.
Finanstilsynet kunne på baggrund  

 heraf ikke give den ønskede dispensation.
 Det bemærkes, at de af tilsynet meddelte dispensationer vedrørende  

 holdingselskaber var givet midlertidigt som en særlig overgangsordning.
 Der var til grund for afgørelsen anlagt følgende synspunkter:
 Fonden var en selvejende og af sparekassen formelt uafhængig institution,  

 der var omfattet af lov om erhvervsdrivende fonde, og som havde til formål  

 -udover at videreføre sparekassens virksomhed, jf. bemærkningerne til  

 lovforslaget - tillige at udøve anden virksomhed, principielt uden  

 begrænsning.
 Ifølge tilsynets praksis gives der end ikke dispensation til indtræden i  

 direktionen i helejede datterselskaber.
Dispensation for direktionen i pengeinstitutter med holdingkonstruktion er  

 givet på grundlag af ønsket hos de respektive pengeinstitutters ledelser om,  

 at der i en kortere indkøringsperiode er fælles direktion, og er meddelt  

 enten på betingelse af, at holdingselskabets virksomhed alene er at eje  

 sparekasseaktieselskabet, eller med en tidsfrist på højst et år.
En  

 tilsvarende betinget eller begrænset dispensation var der ikke søgt om i det  

 foreliggende tilfælde, og noget sådant behov er der formentlig heller ikke.
