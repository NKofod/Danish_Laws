 Ved en bunden licitation, hvor arbejdet er udbudt med flere  

 alternativer, men uden valgfrihedsforbehold, er bygherren forpligtet til at  

 acceptere det billigste tilbud inden for det valgte alternativ.
I april 1983 udbød Sparekassen Nordjylland, Frederikshavn afdeling, en  

 gulvbelægningsentreprise til to lokale firmaer i bunden licitation uden  

 valgfrihedsforbehold.
Bygherren udbød flere løsningsmodeller, idet der var  

 bedt om bud på flere forskellige tæppetyper.
Sparekassen antog det firma, som havde afgivet laveste bud på det  

 billigste tæppe (104.962 kr.). Da arbejdet blev påbegyndt, fandt et  

 medarbejderudvalg ud af, at tæppet skulle have en anden farve, og udpegede en  

 anden af de udbudte tæppetyper.
Firmaet, som havde fået entreprisen,  

 accepterede at pålægge dette nye tæppe til den pris, som var aftalt for det  

 oprindelige tæppe.
Det andet firma havde imidlertid afgivet det billigste bud  

 på det nye tæppe, (110.186,75 kr.). Det firma, som udførte arbejdet, havde  

 selv givet et bud på 111.532 kr. for dette tæppe.
Tilsynet fandt, at  

 bygherren i den aktuelle sag, hvor der var tale om sideordnet udbud af flere  

 løsninger, skulle behandle buddene vedrørende hver af løsningerne som et  

 selvstændigt licitationsresultat.
I denne sag var der tale om bunden  

 licitation uden valgfrihedsforbehold, således at det laveste bud skulle  

 antages.
Inden bygherren kunne indgå aftale med lavestbydende, måtte han  

 imidlertid gøre op med sig selv, hvilken af de forskellige løsningsmodeller  

 han foretrak.
Efter tilsynets opfattelse havde bygherren overtrådt bestemmelserne i  

 licitationslovens § 3, stk. 2 og 3. For det første var § 3, stk. 2 overtrådt  

 derved, at bygherren havde indgået aftale med en anden end lavestbydende på  

 det tæppe, som i anden omgang blev udvalgt.
For det andet var § 3, stk. 3,  

 overtrådt (et bud, som er højere end et andet, må ikke nedsættes). Det firma,  

 som fik arbejdet overdraget, havde nemlig udført arbejdet til en lavere sum,  

 end tilbuddet lød på.
Tilsynet indstillede til anklagemyndigheden, at der  

 blev nedlagt påstand om en bøde på 10.000 kr.
 Sparekassen fandt, at fremgangsmåden var berettiget, idet licitationsloven  

 kun ansås at gælde frem til licitationens slutning, hvorefter der frit må  

 kunne indgås aftaler med den, som har fået arbejdet som lavestbydende.
Kriminalretten i Frederikshavn idømte den 4. september 1985 Sparekassen en  

 bøde på 3.000 kr. for overtrædelse af licitationslovens § 3, stk. 2 og 3,  

 idet retten bl.a. udtalte: »Den af tiltalte valgte fremgangsmåde anses  

 for at være en bunden licitation uden valgfrihedsklausul, og da tiltalte ikke  

 annullerede licitationen, var han også efter licitationsdagen forpligtet til  

 at følge denne.
Tiltalte udbød arbejdet med flere alternativer, og han skulle  

 acceptere det billigste tilbud inden for det valgte alternativ.« ..  

 Retten havde ved bødens fastsættelse bl.a. lagt vægt på, at arbejdet var af  

 betydeligt omfang, at ændringen af tæppetype skyldtes et ønske fra  

 medarbejderudvalget, og at besparelsen var beskeden.
Sparekassen indbragte dommen for Vestre Landsret, som i dom af 3. december  

 1985 stadfæstede afgørelsen i henhold til dens grunde.
Samtidig blev bøden  

 forhøjet til 10.000 kr.
