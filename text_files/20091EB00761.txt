Bilag 1 Beretning afgivet af Miljø- og Planlægningsudvalget den 21. april 2010 Beretning over Forslag til folketingsbeslutning om forbud mod ftalaterne DEHP, DBP og BBP [af Per Clausen (EL), Pia Olsen Dyhr (SF) og Bente Dahl (RV) m.fl.] 1. Udvalgsarbejdet Beslutningsforslaget blev fremsat den 5. november 2009 og var til 1. behandling den 3. december 2010. Beslutningsforslaget blev efter 1. behandling henvist til behandling i Miljø- og Planlægningsudvalget.
Møder Udvalget har behandlet beslutningsforslaget i 5 møder.
2. Tilkendegivelse fra miljøministeren Miljøministeren har over for udvalget tilkendegivet følgende:
»En lang række stoffer er mistænkt for at have hormonforstyrrende effekter, og forskningsresultater viser, at der bør tages hensyn til de såkaldte cocktaileffekter for hormonforstyrrende stoffer, fordi både voksne og børn bliver udsat for stoffer, der er mistænkt for at være hormonforstyrrende fra en lang række kilder.
Miljøstyrelsen offentliggjorde i efteråret 2009 en rapport, hvor to-åriges udsættelse for udvalgte stoffer, der er mistænkt for at være hormonforstyrrende, blev undersøgt.
Nogle ftalater har vist sig at have uheldige effekter på hormonsystemet.
Det gælder især fire ftalater.
Ud over de 3 ftalater, som er omfattet af beslutningsforslaget, har ftalaten DIBP vist sig at have samme effekter.
Disse ftalater bør ikke findes i produkter, vi omgiver os med, i koncentrationer så de kan udgøre et problem, når der ses på enkelte produktgrupper, eller når vi ser på alle kilder af ftalater.
 Da Miljøstyrelsens undersøgelse af to-åriges udsættelse for kemiske stoffer viste, at det bidrag af ftalater en to-årig får alene fra fødevarer, kan udgøre en risiko, så er der behov for at undersøge, hvorfra børn ellers kan blive udsat for ftalater med hormonforstyrrende effekter.
 Regeringen er parat til at foreslå en EU-regulering af hormonforstyrrende ftalater, når den nødvendige dokumentation foreligger.
 Beskyttelsen af både voksne og børn i forhold til hormonforstyrrende stoffer er en topprioritet hos miljøministeren.
For så vidt angår cocktaileffekterne har regeringen været drivende kraft for, at det nu er lykkedes at få EU til at fokusere på kombinationseffekter.
Danmark vil fortsætte arbejdet for, at kombinationseffekter kommer til at indgå i relevante EU-reguleringer.
 Miljøministeren vil arbejde målrettet på at tilvejebringe tilstrækkelig dokumentation til at løfte bevisbyrden i EU  ikke bare for de tre foreslåede ftalater, men også for den fjerde, DIBP - og vil i den forbindelse se på både produkter, som børn har direkte kontakt med, herunder også børnetøj, og på andre produkter, hvorfra børn kan være udsat fra ftalater, f.eks. gulve og møbler.
Det forventes, at Miljøstyrelsen har indsamlet den nødvendige dokumentation i efteråret 2010.« 3. Politiske bemærkninger Et flertal i udvalget (udvalget med undtagelse af V og KF) finder, at en lang række stoffer er mistænkt for at have hormonforstyrrende effekter, og forskningsresultater viser, at der bør tages hensyn til de såkaldte cocktaileffekter for hormonforstyrrende stoffer, fordi både voksne og børn bliver udsat for stoffer, der er mistænkt for at være hormonforstyrrende, fra en lang række kilder.
Flertallet fremhæver den vigtige rolle, Center for Hormonforstyrrende Stoffer spiller ved at igangsætte og koordinere undersøgelser vedrørende hormonforstyrrende stoffer.
Centeret indsamler og opbygger ny viden om hormonforstyrrende stoffer med særligt fokus på danske forhold, som er målrettet myndighedernes forebyggende arbejde.
I den sammenhæng finder partierne det væsentligt, at der også i fremtiden lægges stor vægt på det oplysende arbejde.
Miljøstyrelsen offentliggjorde i efteråret 2009 en rapport, hvor 2-åriges udsættelse for udvalgte stoffer, der er mistænkt for at være hormonforstyrrende, blev undersøgt.
Nogle ftalater har vist sig at have uheldige effekter på hormonsystemet.
Det gælder især fire ftalater.
Ud over de tre ftalater, som er omfattet af beslutningsforslaget, har ftalaten DIBP vist sig at have samme effekter.
Disse ftalater bør ikke findes i produkter, vi omgiver os med, i koncentrationer, så de kan udgøre et problem, når der ses på enkelte produktgrupper, eller når vi ser på alle kilder af ftalater.
 Da Miljøstyrelsens undersøgelse af 2-åriges udsættelse for kemiske stoffer viste, at deres eksponering for DBP og DEHP som enkeltstoffer overstiger det niveau, hvor der er en risiko for hormonforstyrrende effekter, bør der gennemføres et forbud mod ftalater i produkter beregnet til børn.
 Flertallet i udvalget opfordrer derfor regeringen til i EU at arbejde for, at der i EU indføres et totalt stop for brug og salg af produkter beregnet til børn, der indeholder DEHP, DBP, BBP og DIBP.
Flertallet i udvalget opfordrer derudover regeringen til at tage kontakt med de enkelte medlemslande og Europa-Kommissionen med henblik på at få gennemført et forbud i flest mulige lande og med henblik på at få Europa-Kommissionen til at fremlægge forslag om forbud på EU-niveau.
I den forbindelse opfordrer partierne ministeren til at tage kontakt med de enkelte medlemslande og Europa-Kommissionen med henblik på at sikre opbakning til et forbud i flest mulige lande og med henblik på at få Europa-Kommissionen til at fremlægge et forslag om forbud på EU-niveau.
 Medmindre industrien inden den 1. oktober 2010 fremlægger dokumentation for, at disse stoffer er ufarlige, suppleres bestræbelserne for at få indført et forbud i EU med gennemførelsen af særregler i Danmark for at sikre et nationalt forbud, indtil de skærpede regler er indført i EU.
 Et mindretal i udvalget (V og KF) er enige i miljøministerens tilkendegivelse og anfører herudover, at partiernes medlemmer af udvalget, såfremt den nødvendige dokumentation ikke foreligger den 1. oktober 2010, vil sikre, at der sker en drøftelse i udvalget af mulighederne for national regulering, indtil EU-regler er trådt i kraft.
