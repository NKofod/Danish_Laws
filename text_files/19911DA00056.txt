Nr BTB 56 Betænkning over Forslag til folketingsbeslutning om oprettelse af  

 klagenævn for det almennyttige boligområde   

 Nr B 56 1991-92, 1. samling Afgivet af Boligudvalget Afgivet: 19920611 Udvalget har behandlet beslutningsforslaget i nogle møder og har herunder stillet spørgsmål til boligministeren, som denne har besvaret skriftligt.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes og Kristeligt  

 Folkepartis medlemmer af udvalget) beslutningsforslaget til  

forkastelse .
 Et mindretal inden for flertallet (Socialdemokratiets medlemmer af  

 udvalget) er, som Socialdemokratiets ordfører gav udtryk for ved 1.  

 behandling af forslaget, principielt enigt i forslagets intentioner, nemlig  

 at give lejere i almennyttigt boligbyggeri en klageadgang.
Socialdemokratiet mener imidlertid, at dette forslag til oprettelse af et  

 klagenævn er forkert i sit indhold.
Det vil nemlig kun gælde for lejere i de  

 kommuner, hvor der eksisterer huslejenævn.
Socialdemokratiet ønsker  

 huslejenævn oprettet i samtlige kommuner, men det er som bekendt ikke  

 tilfældet nu, og derfor vil forslaget virke skævt og ikke stille alle lejere  

 ens.
Hertil kommer, at Socialdemokratiet ønsker alle lejeres retsstilling  

 forbedret, også lejere i privat udlejningsbyggeri.
Dette ønske er ikke  

 imødekommet med beslutningsforslaget.
Et mindretal (Socialistisk Folkepartis medlemmer af udvalget)  

 indstiller beslutningsforslaget til vedtagelse uændret . Mindretallet  

 støtter forslaget, som det er formuleret, men gør opmærksom på, at der i  

 forslagets bemærkninger ikke er taget tilstrækkelig højde for, at forholdene  

 inden for det almennyttige byggeri adskiller sig afgørende fra  

 ejendomsforholdene i den private udlejningssektor.
Efter mindretallets  

 opfattelse må regler om klagenævn udformes sådan, at lejerrepræsentationen  

 bliver virkelig repræsentativ for lejerne i den almennyttige sektor.  

 Ordningen må formentlig, især hvor beboerdemokratiet er helt gennemført,  

 udformes som en mindretalsbeskyttelse for den enkelte eller flere lejere, der  

 i boligselskaberne udsættes for urimeligheder fra et flertal.
 Et andet mindretal (Fremskridtspartiets medlem af udvalget)  

 indstiller beslutningsforslaget til vedtagelse uændret .
Ved 1. behandling af forslaget udtrykte stort set alle, herunder også  

 boligministeren, sig positivt over for tanken om, at også lejere i sociale  

 boligselskaber gennem et ankenævn skulle have mulighed for at klage over  

 deres husleje.
Lejerne havde derfor en naturlig forventning om, at der så  

 også skete noget på området.
Den massive afvisning af forslaget, der er tale om, tyder på, at  

 flertallet ikke har ment noget med alle de fine ord.
Argumenterne for ikke at  

 støtte forslaget har først og fremmest været, at bemærkningerne ikke kunne  

 accepteres.
Det er en dårlig undskyldning.
For det første lovgives der ikke  

 på bemærkninger, og for det andet er der tale om et forslag til  

 folketingsbeslutning, som pålægger boligministeren at fremkomme med et  

 forslag.
Det, der stemmes nej til, er i virkeligheden, at man ikke ønsker et  

 forslag fra boligministeren på dette område.
Forslagsstillerne var under  

 udvalgsarbejdet indstillet på, at der kun blev afgivet en beretning, som  

 opfordrede boligministeren til at komme med et forslag til efteråret.
Men for  

 at samle udvalget skulle beretningen være så »tynd«, at der ikke  

 var nogen mening tilbage.
Det er kedeligt, at lejere i socialt boligbyggeri fortsat skal have  

 dårligere retsbeskyttelse i deres lejeforhold end lejere i privat  

 udlejningsbyggeri.
Fremskridtspartiet mener, at en sådan diskriminering er  

 uacceptabel, og de berørte lejere kan med rette føle sig som Folketingets  

 »stedbørn«.
 Et tredje mindretal (Det Radikale Venstres medlem af udvalget) vil  

 redegøre for sin stilling til beslutningsforslaget ved 2. (sidste)  

 behandling.
