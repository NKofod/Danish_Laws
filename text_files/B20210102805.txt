Bekendtgørelse om ændring af bekendtgørelse om lukning og genåbning samt andre særlige restriktioner for dagtilbud, skoler og uddannelsesinstitutioner m.v. på Børne- og Undervisningsministeriets område i forbindelse med håndtering af covid-19 § 1 I bekendtgørelse nr. 946 af 20. maj 2021 om lukning og genåbning samt andre særlige restriktioner for dagtilbud, skoler og uddannelsesinstitutioner m.v. på Børne- og Undervisningsministeriets område i forbindelse med håndtering af covid-19 foretages følgende ændringer:
 1. § 3, stk. 2, affattes således:
»Stk. 2. Kommunalbestyrelsen skal meddele midlertidigt påbud om lukning af skoler og institutioner m.v. omfattet af stk. 5, nr. 2 og 3, når skolerne og institutionerne m.v. er beliggende i en kommune, hvor den testkorrigerede incidens er på mindst 300 smittede med covid-19 pr. 100.000 indbyggere, og hvor der i de seneste syv dage er registreret mindst 20 smittetilfælde med covid-19, jf. dog stk. 8. Påbud efter 1. pkt. skal gælde den følgende dag fra det tidspunkt, hvor betingelsen i 1. pkt. er opfyldt.
Kommunalbestyrelsen etablerer nødpasning efter § 15.« 2. § 3, stk. 3, affattes således:
»Stk. 3. Kommunalbestyrelsen skal meddele midlertidigt påbud om lukning af skoler og institutioner m.v. omfattet af stk. 5, nr. 2 og 3, når skolerne og institutionerne m.v. er beliggende i et sogn, hvor der er en incidens på mindst 600 smittede med covid-19 pr. 100.000 indbyggere, i de seneste syv dage er registreret mindst 20 smittetilfælde med covid-19 og er en positivprocent på testresultater for covid-19 på mindst 3, jf. dog stk. 8. Påbud efter 1. pkt. skal gælde den følgende dag fra det tidspunkt, hvor betingelserne i 1. pkt. er opfyldt.
Kommunalbestyrelsen etablerer nødpasning efter § 15.« 3. § 4, stk. 3, affattes således:
»Stk. 3. Kommunalbestyrelsen ophæver et påbud efter § 3, stk. 2, når Styrelsen for Patientsikkerhed efter stk. 1 vurderer, at der ikke er grundlag for at opretholde nedlukningen, eller når kommune i de seneste syv dage er under incidensgrænsen nævnt i § 3, stk. 2, eller har færre end 20 smittetilfælde med covid-19.« 4. § 4, stk. 4, affattes således:
»Stk. 4.  Kommunalbestyrelsen ophæver et påbud efter § 3, stk. 3 eller 4, når Styrelsen for Patientsikkerhed efter stk. 1 vurderer, at der ikke er grundlag for at opretholde nedlukningen, eller når der i det sogn, der er omfattet af påbud efter § 3, stk. 3, i de seneste syv dage er en incidens på færre end 600 smittede med covid-19 pr. 100.000 indbyggere, færre end 20 smittetilfælde med covid-19 eller en positivprocent på testresultater for covid-19 på mindre end 3.« 5. I § 9, stk. 1, ændres »stk. 2-4« til: »stk. 3-5«.
 6. I § 9 indsættes efter stk. 1 som nyt stykke:
»Stk. 2. Kommunalbestyrelsen kan etablere kapacitet på skoler og institutioner til at gennemføre undersøgelse for covid-19, jf. stk. 3-5 og §§ 10-12, af elever i 8.-10. klasse, samt for ansatte i grundskoler, skolefritidsordninger, fritidshjem, klub- og fritidstilbud m.v., der modtager elever fra grundskoler og 10. klasseskoler.« Stk. 2-4 bliver herefter stk. 3-5.
 7. I § 9, stk. 3, der bliver stk. 4, indsættes efter »stk. 1«: » og 2«.
 8. I § 10, stk. 1 og 2, 1. pkt., § 11, 1. pkt., § 12, stk. 1, 1. pkt., to steder i § 13, stk. 1-3, § 13, stk. 2, og to steder i § 13, stk. 3, indsættes efter »§ 9, stk. 1«: » og 2«.
 9. I § 13, stk. 3, ændres »§ 9, stk. 4, nr. 5« til: »§ 9, stk. 5, nr. 5«.
§ 2 Stk. 1. Bekendtgørelsen træder i kraft den 28. maj 2021.
 Stk. 2. Påbud, som før denne bekendtgørelses ikrafttræden er meddelt efter § 3, stk. 2-4, i bekendtgørelse nr. 946 af 20. maj 2021 om lukning og genåbning samt andre særlige restriktioner for dagtilbud, skoler og uddannelsesinstitutioner m.v. på Børne- og Undervisningsministeriets område i forbindelse med håndtering af covid-19, og hvor kommunen eller sognet på tidspunktet for denne bekendtgørelses ikrafttræden overskrider de grænser, der er nævnt i § 1, nr. 1 og 2, gælder, indtil de ophæves efter bekendtgørelsens regler herom.
