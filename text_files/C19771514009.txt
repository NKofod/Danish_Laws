(Til landets læger) Bestemmelserne om omsorg for lig, foretagelse af ligsyn (herunder  

 retslægeligt ligsyn og obduktion) samt udstedelse af dødsattest er fastsat i  

 lov nr. 279 af 26. maj 1976 om ligsyn m.v. (ligsynsloven). Loven, der træder  

 i kraft den 1. april 1977, ophæver bl.a. lov nr. 2 af 2. januar 1871 om  

 ligsyn.
I modsætning til ligsynsloven af 1871 omfatter fornævnte ligsynslov  

 herudover regler om foretagelse af retslægelig obduktion.
Med loven er der  

 sket en ajourføring og videreudvikling af den bestående retstilstand samt  

 fastsat mere præcise regler vedrørende foretagelse af retslægelige ligsyn og  

 obduktioner med det formål at skabe grundlag for en sikrere og mere ensartet  

 praksis med hensyn til en fyldestgørende konstatering af de forhold omkring  

 dødsfald, som der består en offentlig interesse i at få fastslået.
Der er ikke med ligsynsloven sket en sammenfatning af alle bestemmelser om  

 behandling af lig.
Reglerne om transplantation fra lig, sygehusobduktioner og  

 anvendelse af lig i videnskabeligt øjemed findes således i lov nr. 246 af 9.  

 juni 1967 om udtagelse af menneskeligt væv m.v.
Reglerne om begravelse og  

 ligbrænding findes i lov nr. 346 af 26. juni 1975 om begravelse og  

 ligbrænding.
 Efter forhandling med justitsministeriet og kirkeministeriet fastsættes  

 herefter nedennævnte nærmere bestemmelser vedrørende foretagelse af ligsyn  

 m.v.
 1. INDLEDNING.
 Ligsynslovens bestemmelser om ligsyn har først og fremmest til formål at  

 sikre, dels at der ved ethvert dødsfald foretages en betryggende undersøgelse  

 til konstatering af, om døden er indtrådt, dels at der i tilfælde, hvor der  

 består mulighed for, at der ikke foreligger naturlig død, sker en nærmere  

 undersøgelse af omstændighederne ved dødsfaldet.
Ligsyn skal foretages i forbindelse med ethvert dødsfald, der indtræffer  

 på dansk område.
Også dødsfald uden for dansk område kan imidlertid være  

 omfattet af ligsynsloven.
Kommer således skib eller luftfartøj til dansk havn  

 eller lufthavn med lig ombord, skal ligsyn foretages, med mindre der  

 præsteres fyldestgørende dokumentation for, at ligsyn er foretaget i  

 udlandet.
Når ligsyn er afsluttet, udstedes der dødsattest.
Dødsattesten tjener i  

 første række som bevis for, at døden er indtrådt, og førend dødsattest er  

 udstedt, må liget ikke begraves, brændes eller føres ud af landet.
 Dødsattesten vil endvidere kunne få betydning ikke blot i straffesager men  

 også i borgerlige retsspørgsmål i anledning af dødsfaldet.
 Attesterne anvendes herudover som grundlag for landets dødsårsagsstatistik  

 samt for sundhedsstyrelsens centralkartotek for døde.
 2. OMSORG FOR LIG.
 Den, der antages at være afgået ved døden, skal anbringes under  

 forsvarlige forhold, jfr. ligsynslovens § 1, 1. pkt.
Pligten - til FORSVARLIG ANBRINGELSE af liget - der indtræder, når den  

 pågældende antages at være afgået ved døden, er foreskrevet af hensyn til en  

 eventuel mulighed for genoplivning, af hensyn til den politimæssige interesse  

 i i videst muligt omfang at hindre, at liget udsættes for efterfølgende ydre  

 påvirkninger samt af sømmelighedshensyn.
Pligten til forsvarlig anbringelse  

 vedvarer, indtil begravelse eller ligbrænding har fundet sted.
 ER DØDENS INDTRÆDEN IKKE ÅBENBAR, skal den pågældende være under jævnligt  

 tilsyn og må ikke føres til lighus, før en læge har iagttaget sikre dødstegn,  

 jfr. ligsynslovens § 1, 2. pkt.
 Bestemmelsen om en forsvarlig anbringelse af liget suppleres således, for  

 så vidt angår hensynet til eventuel mulighed for genoplivning, af  

 bestemmelsen om, at den pågældende skal holdes under jævnligt tilsyn.  

 Tilsynspligten ophører, når dødens indtræden er konstateret af en læge (sikre  

 dødstegn), eller når det i øvrigt er åbenbart, at den pågældende er død.
Liget kan føres til lighus, dvs. hospitalsligrum eller morgue, dvs.  

 lokaliteter, hvorfra bisættelse ikke finder sted, når lægen har konstateret  

 sikre dødstegn.
Det er ingen betingelse herfor, at lægen tillige har  

 fastslået dødsmåde og dødsårsag.
 Førend ligsyn er afsluttet og dødsattest er udstedt, må liget ikke  

 anbringes i kiste eller føres til kapel, jfr. ligsynslovens § 1, 3. pkt.
 3. LIGSYN.
 Bestemmelser vedrørende pligt og ret til at foretage ligsyn er fastsat i  

 ligsynslovens § 2.
 3.1. BEGREBET LIGSYN.
 Begrebet ligsyn er fastsat i lovens § 2, stk. 1, som en undersøgelse  

 foretaget af en læge, hvorved sikre dødstegn iagttages, og dødsmåde og  

 dødsårsag så vidt muligt fastslås.
Lægen skal enten have opnået den i lægeloven nævnte tilladelse til  

 selvstændigt virke som læge eller have modtaget autorisation til at udøve  

 virksomhed som alment praktiserende læge eller speciallæge.
Læger, der virker  

 i underordnet stilling på sygehus, eller som amanuensis hos eller midlertidig  

 stedfortræden for en alment praktiserende læge, kan i denne egenskab foretage  

 ligsyn og udfærdige dødsattest.
Egentligt ligsyn, jfr. ovenfor, kan kun foretages af en læge.
Dette  

 udelukker imidlertid ikke, at andre, f.eks. sygeplejersker eller pårørende i  

 øvrigt, kan konstatere, at pågældende er død (dødens indtræden er åbenbar)  

 med den retsvirkning, dette medfører efter ligsynslovens § 1 vedrørende  

 omsorg for lig.
 3.2. PLIGT TIL AT FORETAGE LIGSYN.
 Det er lovens hensigt, at ligsynet i første række skal foretages af den  

 læge, som efter sit kendskab til afdøde eller til de sygdomstilfælde, som  

 måtte være gået forud for døden, har de bedste forudsætninger for at tage  

 stilling til, hvad der er den egentlige dødsårsag.
 Er DØDSFALD INDTRÅDT UNDER INDLÆGGELSE PÅ SYGEHUS ELLER LIGNENDE  

 INSTITUTION, påhviler pligten til at foretage ligsyn en af de i patientens  

 behandling her deltagende læger, jfr. ligsynslovens § 2, stk. 2.
 Ved lignende institutioner forstås institutioner med fast lægepersonale.
 Det er en forudsætning, at dødsfaldet er indtrådt under indlæggelse.
 Såfremt DØDSFALDET IKKE ER INDTRÅDT PÅ SYGEHUS ELLER LIGNENDE INSTITUTION,  

 påhviler det afdødes sædvanlige læge eller dennes stedfortræder at foretage  

 ligsynet, jfr. ligsynslovens § 2, stk. 3.
 Det forudsættes, at dødsfaldet sker inden for sædvanlig læges  

 praksisområde, dvs. det område inden for hvilket hans patienter har bopæl og  

 han normalt tager på sygebesøg.
Dette gælder uanset om patienten måtte dø umiddelbart efter udskrivning  

 fra sygehuset.
Den sædvanlige læge vil sædvanligvis allerede ved  

 udskrivningen fra sygehuset (f.eks. ved udskrivningsbrev) have modtaget  

 underretning om diagnose og behandling, eller kan, hvis sådan underretning  

 endnu ikke er modtaget, ved henvendelse til sygehuset m.v. få de fornødne  

 oplysninger.
Pligten til at foretage ligsyn påhviler ligeledes afdødes  

 sædvanlige læge eller dennes stedfortræder, såfremt pågældende bringes til  

 sygehus, men er død ved ankomsten, og således ikke er blevet indlagt.
Den  

 sædvanlige læge vil være afdødes sygesikringslæge eller den læge, han  

 sædvanligt har konsulteret.
Indtræder døden i hjemmet umiddelbart efter, at  

 en vagtlæge har tilset afdøde, påhviler pligten til at foretage ligsyn  

 ligeledes afdødes sædvanlige læge, under forudsætning af, at denne ikke har  

 gyldigt forfald.
Ifølge ligsynslovens § 2, stk. 4, påhviler det ENHVER STEDLIG LÆGE at  

 komme til stede til foretagelse af ligsyn, hvis afdødes sædvanlige læge og  

 dennes stedfortræder har gyldigt forfald, eller hvis afdøde ikke har nogen  

 sædvanlig læge på dødsstedet.
Det er også her en forudsætning, at dødsfaldet  

 sker inden for vedkommende læges praksisområde.
Er der således etableret en  

 almindelig vagtlægeordning inden for et område, vil en læge, der i henhold  

 til stk. 4 opfordres til at foretage ligsyn, kunne henvise vedkommende til  

 først at forsøge det foretaget af en vagtlæge.
 Bringes en person til sygehus m.v., men er død ved ankomsten, vil  

 sygehusets læger således, såfremt afdødes sædvanlige læge eller dennes  

 stedfortræder har gyldigt forfald, være forpligtet til at foretage ligsynet.
 Det bemærkes i denne forbindelse, at loven ikke pålægger embedslægen en  

 særlig videregående pligt end den, der påhviler andre læger, til at foretage  

 almindeligt ligsyn.
 3.3. BERETTIGET TIL AT FORETAGE LIGSYN.
Enhver læge, der opfylder de almindelige betingelser for at kunne foretage  

 ligsyn (jfr. 3.1.), er berettiget til at foretage ligsyn, såfremt han efter  

 forholdene må anses nærmere til at foretage dette end en af de læger, der  

 måtte være forpligtet hertil, jfr. ligsynslovens § 2, stk. 3, 2. pkt.
Det  

 forudsættes herudover, at lægen finder, at han har tilstrækkeligt grundlag  

 for at tage stilling også til dødsmåde og dødsårsag.
Han er endvidere  

 udelukket fra at foretage ligsyn i de tilfælde, hvor retslægeligt ligsyn er  

 foreskrevet, jfr. ligsynslovens §§ 4 og 5, samt i de tilfælde, hvor han på  

 grund af særligt tilknytningsforhold til afdøde, jfr. ligsynslovens § 2, stk.  

 5, er afskåret fra at foretage ligsyn.
 3.4. SPECIEL INHABILITET.
Efter ligsynslovens § 2, stk. 5, fastsætter justitsministeriet regler,  

 hvorefter en læge ikke må foretage ligsyn af afdøde, som lægen har haft et  

 særligt tilknytningsforhold til.
Justitsministeriet har herefter i  

 bekendtgørelse nr. 46 af 7. februar 1977 om lægers adgang til at foretage  

 ligsyn og udstede dødsattest fastsat, at lægen ikke må foretage ligsyn og  

 udstede dødsattest, når den afdøde 1) har været lægens nuværende eller  

 tidligere ægtefælle, 2) er lægens barn, stedbarn, plejebarn eller  

 adoptivbarn, 3) er lægens slægtning i opstigende linie, 4) på dødstidspunktet  

 tilhørte lægens husstand.
 Opmærksomheden henledes på, at en urigtig attestation om, at der ikke  

 foreligger tilknytningsforhold som nævnt i bekendtgørelsen, vil medføre  

 strafansvar efter straffelovens § 163.
I tilslutning til justitsministeriets fornævnte bekendtgørelse henstilles  

 videre, efter forhandling med justitsministeriet, at lægen undlader at  

 foretage ligsyn og udstede dødsattest vedrørende personer, som han har et  

 særligt tilknytningsforhold til.
Som eksempel kan nævnes slægtninge, der ikke  

 er omfattet af bekendtgørelsens § 1, f.eks. søskende, andre slægtninge i  

 nedstigende linie end børn, nære venskabsforhold, uægteskabelige  

 forbindelser, svogerskabsforhold samt tilfælde, hvor lægen er indsat i  

 afdødes testamente eller som begunstiget i afdødes livsforsikringspolice.
 Såfremt lægen er i tvivl, om han herefter bør foretage ligsyn og udstede  

 dødsattest, bør han søge vejledning hos den stedlige  

 embedslæge/embedslægeinstitution.
 Hvis lægen af ovennævnte grunde er afskåret fra at foretage ligsyn på  

 grund af inhabilitet, fremgår det af ligsynslovens § 2, stk. 2-4, hvilke  

 andre læger det påhviler at foretage ligsyn af afdøde.
 3.5. LIGSYNETS FORETAGELSE.
 Efter ligsynslovens § 2, stk. 1, 1. pkt., foretages ligsynet af en læge  

 til afgørelse af, om dødsfald er indtrådt, dvs. død indtrådt, efter at  

 individet er kommet levende til verden.
Efter ligsynslovens § 10, stk. 1, finder loven imidlertid tilsvarende  

 anvendelse på dødfødte.
Det bemærkes i denne forbindelse, at fostre, der  

 kommer døde til verden inden udgangen af 28. svangerskabsuge, anses for  

 aborter, medens fostre, der kommer døde til verden efter det nævnte  

 tidspunkt, anses for dødfødte børn.
Kun for så vidt angår dødfødte børn,  

 kræves der ligsyn og dødsattest.
Har fostret imidlertid vist livstegn uden  

 for moderens liv, betragtes det, uanset om det er født før eller efter 28.  

 svangerskabsuge, som levendefødt, således at de almindelige regler om ligsyn  

 og dødsattest finder anvendelse, når livstegnene er ophørt.
For dødfødte børn  

 må »afdødes sædvanlige læge« forstås som moderens sædvanlige læge.
Ved almindeligt ligsyn synes liget i afklædt stand, når lægen skønner, at  

 der er grund dertil.
Dette bør altid være tilfældet, når det drejer sig om  

 ligsyn af børn.
 Ved ligsynet skal sikre dødstegn iagttages og dødsmåde og dødsårsag så  

 vidt muligt fastslås.
 Ved almindeligt ligsyn skal mindst et af følgende 3 sikre dødstegn være  

 til stede: 1) Rigor mortis (dødsstivhed) 2) Livores (døds- eller ligpletter)  

 3) Cadaverositas (forrådnelse).
 Ved dødfødte kan anføres maceratio.
Ved ligsynet skal DØDSMÅDEN så vidt muligt søges opklaret.
Følgende  

 dødsmåder kan komme på tale: 1) Naturlig død 2) Ulykkestilfælde eller følger  

 deraf 3) Selvmord 4) Drab Under ulykkestilfælde (2) kan også henføres andre strafbare forhold end  

 drab (f.eks. vold med døden til følge).
 Ved ligsynet skal endvidere så vidt muligt DØDSÅRSAGEN, dvs. den sygdom  

 eller tilstand, der betinger dødens indtræden, klarlægges.
 4. INDBERETNING TIL POLITIET.
Opstår der i forbindelse med ligsynet usikkerhed med hensyn til dødsmåden,  

 skal lægen indberette dødsfaldet til politiet, jfr. nærmere nedenfor.
Hvis  

 det er uomtvisteligt, at der må være tale om naturlig død, men den nærmere  

 dødsårsag ikke ganske kan fastlægges, kræver det ikke i sig selv indberetning  

 til politiet, men det kan efter omstændighederne - særligt hvor det ikke er  

 afdødes sædvanlige læge, der foretager ligsynet - give anledning til, at  

 lægen konfererer med embedslægen om dødsattestens udfærdigelse.
Det er  

 naturligvis en forudsætning, at forholdet ikke omfattes af tilfælde, hvor der  

 skal ske indberetning.
Efter lovens § 3, stk. 2, skal ved dødsfald på sygehus eller lignende  

 institution afgives indberetning af den ledende læge.
Herved forstås den  

 læge, sædvanligvis overlægen, der har ansvaret for afdelingen, hvor  

 dødsfaldet er indtrådt.
Ved dødsfald uden for sygehuse eller lignende  

 institutioner skal den læge, der tilkaldes i anledning af dødsfaldet, afgive  

 indberetning til politiet.
Der er ikke i loven foreskrevet nogen form for, hvorledes indberetningen  

 skal gives til politiet.
En telefonisk anmeldelse til nærmeste politi må  

 anses for tilstrækkelig.
Anmeldelsen skal foretages straks.
 I nedennævnte enkelte grupper af tilfælde skal politiet underrettes med  

 henblik på eventuel iværksættelse af retslægeligt ligsyn og/eller retslægelig  

 obduktion: 1) Når dødsfaldet skyldes et strafbart forhold, selvmord eller  

 ulykkestilfælde, jfr. ligsynslovens § 3, stk. 1, nr. 1. 2) Når en person  

 findes død, jfr. ligsynslovens § 3, stk. 1, nr. 2.
Indberetning efter 2 skal ske, ikke kun når den døde findes på usædvanligt  

 eller uventet sted, men også når pågældende findes død i sin seng.
Det er i  

 denne forbindelse uden betydning, om afdøde forud har lidt af en sygdom, der  

 kunne forklare dødens indtræden.
Har denne sygdom ikke givet anledning til,  

 at den pågældende ved indlæggelse på sygehus eller ved pleje eller tilsyn i  

 hjemmet har haft nogen nærværende omkring sig på dødsfaldstidspunktet på en  

 måde, der medfører, at han ikke kan siges at være »fundet død«, må  

 indberetning til politiet ske.
Tilstedeværelse på dødstidspunktet er ikke en  

 afgørende betingelse for, hvorvidt afdøde kan betragtes som dødfunden eller  

 ej.
Har der på eller ved dødsstedet været nogen nærværende med sådanne  

 opgaver eller på en sådan måde, at det med fornøden sikkerhed kan udelukkes,  

 at ekstraordinær foreteelse har spillet ind ved dødens indtræden, og at den  

 eller de pågældende over for lægen på tilstrækkeligt oplysende måde kan  

 udtale sig om de nærmere omstændigheder ved dødsfaldet, herunder give  

 oplysninger om eventuel forudgående sygdom, skal indberetning ikke ske efter  

 denne bestemmelse. 3) Når døden er indtrådt pludseligt og ikke er forudset af  

 lægelige grunde, jfr. ligsynslovens § 3, stk. 1, nr. 3.
 Indberetning efter 3 skal også ske ved dødsfald indtruffet på sygehus. 4)  

 Når der er grund til at antage, at dødsfaldet kan skyldes en erhvervssygdom,  

 der er omfattet af ulykkesforsikringsloven, jfr. ligsynslovens § 3, stk. 1,  

 nr. 4.
Indberetning efter 4 skal ske, når det på grundlag af de foreliggende  

 omstændigheder ved dødsfaldet og lægens eventuelle viden om afdødes tidligere  

 forhold må antages, at døden kan skyldes en erhvervssygdom.
Den blotte  

 formodning om, at døden eventuelt kan skyldes en erhvervssygdom, medfører  

 således ikke pligt til indberetning. 5) Når døden kan være en følge af fejl,  

 forsømmelse eller ulykkelig hændelse i forbindelse med behandling eller  

 forebyggelse af sygdom, jfr. ligsynslovens § 3, stk. 1, nr. 5.
Indberetningspligten efter 5 omfatter såvel de tilfælde, hvor døden sker  

 under behandlingen, herunder diagnostiske undersøgelser, narkose og lign.,  

 som hvor dødsfaldet indtræffer efter behandlingens afslutning, såfremt det  

 kan siges, at der er årsagsforbindelse mellem behandlingen eller  

 forebyggelsen af sygdommen og dødens indtræden.
Ikke kun aktiv behandling men  

 også undladelse af behandling af sygdom kan medføre pligt til indberetning,  

 såfremt denne undladelse kan være årsag til dødens indtræden.
Der må dog omkring behandlingen foreligge sådanne konkrete omstændigheder,  

 der tyder på, at døden er en følge af fejl, forsømmelse eller ulykkelig  

 hændelse.
Den abstrakte mulighed for, at der kan være forekommet fejl eller  

 forsømmelse ved den lægelige behandling i tilfælde, hvor dødens indtræden har  

 sin naturlige forklaring i den sygdom, hvoraf patienten led, medfører ikke  

 indberetningspligt. 6) Når dødsfald forekommer i fængsler, arresthuse og  

 lignende institutioner, jfr. ligsynslovens § 3, stk. 1, nr. 6.
 Hensigten med denne bestemmelse er at hindre, at der kan rejses tvivl om  

 indsattes dødsmåde og dødsårsag. 7) Når det i øvrigt ikke med sikkerhed kan  

 udelukkes, at dødsfaldet skyldes et strafbart forhold, selvmord eller  

 ulykkestilfælde, eller dødsfald af andre grunde skønnes at kunne have  

 politimæssig interesse, jfr. ligsynslovens § 3, stk. 1, nr. 7.
Anmeldelse efter 7 skal ske, selv om den umiddelbare dødsårsag ikke er den  

 ved ulykken forårsagede skade, men dog en mulig følge af denne.
Indberetning  

 skal således ske i tilfælde, hvor en person, der har været udsat for en  

 ulykke, dør nogen tid efter af en mellemkommende sygdom, der kan have sit  

 udspring i ulykken, eller i alt fald efter en almindelig lægelig vurdering  

 ikke sandsynligt ville være opstået, såfremt vedkommende ikke havde været  

 impliceret i et ulykkestilfælde.
 5. RETSLÆGELIGT (MEDICOLEGALT) LIGSYN.
 I de tilfælde, hvor lægen indberetter et dødsfald til politiet, jfr.  

 ovenfor, iværksættes ifølge ligsynslovens § 4 retslægeligt ligsyn.
 Efter ligsynslovens § 5 foretages retslægelige ligsyn af politiet og  

 embedslægen i forening.
 Retslægeligt ligsyn kan dog i medfør af ligsynslovens § 4, stk. 2,  

 undlades i følgende tilfælde: 1) Ved dødsfald efter ulykkestilfælde, såfremt  

 døden først er indtrådt nogen tid efter ulykken, og politiet efter de  

 tilvejebragte oplysninger finder det åbenbart, at dødsfaldet er uden  

 politimæssig interesse. 2) NÅR en person findes død, NÅR døden er indtrådt  

 pludseligt og ikke er forudset af lægelige grunde, NÅR døden kan være en  

 følge af fejl, forsømmelse eller ulykkelig hændelse i forbindelse med  

 behandlingen eller forebyggelse af sygdom samt NÅR dødsfald forekommer i  

 fængsler, arresthuse og lignende institutioner, såfremt der mellem politiet  

 og embedslægen er enighed om, at de tilvejebragte oplysninger gør det  

 åbenbart, at der foreligger naturlig død. 3) Når indberetning er sket, fordi  

 der er grund til at antage, at dødsfaldet kan skyldes en erhvervssygdom, der  

 er omfattet af ulykkesforsikringsloven, såfremt embedslægen finder, at de  

 tilvejebragte oplysninger med tilstrækkelig sikkerhed har klarlagt  

 dødsårsagen. 4) Ved de øvrige indberetningspligtige dødsfald, såfremt  

 politiet efter en undersøgelse finder det åbenbart, at der er tale om  

 naturlig død.
 6. RETSLÆGELIG (MEDICOLEGAL) OBDUKTION.
 I ligsynslovens §§ 6, 7 og 8 er givet nærmere regler om, hvornår  

 retslægelig obduktion skal finde sted samt de nærmere omstændigheder i  

 forbindelse hermed, herunder eventuel retslig prøvelse af beslutningen om  

 retslægelig obduktion.
 De retslægelige obduktioner skal ikke forveksles med de i henhold til lov  

 nr. 246 af 9. juni 1967 om udtagelse af menneskeligt væv m.v. omhandlede  

 obduktioner, der foretages alene i lægevidenskabeligt øjemed.
 7. DØDSATTEST.
 Efter ligsynslovens § 9 påhviler det den læge, der har foretaget ligsynet,  

 at udstede dødsattest, jfr. justitsministeriets bekendtgørelse nr. 45 af 7.  

 februar 1977.
Det følger heraf, at lægen, uanset at dødsfaldet måtte være indberettet  

 til politiet, er forpligtet til at udstede dødsattest, såfremt politiet  

 meddeler, at retslægeligt ligsyn ikke foretages.
Lægen må herefter udstede  

 dødsattesten med de bemærkninger om dødsmåde og dødsårsag, som han mener at  

 kunne tage ansvaret for.
 Når lægen har udfyldt og underskrevet dødsattesten såvel på for- som på  

 bagside, skal attesten foldes sammen og udleveres tilklæbet til den, der  

 drager omsorg for begravelsen.
Lægen bør i forbindelse med udfærdigelse af dødsattest sikre sig, at  

 fornøden identifikation medfølger liget.
Ved dødsfald på sygehus f.eks. ved  

 anvendelse af tåseddel.
Vedrørende udfyldelse af dødsattesten skal man i øvrigt henlede  

 opmærksomheden på lægelovens § 8, stk. 1, hvorefter en læge ved udfærdigelse  

 af erklæringer, som han afgiver i sin egenskab af læge, skal udvise omhu og  

 uhildethed og nøje følge de herom givne, almindelige og særlige regler.  

 Opmærksomheden henledes videre på indenrigsministeriets bekendtgørelse af 20.  

 juni 1935 angående almindelige regler for afgivelse af lægeerklæringer,  

 herunder specielt bekendtgørelsens § 2, stk. 2, hvorefter erklæringer skal  

 være udfærdiget med tydelig skrift, være nøjagtigt dateret og forsynet med  

 læselig underskrift samt angivelse af lægens bopæl.
Lægens navn skal så vidt  

 muligt tillige være anført ved stempel.
I bekendtgørelsens § 4 er videre  

 anført, at de i erklæringen (dødsattesten) indeholdte oplysninger skal være  

 så fyldige og tydelige, at formålet med erklæringen opfyldes.
 Opmærksomheden henledes endvidere på justitsministeriets bekendtgørelse  

 nr. 46 af 7. februar 1977 om lægers adgang til at foretage ligsyn og udstede  

 dødsattest og sundhedsstyrelsens supplerende henstilling, jfr. ovenfor under  

 punkt 3.4 speciel inhabilitet.
 8. BEGRAVELSE OG LIGBRÆNDING.
Efter ligsynslovens § 9, stk. 2, må liget ikke begraves, brændes eller  

 føres ud af landet, førend dødsattest er udstedt.
Er dødsattesten udfærdiget  

 efter retslægeligt ligsyn, skal attesten yderligere være forsynet med  

 politiets påtegning om, at intet er til hinder for, at liget begraves,  

 brændes eller føres ud af landet.
 8.1. FRISTER M.V.
Der er ikke i ligsynsloven fastsat frister for udstedelse af dødsattest.  

 Dødsattesten må imidlertid, når de nødvendige oplysninger foreligger,  

 udstedes UDEN UNØDIGT OPHOLD.
Opmærksomheden henledes herved på § 14 i  

 kirkeministeriets bekendtgørelse af 1. december 1975 om begravelse og  

 ligbrænding, hvorefter jordfæstelse eller ligbrænding - hvis kortere frist  

 ikke er foreskrevet i sundhedslovgivningen - skal ske senest 8 dage efter  

 dødsfaldet (eller efter at liget er fundet).
Ifølge § 2, stk. 1, i kirkeministeriets fornævnte bekendtgørelse skal  

 anmodning om begravelse eller ligbrænding fremsendes snarest muligt efter  

 dødsfaldet over for begravelsesmyndigheden - sognepræsten på afdødes  

 bopælssted - enten ved personlig eller skriftlig henvendelse.
Ved  

 kirkeministeriets foranstaltning er der fremstillet en blanket til brug ved  

 fremsættelse af anmodning om begravelse eller ligbrænding.
Blanketten - der  

 tillige omfatter formular til anmeldelse af dødsfaldet - udleveres uden  

 betaling af den dødsattestudstedende læge sammen med dødsattesten til den,  

 der drager omsorg for afdødes begravelse.
Blanketten kan også fås udleveret  

 hos begravelsesmyndigheden.
Vedrører dødsattesten et dødfødt barn, udleveres  

 tillige jordemoderanmeldelsen.
 8.2. SÆRLIGT VEDRØRENDE LIGBRÆNDING.
 Ønskes ligbrænding foretaget, skal dødsattesten indeholde erklæring fra  

 lægen om, at der efter hans skøn ikke er grund til mistanke om, at døden er  

 forårsaget ved en forbrydelse (underskriftrubrik A). Foreligger der ikke  

 dødsattest med den nævnte erklæring, må ligbrænding ikke tillades (af  

 begravelsesmyndigheden), forinden der af politiet er afgivet erklæring om, at  

 der intet er til hinder herfor, jfr. kirkeministeriets bekendtgørelse af 1.  

 december 1975 om begravelse og ligbrænding § 2, stk. 2, 2. og 3. pkt.
Finder lægen ikke at kunne afgive den nævnte erklæring, skal han foretage  

 indberetning om dødsfaldet til politiet efter reglerne i ligsynslovens § 3.  

 Iværksættes der derefter retslægeligt ligsyn, må ligbrænding ikke tillades af  

 begravelsesmyndigheden, forinden den af embedslægen udstedte dødsattest er  

 forsynet med politiets påtegning om, at der intet er til hinder herfor, jfr.  

 ligsynslovens § 9, stk. 2. Iværksættes der derimod ikke retsligt ligsyn, vil  

 lægen fra politiet modtage meddelelse om, at den stedfundne indberetning ikke  

 giver anledning til retslægeligt ligsyn, og at der intet er til hinder for,  

 at ligbrænding kan finde sted.
Det påhviler herefter lægen at afslutte  

 ligsynet og udstede dødsattest, jfr. ligsynslovens 9, stk. 1  

 (underskriftrubrik B). På grundlag af den således udstedte dødsattest kan der  

 af begravelsesmyndigheden meddeles tilladelse til foretagelse af ligbrænding.
 8.3. OVERFØRSEL AF LIG TIL UDLANDET.
 Ønskes et lig overført til udlandet, skal der - efter at dødsfaldet er  

 anmeldt til begravelsesmyndigheden - rettes henvendelse til  

 embedslægen/embedslægeinstitutionen på dødsstedet (i Københavns kommune  

 stadslægen) om udstedelse af et LIGPAS, som skal følge liget under  

 transporten, jfr. § 2, stk. 1, i indenrigsministeriets bekendtgørelse af 7.  

 marts 1977 om transport af lig til eller fra udlandet.
 Med anmodning om udstedelse af ligpas skal bl.a. følge en udskrift af  

 dødsattesten, underskrevet af den læge, der har foretaget (deltaget i)  

 ligsynet, og forsynet med særskilt erklæring fra lægen om, hvorvidt afdøde  

 ved dødens indtræden led af en smittefarlig sygdom, jfr. sundhedsstyrelsens  

 cirkulære af 10. marts 1977 om transport af lig til eller fra udlandet.
 9. MILITÆRT PERSONEL.
 Ligsyn i forbindelse med dødsfald indtruffet under aftjening af militær  

 værnepligt foretages efter de almindelige regler.
Henhører efterforskningen i forbindelse med dødsfaldet under militær  

 påtalemyndighed, træder forsvarets auditørpersonel efter ligsynslovens § 10,  

 stk. 3, i stedet for politiet ved foretagelse af retslægelige ligsyn og  

 obduktioner.
Embedslægen medvirker i øvrigt som ved øvrige retslægelige  

 ligsyn og obduktioner.
 10. BLANKETGANGEN.
Dødsanmeldelsen - jfr. punkt 8.1. - danner grundlag for dødsfaldets  

 registrering i ministerialbogen (i de sønderjyske landsdele personregistret).  

 Med dødsanmeldelsen skal følge dødsattesten - for dødfødte børn tillige  

 jordemoderanmeldelsen.
De af registreringsmyndighederne  

 (sognepræsterne/personregisterførerne) modtagne dødsattester og  

 jordemoderanmeldelser vedrørende dødfødte børn indsendes - dødsattesterne  

 fortsat i tilklæbet stand - inden 14 dage efter hver måneds udgang (i  

 København dog hver uge) til den stedlige embedslæge (i København stadslægen).  

 Embedslægen åbner og gennemser dødsattesterne, og efter at have foranlediget  

 eventuelle fejl og mangler afhjulpet, videresendes dødsattesterne tillige med  

 eventuelle jordemoderanmeldelser vedrørende dødfødte børn til  

 sundhedsstyrelsen.
 11. TAVSHEDSPLIGT.
 Efter lægelovens § 9 er en læge forpligtet til at iagttage tavshed om,  

 hvad han under udøvelsen af sit kald erfarer eller får formodning om angående  

 privatlivet tilhørende hemmeligheder, medmindre han ifølge lovgivningen er  

 forpligtet til at udtale sig, eller medmindre han handler i berettiget  

 varetagelse af en almen interesse eller af eget eller andres tarv.
 Det fremgår af denne bestemmelse, at lægen som udgangspunkt ikke må  

 meddele oplysninger fra attestens lukkede del.
Lægen kan dog give den, som har retlig interesse deri, oplysning om  

 dødsårsagen, såfremt han derved handler i berettiget varetagelse af en almen  

 interesse eller af eget eller andres tarv.
Der henvises i denne forbindelse  

 til § 22, stk. 1, i lov om forsikringsaftaler, hvorefter sikrede, hvis han  

 rejser krav mod selskabet, skal give dette alle ham tilgængelige oplysninger  

 om forhold, som kan være af betydning ved bedømmelse af  

 forsikringsbegivenheden.
 Lægen kan endvidere ifølge anden lovgivning være forpligtet til at afgive  

 oplysninger fra dødsattestens lukkede del.
 Lægen vil således i almindelighed over for afdødes pårørende have adgang  

 til mundtligt at oplyse om dødsårsagen.
 12. IKRAFTTRÆDEN M.V.
 Cirkulæret træder i kraft den 1. april 1977.
 Sundhedsstyrelsens Vejledning for læger ved udstedelsen af dødsattester,  

 december 1965, sundhedsstyrelsens cirkulære af 16. juli 1934 om lovmæssige  

 obduktioner ved ulykkestilfælde, sundhedsstyrelsens cirkulære af 7. april  

 1954 til landets embedslæger om ligsyn af militært personel og  

 sundhedsstyrelsens cirkulære af 15. december 1975 om lægers/embedslægers  

 pligter i medfør af lov nr. 346 af 26. juni 1975 om begravelse og ligbrænding  

 ophæves samtidig.
SØREN K.
SØRENSEN /ØHLENSCHLÆGER BILAG 1 VEJLEDNING I UDFYLDELSE AF DØDSATTEST Dødsattestens enkelte spørgsmål skal besvares så udtømmende og nøjagtigt  

 som muligt.
Udfyldelsen skal ske med maskinskrift eller blokbogstaver  

 (kuglepen, fyldepen).
 Der må ikke bruges prægeplade eller påsættes etiketter.
 ATTESTENS FORSIDE.
 FULDE NAVN.
Både efternavn og samtlige fornavne skives helt ud.
For gifte kvinder  

 anføres tillige pigenavn.
Førte den gifte kvinde sit pigenavn, anføres kun  

 dette.
For et dødfødt eller unavngivet barn anføres »barn af«, med  

 tilføjelse af moderens navn.
 PERSONNUMMER.
Personnummer (CPR-nummer) anføres fuldt ud.
Ved dødfødsel anføres  

 fødselsdato og moderens CPR-nummer samtidig med afkrydsning i rubrikken  

 »dødfødt«.
For personer uden dansk CPR-nummer anføres kun  

 fødselsdato og år; dette gælder også nyfødte, der på dødstidspunktet endnu  

 ikke har fået tildelt CPR-nummer.
KØN Besvares med kryds i den til kønnet svarende »kasse«, også i  

 tilfælde af dødfødsel.
 DØDFØDSEL.
 For at man umiddelbart af attestens forside kan registrere, at det drejer  

 sig om en dødfødsel, skal der sættes kryds i dødfødtrubrikken samtidig med  

 anførelse af moderens CPR-nummer.
 ERHVERV.
Den afdødes erhverv på dødstidspunktet anføres; for børn og unge uden  

 selvstændigt erhverv anføres »barn af« og forsørgers erhverv.
For  

 personer ude af erhverv (pensionister m.v.) anføres tillige tidligere  

 erhverv.
Man bør anføre nøjagtige stillingsbetegnelser for afdødes arbejde,  

 f.eks. ikke landmand, men gårdejer, fodermester; ikke murer, men murermester,  

 murersvend, murerlærling; ikke direktør, men bankdirektør osv.
 BOPÆL.
Her anføres afdødes seneste fuldstændige folkeregisteradresse (gade,  

 husnummer, postnummer og postdistrikt) samt kommune og amt.
For København og  

 Frederiksberg anføres Københavns og Frederiksberg kommune.
 DØDSSTED.
 Ved dødsfald på bopæl eller uden for institution anføres den fuldstændige  

 adresse.
 Ved dødsfald på sygehus anføres sygehusets navn og adresse samt afdeling  

 fuldt ud.
 Ved dødsfald på andre institutioner anføres navnet på institutionen,  

 dennes type (alderdomshjem, plejehjem, hjem under særforsorg) og fuldstændige  

 adresse samt kommune og amt.
 FINDESTED.
 Er dødsstedet uoplyst, udfyldes i stedet denne rubrik med angivelse af  

 findestedet, incl. kommune og amt.
 DØDSDATO.
 Dødsdatoen anføres med så nøjagtig tidsangivelse (klokkeslæt) som muligt.
 FINDEDATO.
 Kan dødsdato ikke fastslås, udfyldes i stedet denne rubrik med dato og  

 klokkeslæt for fundet af afdøde.
 DØDSTEGN.
 Mindst eet af de 3 sikre dødstegn skal være til stede, se cirkulæret,  

 punkt 3.5. Ved dødfødsel er maceratio et sikkert dødstegn.
 Ved retslægeligt ligsyn kan andre dødstegn forekomme, f.eks. forkulning,  

 decapitatio.
 UNDERSKRIFTSRUBRIKKERNE.
 Den læge, der foretager ligsynet, bekræfter, at der ikke foreligger  

 tilknytningsforhold til afdøde som nævnt i justitsministeriets bekendtgørelse  

 nr. 46 af 7. februar 1977 om lægers adgang til at foretage ligsyn og udstede  

 dødsattest.
 Efter straffelovens § 163 straffes den, som i retsforhold, der vedkommer  

 det offentlige, afgiver urigtig erklæring, med bøde eller hæfte eller fængsel  

 indtil 4 måneder.
 Dette gælder såvel for de læger, der normalt underskriver dødsattesterne,  

 som for embedslægerne.
 Rubrik A er den, der normalt skal udfyldes, dvs. i tilfælde, hvor  

 dødsfaldet ikke skønnes at have politimæssig interesse.
 Rubrik B udfyldes, når dødsfaldet på grund af de i ligsynslovens § 3, stk.  

 1, nævnte forhold er indberettet til politiet, men politiet ikke har fundet  

 anledning til at kræve retslægeligt ligsyn og har meddelt lægen dette.
Ved retslægeligt ligsyn skal ingen af de to rubrikker udfyldes, men  

 derimod skal embedslægen (retslægen) underskrive den nedenunder stående  

 rubrik C.
Endvidere kræves politiets underskrift i rubrik D.
 ATTESTENS BAGSIDE.
 DØDSÅRSAG.
 Denne rubrik er opbygget i overensstemmelse med internationale regler som  

 beskrevet i »Medical Certification af Cause of Death«, World Health  

 Organization, Geneva 1968, hvor der også findes en række eksempler på  

 udfyldelse af dødsårsagsrubrikkerne.
 Oplysning om koderegler findes i »International Classification of  

 Diseases«, 1965 Revision, Geneva 1967, vol. 1, pagina 415-436.
 Rubrikken består af to dele: I og II.
I a.
DEN SYGDOM ELLER TILSTAND, DER DIREKTE HAR MEDFØRT DØDEN.
 På linie Ia anfører man den umiddelbare dødsårsag, dvs. den sygdom, den  

 komplikation, den tilstand eller det traume, som direkte har medført døden.
 Linie Ia skal altid være udfyldt.
Det kan dreje sig om f.eks. infarctus myocardii, pneumonia, oedema  

 pulmonum, resp.conquassatio capitis.
Man bør undgå vage diagnoser som:  

 Embolia pulmonum obs. pro., obs. sepsis.
Ligeledes bør dårligt eller  

 utilstrækkeligt definerede tilstande som: Senilitas, dehydratio, vomitus,  

 ascites eller icterus ikke stå alene, men bør følges af en nærmere forklaring  

 under Ib eller c.
Hvis man ikke kender noget til en eventuel grundlidelse,  

 anføres dette forhold med ordene: Causa ignota eller non indicata eller  

 lignende.
Denne formulering kan også benyttes, hvis man overhovedet mangler kendskab  

 til nogen sygdom eller lidelse hos afdøde.
I tilfælde, hvor dødsfaldet er  

 fuldt forklaret ved dødsårsagen i Ia, behøver man ikke udfylde Ib og c.
I b og c.
FORUDGÅENDE LIDELSER ELLER SYGELIGE TILSTANDE.
 I de fleste tilfælde vil den umiddelbare dødsårsag være forudgået af andre  

 lidelser eller sygelige tilstande hos afdøde, i tilfælde af dødfødsel hos  

 barn eller moder.
 Denne (disse) lidelse(r) anføres under Ib og c, idet den tilgrundliggende  

 lidelse anføres sidst.
Årsagssammenhængen mellem Ia, b og c er angivet ved »forårsaget,  

 eller som følge af« med den tilgrundliggende lidelse anført sidst.
Den  

 tilgrundliggende lidelse skal forstås i meget vid forstand som den årsag, der  

 starter en kæde af sygdomme eller begivenheder, der fører til den umiddelbare  

 dødsårsag, som anføres i Ia.
I tilfælde, hvor hele forløbet frem til døden  

 beskrives ved adækvat udfyldelse af Ia og b, er der ingen grund til at  

 udfylde Ic.
Er forløbet mere kompliceret, anføres den tilgrundliggende  

 lidelse i Ic, en mellemliggende tilstand eller begivenhed i Ib og den  

 umiddelbare dødsårsag i Ia.
II.
ANDRE VÆSENTLIGE LIDELSER, DER IKKE HAR VÆRET DIREKTE ÅRSAG TIL DØDEN.
Efter at rubrik I er udfyldt, må man overveje, hvorvidt afdøde - ved  

 dødfødsel eller neonatal død: barn eller moder - udover det i I anførte led  

 af andre sygdomme, der kunne have medvirket til dødens indtræden.
Her kan man  

 bl.a. anføre sygdomme som diabetes mellitus, polyarthritis chronica og  

 adipositas, der kan have svækket patienten yderligere uden direkte at have  

 medvirket til dødens indtræden.
 TIDSINTERVAL MELLEM SYGDOMMENS ELLER TILSTANDENS OPSTÅEN OG DØDENS  

 INDTRÆDEN.
Sygdommene/tilstandene skal altid tidsmæssigt være anført således, at  

 tidsintervallet øges fra Ib til Ic eller er uændret.
Herved får man dels  

 oplysninger om sygdommenes varighed, dels en kontrol på den rette sekvens af  

 de anførte lidelser.
Det skal bemærkes, at man på attesten ikke anfører  

 varigheden af sygdommene eller tilstandene, men afstanden i tid mellem nævnte  

 sygdommes/tilstandes optræden og dødens indtræden.
Dette er anført for at  

 bringe angivelsen i overensstemmelse med WHO's rekommendation.
 For at kunne registrere dødsårsagerne efter internationale regler er det  

 vigtigt, at attesten indeholder detaillerede og nøjagtige oplysninger om  

 sygdommene og deres varighed.
 EKSEMPLER PÅ UDFYLDELSE AF DØDSÅRSAGSRUBRIKKERNE.
 I eksemplerne er diagnoserne alene anført på latin, selv om der i nogle  

 tilfælde vil blive foretaget retslægeligt ligsyn.
 DØDSMÅDEN.
Her anføres de ydre omstændigheder ved dødsfaldet.
Der skelnes mellem  

 naturlig død, ulykkestilfælde eller følge heraf, selvmord, drab og uoplyst  

 dødsmåde.
Om indberetning til politiet se punkt 4 i cirkulæret.
 OPERATIVE INDGREB.
 Er afdøde opereret inden for sidste sygdomsperiode, skal alle felter  

 udfyldes med oplysninger om lidelsens art, operationsdato og operationens  

 art.
 OBDUKTION.
 Her oplyses ved afkrydsning i de opstillede »kasser«, om der er  

 eller vil blive foretaget obduktion.
Har obduktionen fundet sted, skal de væsentlige fund anføres her, og man  

 bør ikke blot henvise til dødsårsagsrubrikkerne, idet detaillerede  

 oplysninger om patologisk-anatomiske forhold herved kan gå tabt.
Foretages  

 specielle undersøgelser i forbindelse med ligsyn eller obduktion (mikroskopi  

 af udtaget væv, dyrkning af bakterier/virus fra blod, spinalvæske eller væv,  

 undersøgelse for medicin, metaller etc.) anføres denne (disse)  

 undersøgelse(r) i rubrikken »Foretages der særlige undersøgelser«.
 DØDFØDTE-NEONATALT DØDE.
 De oplysninger om forholdene omkring fødslen, som sundhedsstyrelsen  

 tidligere måtte erhverve sig gennem udfyldelsen af dødsattesten, får man  

 gennem fødselsanmeldelsen.
 UNDERSKRIFT.
Efter ligsynslovens § 9 påhviler det den læge, der har foretaget ligsynet,  

 at udstede dødsattest.
Samtidig med at liget synes, skal lægen udfylde og  

 underskrive dødsattesten såvel på for- som bagsiden, se cirkulæret, punkt 7.
Udfyldelse af dødsårsagsrubrikkerne skal ske på baggrund af lægens  

 aktuelle viden om patientens lidelse og skal ikke afvente en eventuel senere  

 obduktion.
Er der planlagt obduktion, skal attesten ikke tilklæbes men følge  

 med liget med henblik på anførsel af væsentlige obduktionsfund.
Ved obduktion  

 anføres de væsentlige fund i rubrikken »væsentlige obduktionsfund«  

 enten af en af afdelingens læger eller af obducenten.
Hvis obduktionsfundene  

 ændrer rigtigheden af de allerede anførte dødsårsager, medfører dette ikke,  

 at der skal rettes i dødsårsagsrubrikkerne, da obduktionsfundene indgår i den  

 bedømmelse af dødsårsagerne, der foretages ved sundhedsstyrelsens kodning af  

 dødsattesten.
 Hvis obduktionsfundene i øvrigt giver anledning hertil, skal der foretages  

 anmeldelse til politiet.
 SUPPLERENDE OPLYSNINGER.
I tilfælde af retslægeligt ligsyn anføres her de nærmere omstændigheder  

 omkring dødsfaldet, underskrevet af embedslægen.
Samtidig anføres stilling,  

 navn og tjenestested for politiets repræsentant, der deltog i ligsynet.  

 Foretages ved retslægeligt ligsyn eller ved retslægelig obduktion yderligere  

 undersøgelser på blod, spyt, vævsprøver eller lignende, anføres dette på  

 samme måde som ved almindelig obduktion i rubrikken oven over:  

 »Foretages der yderligere undersøgelser«.
 P.D.V.
SVEND SØRENSEN BILAG 2 Lov nr. 279 af 26. maj om ligsyn m.v.
