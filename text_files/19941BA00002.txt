Nr BSF 2 Forslag til folketingsbeslutning om børnepasningsgaranti, afvikling af  

 ventelister og uddannelse af pædagoger Fremsat af Villy Søvndal (SF) Anne Baastrup (SF) Steen Gade (SF) Jes Lunde  

 (SF) den 12. oktober 1994 Folketinget opfordrer regeringen til at tage de nødvendige initiativer til, at der senest ved udgangen af 1995 sikres forældre ret til at få passet deres børn i hvert fald op til 7-års-alderen, og at kommunerne sikres økonomisk mulighed for at opfylde dette krav.
Bemærkninger til forslaget Almindelige bemærkninger I januar 1994 stod 16.200 0-6-årige på venteliste til en daginstitution  

 med et her og nu-behov for en plads.
Disse forældre er enten henvist til at  

 søge børnepasningsorlov, passe barnet selv eller få pasning i en privat  

 pasningsordning baseret på sort arbejde.
Børnepasningsorloven har hjulpet på småbørnsfamiliernes situation, men kan  

 ikke erstatte en egentlig pasningsgaranti.
De forældre, som ønsker at  

 genoptage arbejdet efter endt barselorlov, efterspørger jo en  

 institutionsplads og ikke en mulighed for børnepasningsorlov.
Samtidig er  

 usikkerheden om børnepasningen en væsentlig mobilitetshæmmende faktor.  

 Arbejdsmarkedet vil derfor komme til at virke mere fleksibelt, hvis der  

 etableres en pasningsgaranti.
Derfor foreslår SF en lovfæstet garanti for, at forældre kan få deres børn  

 passet i et kommunalt dagtilbud.
På den måde gøres der een gang for alle op  

 med den usikkerhed, mange forældre og børn må leve i.
Pasningsgarantien er et  

 indgreb i det kommunale selvstyre.
Men indgrebet svarer helt til det indgreb,  

 der findes i § 19 i folkeskoleloven, hvorefter kommunen skal give tilbud om  

 plads i skolen.
Børnepasningsgarantien er tættere på at kunne indføres end nogen sinde  

 før.
Kommunerne har i de seneste år gjort en stor indsats for at udbygge  

 institutionsområdet.
Der er således blevet etableret knap 60.000 nye pladser  

 i perioden januar 1992 - januar 1994. Forslagsstillerne mener derfor, at  

 pasningsgarantien må kunne indføres med udgangen af 1995, hvilket  

 statsministeren også har lovet tidligere.
Forudsætningen for realiseringen af pasningsgarantien med udgangen af 1995  

 er, at kommunerne sikres den nødvendige økonomi til dette.
De foreløbige  

 meldinger om de kommunale budgetter viser, at udbygningen af  

 institutionsområdet er ved at gå i stå.
En rundspørge, som dagbladet  

 Politiken har foretaget, viser, at der kun kan regnes med ca. 6.000 nye  

 pladser på 1995-budgettet.
Såfremt udbygningen ikke bliver større, vil det  

 igen betyde stigende ventelister og ventetider for småbørnsfamilierne, idet  

 behovet for nye pladser som følge af befolkningsudviklingen er større end  

 6.000 pladser.
Hertil kommer, at regeringen forventer et fald i brugen af orlov til i alt  

 40.000 næste år, hvilket nødvendigvis indebærer et markant fald i brugen af  

 børnepasningsorlov.
Der er dermed udsigt til betragtelige ventelister i en  

 række kommuner også ved udgangen af 1995. Forslagsstillerne skønner, at med  

 det, der i dag vides om de kommunale budgetter, vil der være ca. 12.500 børn  

 under den skolepligtige alder på venteliste ved udgangen af 1995.
 SF er åben for forhandlinger om den præcise måde, hvorpå  

 børnepasningsgarantien gennemføres, men SF's egen model er følgende:
1. Senest den 1. januar 1995 fremsættes forslag til ændring af lov om  

 social bistand, således at loven forpligter kommunerne til at tilbyde  

 dagpasningsforanstaltninger til alle småbørn, hvis forældre ønsker det.
Der  

 gives mulighed for, at kommunerne kan undlade at opfylde denne pligt indtil  

 udgangen af 1995, såfremt kommunerne har iværksat en plan om hurtig afvikling  

 af ventelisterne.
2. Kommunerne skal sikres mulighed for at finansiere de merudgifter, der  

 følger af pasningsgarantien.
Ved kommende forhandlinger med kommunerne sikres  

 det, at kommunerne også fremover kan finansiere de udgifter, der følger af  

 fortsat børnepasningsgaranti.
 3. Senest den 1. januar 1995 udarbejdes en ændring af bekendtgørelsen om  

 kommunernes låntagning og meddelelse af garantier, således at kommunerne med  

 virkning fra denne dato kan optage lån til opførelse af daginstitutioner m.v.
 4. Der sikres uddannelse af det nødvendige antal pædagoger, så kvaliteten  

 af pasningstilbudet under en pasningsgaranti bevares.
Ad 1 I lov om social bistand, § 69, stk. 1, er anført:
 »Kommunalbestyrelsen skal sørge for, at der er det nødvendige antal  

 pladser på daginstitutioner for børn og unge, herunder socialpædagogiske  

 fritidsforanstaltninger«.
Det foreslås, at bistandslovens formulering ændres, så borgerne får et  

 egentligt retskrav på kommunerne til at få deres børn passet i offentlig  

 dagpasning.
Selv om bistandslovens nuværende formulering egentlig er ret  

 stram, tolkes »det nødvendige antal pladser« nemlig ikke som en  

 pligt for kommunen.
 Pasning skal gælde fra afslutningen af barselorloven, til barnet optages i  

 1. klasse (eller påbegynder anden undervisning i overensstemmelse med  

 undervisningspligten). I praksis vil en pasningsgaranti dog betyde, at  

 kommunerne også er nødt til at afskaffe ventelister for skolebørn, da  

 skolebørn ellers vil optage pladser i børnehaver, selv om de har nået  

 skolealderen.
 Pasningsgarantien skal også gælde for børn, som forældrene ønsker en plads  

 til på et senere tidspunkt end afslutningen af barselorloven (f.eks. ved  

 afslutningen af børnepasningsorlov).
Ifølge Kommunernes Landsforenings undersøgelse fra april 1994 har 152  

 kommuner pladsgaranti for børn mellem 1 og 5 år, mens 33 har pladsgaranti for  

 dele af børnegruppen mellem 1 og 5 år. 90 kommuner har ikke indført nogen  

 pladsgaranti.
For at give kommuner uden pladsgaranti mulighed for gradvis at  

 etablere pladsgarantien under hensyn til lokalplanvedtagelser, licitationer,  

 byggetider m.v. indføres en bestemmelse i bistandsloven, der giver kommunerne  

 mulighed for at fravige pasningsgarantien frem til udgangen af 1995, såfremt  

 ventelisterne nedbringes hurtigt.
Ad 2 Regeringen må allerede nu tilkendegive, at kommunerne sikres  

 finansieringsmuligheder for merudgifterne til opfyldelse af  

 børnepasningsgarantien, herunder renter og afdrag på lån til nybygning.
I forhandlingerne mellem den daværende regering og Kommunernes  

 Landsforening i foråret 1994 opnåedes ikke enighed om etablering af  

 pladsgaranti.
Det skyldes, at parterne ikke kunne opnå enighed om den  

 økonomiske kompensation til kommunerne.
En gentagelse af denne situation er  

 uacceptabel.
Forslagsstillerne mener, at nettodriftsomkostningerne til  

 pasningsgarantien udgør ca. 500 mio. kr., idet der skal etableres 12.500  

 pladser.
Beløbet inkluderer renter og afdrag af lånefinansierede nybyggede  

 institutioner.
 Såfremt efterspørgslen stiger yderligere, må merudgifterne i denne  

 forbindelse indgå i forhandlinger mellem regeringen og Kommunernes  

 Landsforening, når spørgsmålet er afklaret.
 Finansieringen indgår i SF's ændringsforslag til finansloven for 1995.
Ad 3 Kommunerne har i dag ikke mulighed for at lånefinansiere nybygning af  

 daginstitutioner.
Dette er en alvorlig hindring for kommunernes muligheder  

 for at afskaffe ventelisterne til offentlig pasning.
Samtidig er nybygning af  

 daginstitutioner en langsigtet investering.
 Det foreslås derfor, at lånebekendtgørelsen ændres, så kommunerne kan  

 lånefinansiere nybygning af daginstitutioner og ombygning af eksisterende  

 lokaler til brug for børnepasning.
Ad 4 Børnepasningsgarantien vil øge personalebehovet, hvorfor det er nødvendigt  

 med en udvidelse af kapaciteten på pædagogseminarierne.
Søgningen til  

 pædagoguddannelsen har i de senere år været meget stor (12.000  

 førsteprioritetssøgere i 1994), men kun ca. 1/3 er kommet ind (4.500 i 1994).  

 Ansøgerne er til stede, blot kræver det en udvidelse af kapaciteten på  

 pædagogseminarierne med 1.000 pladser i hvert af finansårene 1995, 1996 og  

 1997 til i alt 5.500, 6.500 og 7.500 pladser.
En udvidelse af kapaciteten på pædagogseminarierne vil forøge  

 flaskehalsproblemerne omkring den lønnede praktik.
Folketinget skal derfor  

 sikre, at flaskehalsproblemerne i den lønnede praktik løses i forbindelse med  

 en pasningsgaranti.
 Supplerende foreslås det at udvide den særligt tilrettelagte  

 pædagoguddannelse under Åben Uddannelse, der især henvender sig til de  

 erfarne ufaglærte medarbejdere på det pædagogiske arbejdsmarked, fra de  

 nuværende ca. 750 pladser til i alt 1.500 i 1997. Finansieringen indgår i  

 SF's ændringsforslag til finansloven for 1995.
