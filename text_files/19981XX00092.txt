Skriftlig fremsættelse (13. november  

 1998) Socialministeren (Karen Jespersen) :
 Hermed tillader jeg mig for Folketinget at  

 fremsætte:
 Forslag til lov om ændring af lov om aktiv  

 socialpolitik og udlændingeloven (Ændrede regler om hjemsendelse,  

 for personer, som søger om asyl eller familiesammenføring, samt  

 for personer, som er varetægtsfængslet eller indsat til afsoning  

 i fængsel eller arresthus).
(Lovforslag nr.
L 86).
 Da der med lov nr. 474 af 1. juli 1998 om integration sker  

 en række ændringer for udlændinge, der får  

 opholdstilladelse her i landet, har regeringen fundet det  

 hensigtsmæssigt samtidig at foretage nogle tilpasninger i lov om aktiv  

 socialpolitik:
1)	Aktivlovens § 3, stk. 4, foreslås ændret, således  

 at 3-årsfristen for hjemsendelse af udlændinge, der har behov for  

 varig hjælp, og som har været omfattet af integrationsloven uden  

 at få tidsubegrænset opholdstilladelse, først regnes fra  

 det tidspunkt, hvor integrationsperioden er afsluttet.
Det er fundet  

 hensigtsmæssigt, at personer, der ikke har haft et tilfredsstillende  

 introduktionsforløb, og som ikke har særlig tilknytning til  

 Danmark, fortsat kan hjemsendes efter aktivloven, såfremt de får  

 behov for varig hjælp inden for de første 3 år efter, at  

 introduktionsperioden er udløbet.
2)	Aktivlovens § 28 foreslås ændret, således at den  

 hjælp, der kan ydes til personer, der søger om  

 familiesammenføring i lighed med den hjælp, der kan ydes til  

 asylansøgere, kommer til at svare til introduktionsydelsen i stedet  

 for til kontanthjælpsniveauet.
Den omhandlede persongruppe vil herefter  

 i meget begrænset omfang kunne opnå en ydelse, der overstiger  

 det, der udbetales i asylcentrene.
Samtidig vil kommunerne få en  

 lettere administrerbar regel, idet de alene skal udbetale en fast ydelse til  

 forsørgere og ikke-forsørger i stedet for som nu en ydelse, der  

 er sammenstykket af hjælp til forsørgelse, hjælp til  

 forsørgelse af børn og hjælp til dækning af  

 boligudgifter.
 § 28 indsættes i aktivlovens § 109, stk. 1, nr. 1, således  

 at ydelserne i lighed med introduktionsydelserne reguleres med  

 satsreguleringsprocenten.
 Herudover foreslås følgende ændringer  

 af aktivloven:
3)	§ 29, nr. 2, ændres således, at socialministeren alene  

 fastsætter særlige regler for personer, der er indsat i  

 Kriminalforsorgens fængsler eller arresthuse.
Herved præciseres  

 det, at personer, der opholder sig alle andre steder som følge af en  

 strafbar handling, er berettiget til hjælp efter aktivlovens  

 almindelige regler, hvis de opfylder betingelserne herfor.
4)	§ 59, stk.1, ændres således, at der i stedet for at  

 henvise til Lov om forsikring mod følger af arbejdsskade og lov om  

 forsikringsvirksomhed henvises til lov om sikring mod følger af  

 arbejdsskade.
Der er alene tale om, at henvisningen ændres, så  

 den stemmer overens med lovens nuværende betegnelse.
 Lovforslaget har ikke væsentlige administrative  

 konsekvenser og forventes at medføre en årlig mindreudgift  

 på 1,8 mill. kr.
 Idet jeg iøvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til hurtig og velvillig behandling i det høje Ting.
