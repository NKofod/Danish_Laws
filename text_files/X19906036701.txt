Konkurrencerådet fandt, at ejendomsformidlernes branchemæssige  

 vedtagelser om vejledende salærtakster var omfattet af anmeldelsespligten i  

 konkurrenceloven, idet brancheforeningens vedtagelser virker på samme måde,  

 som hvis foreningens medlemmer havde indgået aftaler om fælles vejledende  

 salærtakster.
Rådet lagde vægt på, at foreningen repræsenterer mere end 90%  

 af samtlige danske ejendomsformidlere og at systemets prisvejledning måtte  

 anses for at udøve betydelig indflydelse på den enkelte ejendomsformidlers  

 prisfastsættelse.
 Indtil 1. januar 1990 var der tre brancheforeninger for  

 ejendomsformidlere.
Dansk Ejendomsmæglerforening med ca. 2.000 medlemmer, Foreningen af Danske  

 Ejendomsformidlere med ca. 700 medlemmer og Ejendomsformidlernes  

 Landsorganisation med ca. 100 medlemmer.
Alle tre foreninger var anmeldt til  

 Monopoltilsynets register i henhold til monopollovens § 6, stk. 2.
Efter denne bestemmelse skulle enkeltvirksomheder og sammenslutninger, som  

 udøver eller vil kunne udøve en væsentlig indflydelse på markedet, anmeldes,  

 når tilsynet fremsatte krav herom.
De af sådanne virksomheder eller  

 sammenslutninger trufne konkurrenceregulerende bestemmelser skulle ligeledes  

 anmeldes efter krav fra tilsynet.
Dansk Ejendomsmæglerforening og Foreningen af Danske Ejendomsformidlere  

 havde indgået en aftale om fastsættelse af vejledende takster for  

 ejendomsformidleres salærer ved omsætning af fast ejendom.
De aftalte  

 vejledende takster, som også blev anvendt af Ejendomsformidlernes  

 Landsorganisation som vejledning for medlemmerne, var anmeldt til tilsynets  

 register i henhold til monopollovens § 6, stk. 1, hvorefter aftaler og  

 vedtagelser, som udøver eller vil kunne udøve en væsentlig indflydelse på  

 markedet, skulle anmeldes til Monopoltilsynet.
Anmeldelsespligten for aftalen  

 overførtes til Konkurrencerådet, jf. konkurrencelovens § 22, stk. 3, medens  

 anmeldelsespligten for branceforeningerne ophørte.
Med virkning fra den 1. januar 1990 fusionerede Foreningen af Danske  

 Ejendomsformidlere og Dansk Ejendomsmæglerforening til en fælles  

 brancheforening under navnet Dansk Ejendomsmæglerforening - Foreningen af  

 statsautoriserede ejendomsmæglere og ejendomsformidlere.
I december 1989  

 havde de to foreninger under henvisning til fusionsaftalen fremsendt nye  

 salærtakster til ikrafttrædelse pr. 1. januar 1990.
 Efter bestemmelserne i konkurrencelovens § 5, stk. 1, er der  

 anmeldelsespligt for aftaler og vedtagelser med dominerende  

 markedsindflydelse.
 Spørgsmålet om anmeldelsepligt for den nye Ejendomsmæglerforenings  

 vedtagelser har været forelagt Konkurrencerådet.
 Konkurrencerådet fandt, at de af Dansk Ejendomsmæglerforening - Foreningen  

 af statsautoriserede ejendomsmæglere og ejendomsformidlere vedtagne  

 vejledende salærtakster for medvirken ved køb og salg af fast ejendom er  

 omfattet af anmeldelsespligten i konkurrencelovens § 5, stk. 1, idet de  

 udøver eller vil kunne udøve den i loven nævnte dominerende indflydelse på  

 udøvelsen af ejendomsformidlererhvervet.
 Rådet lagde til grund, at brancheforeningens vedtagelser virker på samme  

 måde, som hvis foreningens medlemmer havde indgået aftaler om fælles  

 vejledende salærtakster.
 Rådet lagde vægt på, at foreningen repræsenterer mere end 90% af samtlige  

 danske ejendomsformidlere, og at hovedparten af ejendomsformidlernes  

 omsætning vedrører ydelser, der relaterer sig til det vejledende takstsystem.  

 Endvidere lagde rådet vægt på, at det fremgik af en i 1988 af Monopoltilsynet  

 foretagen undersøgelse,at systemets prisvejledning må anses for at være  

 normgivende for og udøve betydelig indflydelse på den enkelte  

 ejendomsformidlers prisfastsættelse.
 Konkurrencerådets afgørelse indebærer, at Dansk Ejendomsmæglerforening -  

 Foreningen af statsautoriserede ejendomsmæglere og ejendomsformidlere skal  

 anmelde ændringer i det vejledende takstsystem inden 14 dage, jf.  

 konkurrencelovens § 5, stk. 2.
