Nyordning Den 1. juli 1988 træder lov nr. 108 af 5. marts 1988 om kystbeskyttelse i  

 kraft.
Samtidig ophæves digeloven fra 1874 og lov om kystsikringsanlæg fra  

 1922.
Dermed er landvæsensretternes funktion på disse områder ophørt.
Sager, der  

 er indbragt for en landvæsensret inden den 1. juli 1988, færdigbehandles dog  

 efter de hidtil gældende regler (§ 23). (* 1) Den funktion, som landvæsenskommissionen hidtil har haft, flyttes til  

 amtsrådet.
Kystbeskyttelse Medens diger og kystsikringsanlæg hidtil har været omhandlet i 2  

 forskellige love, omhandles begge anlægstyper nu i samme lov og betegnes som  

 anlæg til kystbeskyttelse.
Loven bruger udtrykket »kystbeskyttelsesforanstaltninger«.
Dette  

 forklares ved, at andre foranstaltninger end faste anlæg kan tjene til at  

 beskytte kyst og strandbred.
Dette gælder således kystfodring, udjævning af  

 strandbred (opfyldning af trug) og rørlægning af vandløb over en strandbred.  

 Loven går ligeledes ud fra, at beskyttelse af strandbredden som sådan kan  

 være ligeså vigtig som beskyttelse af kysten i snævrere forstand.
Rejsning af sag For at igangsætte en sag for en landvæsenskommission har der skullet være  

 en rekvirent, der som regel har skullet stille depositum til sikkerhed for de  

 omkostninger, som sagens behandling for kommissionen ville medføre.
 Efter den nye lov kan enhver rette henvendelse til amtsrådet med forslag  

 om, at behovet for kystbeskyttelse på en given kyststrækning overvejes.
Den, der henvender sig, skal ikke i den anledning stille depositum eller  

 risikere (alene) at skulle betale sagsomkostninger.
Den pågældende har  

 imidlertid omvendt intet krav på, at amtsrådet tager sagen op til behandling.
Lovens idee er den, at overvejelserne om eventuelt at kystbeskytte en  

 given kyststrækning eller strandbred ikke bør medføre større udgifter, end  

 nødvendigt er.
Med andre ord: Hvis det på et tidligt stadium af en sag kan  

 konkluderes, at der af den ene eller anden grund ikke er basis for at gå  

 videre med sagen, bør den standses så tidligt som muligt for ikke unødigt at  

 anvende penge til forundersøgelser og projektering.
Hermed er naturligvis  

 ikke sagt, at dette i alle tilfælde kan undgås.
Ofte vil situationen være  

 den, at visse forundersøgelser er nødvendige for at belyse sammenhængen i de  

 virksomme kystprocesser med det sigte at afgive grundlag for et skøn over,  

 hvilke foranstaltninger der bør træffes, og over de dermed forbundne  

 omkostninger.
 Ud fra dette grundsyn har amtsrådet mulighed for at undergive en anmodning  

 om rejsning af kystbeskyttelsessag en behandling i 3 »trin« af  

 stigende intensitet.
 Når amtsrådet modtager en anmodning, vil det antageligt være rimeligt, at  

 sagen under alle omstændigheder sendes til amtskommunens tekniske forvaltning  

 til en foreløbig vurdering.
 Allerede på dette stadium kan amtsrådet (teknisk forvaltning), om det  

 ønskes, udbede sig en udtalelse fra Kystinspektoratet.
 Hvis amtsrådet allerede på dette stadium finder, at der ikke er rimelig  

 grund til at gå videre med sagen, det være sig af faktiske eller økonomiske  

 grunde, kan amtsrådet meddele den pågældende dette.
 Dette betragtes ikke som »en afgørelse efter loven« og kan  

 følgelig ikke påklages til Trafikministeriet efter § 18.
 Hvis amtsrådet finder, at der er rimelig anledning til at undersøge,  

 hvorledes den berørte ejerkreds ser på sagen, behandles sagen efter  

 bestemmelserne i § 2.
 Til det møde, der skal afholdes med de sandsynligt bidragspligtige, skal  

 der foreligge en udtalelse fra kommunalbestyrelsen og en udtalelse fra  

 Kystinspektoratet.
Amtsrådet kan anmode Kystinspektoratet om at bistå som sagkyndig under  

 sagens videre behandling, naturligvis navnlig under mødet.
Men det beror på  

 amtsrådets egen afgørelse, om man ønsker Kystinspektoratets medvirken under  

 selve sagen.
Her må imidlertid erindres om, at Kystinspektoratet - ikke som  

 rådgiver for amtsrådet, men som kompetent offentlig myndighed - skal give  

 tilladelse til ethvert anlæg i kystbeskyttelsesøjemed i henhold til § 16. Et  

 snævert samarbejde mellem amtsrådet og Kystinspektoratet under sagen er  

 derfor under alle omstændigheder nyttig.
Det må meget understreges, at Kystinspektoratets opgave under sagen er af  

 rådgivende art.
Kystinspektoratet skal og kan ikke forestå egentlige  

 forundersøgelser af konkret art og den direkte projektering.
Noget andet er,  

 at Kystinspektoratet i kraft af dets almindelige erfaring kan skitsere  

 løsninger og standardkonstruktioner på et mere generelt niveau.
 Hvis amtsrådet efter afholdt møde i henhold til § 2 bestemmer, at sagen  

 ikke skal fremmes, er dette en afgørelse efter loven, der kan påklages efter  

 § 18.
 De udgifter, der er afholdt til afholdelse af møde, indvarsling, skrivning  

 m.v., må afholdes endeligt af amtsrådet.
 3. trin' i sagsbehandlingen indtræder, hvis amtsrådet  

 beslutter at fremme sagen.
Den egentlige sagsbehandling Hvis amtsrådet beslutter, at sagen skal fremmes, påhviler det amtsrådet at  

 tage stilling til, Sagens ledelse Afskaffelse af den mere formelle domstolslignende procedure for en  

 landvæsensret indebærer bl.a., at der ikke som hidtil er en  

 »rekvirent«, der af egen drift holder sagen igang.
 Imidlertid er det rent praktisk nødvendigt, at ledelse af sagen og  

 ansvaret for iværksættelse af de tiltag, der er nødvendige for sagens fremme,  

 placeres således, at der ikke er tvivl om, hvem der skal sørge for sagens  

 fremme.
 Efter § 4 er det amtsrådet, der tager stilling hertil, idet initiativet  

 kan placeres hos amtsrådet selv, hos kommunalbestyrelsen eller hos et lag.
 Hvis der allerede eksisterer et lag, f.eks. når sagen vedrører udvidelse  

 eller ændring af et anlæg, er det helt naturligt, at ansvaret for sagens  

 ledelse (initiativet) placeres hos lagets bestyrelse.
Er der tale om et helt nyt anlæg, vil der ikke være dannet et lag, og et  

 sådant lader sig vanskeligt skabe på sagens indledende stadium.
Derfor må  

 enten amtsrådet eller kommunalbestyrelsen påtage sig ledelsen (initiativet).
 Hvis en kommunalbestyrelse ikke ønsker at påtage sig opgaven, vil  

 amtsrådet sikkert som altovervejende hovedregel selv påtage sig opgaven, men  

 det er anset for rigtigt i loven direkte at tilkendegive, at det - alt efter  

 omstændighederne - kan være ganske naturligt, at sagens ledelse lægges i  

 hænderne på kommunalbestyrelsen.
Forskudsvis afholdelse af udgifter Medmindre der er tale om større anlæg, der medfører væsentlige udgifter  

 til forundersøgelser og projektering, vil det praktiske være, at amtsrådet  

 forskudsvis afholder udgifterne i sagens indledende stadium.
Dette  

 forudsættes i § 9.
Det skal fremhæves, at den omstændighed, at en kommunalbestyrelse påtager  

 sig eller pålægges ledelsen af sagen efter § 4, ikke medfører nogen  

 økonomiske forpligtelser for kommunen, måske bortset fra en begrænset indsats  

 af det kommunale administrationsapparats egen arbejdskraft.
Udgifter, som  

 kommunen måtte afholde, skal inddækkes efter bestemmelserne i § 5. Ønsker  

 kommunen ikke at stå i forskud med nogen udgifter, må amtsrådet tage stilling  

 til spørgsmålet med hjemmel i § 9. Denne bestemmelse giver ikke hjemmel til  

 at pålægge kommunen at afholde udgifter forskudsvis.
 Er der tale om en væsentlig udgift til projektering m.v., kan amtsrådet  

 vælge at optage lån, jf. § 9.
 De udgifter, som amtsrådet har afholdt forlods af egen kasse, indgår i de  

 udgifter, der endeligt skal fordeles efter § 5.
Bidragspligt Bidrag kan pålægges ejere af ejendomme, der opnår beskyttelse ved den  

 foranstaltning, der udføres, eller som i øvrigt opnår en fordel derved.
Ejerne af de direkte beskyttede ejendomme er - som hidtil - den kreds, det  

 primært kan være tale om at pålægge bidragspligt.
Som hidtil kan det meget  

 vel tænkes, at der kun er grund til at pålægge denne kreds bidragspligt.  

 Loven begrænser imidlertid ikke kredsen af private ejendomsbesiddere, der kan  

 pålægges bidragspligt, til ejerne af de direkte beskyttede ejendomme, men  

 medtager ejendomme, som i øvrigt opnår en fordel ved foranstaltningen.
 Herved tænkes bl.a. på, at en nærliggende strand i velplejet stand i kraft  

 af dens rekreative værdi kan være af direkte økonomisk værdi for ejendomme,  

 der ikke som sådanne er truet fra havet.
Det står amtsrådet frit for at vælge de kriterier, som skal danne grundlag  

 for fordeling af bidragspligten, og at bestemme den indbyrdes vægt, der bør  

 tillægges de valgte kriterier.
Som kriterier vil - som hidtil - ejendommens  

 størrelse og værdi samt længde mod kysten være af betydning.
For ejendomme,  

 der ikke direkte beskyttes, vil afstand til stranden naturligvis være en  

 væsentlig faktor.
Betragtningen om en strands økonomiske betydning for ejendomme, der ikke  

 er truet fra havet, kan imidlertid føres videre derhen, at kredsen af  

 ejendomme, der har en sådan interesse i stranden, er meget vid og ubestemt.  

 Dette fører til, at der kan være begrundelse for, at amtskommunen eller  

 primærkommunen bidrager til strandens beskyttelse og bevaring.
På denne  

 baggrund skal bestemmelsen i § 5, stk. 3, ses.
Bestemmelsen forudsætter, at amtskommune eller kommune frivilligt kan  

 beslutte at bidrage til eller helt at afholde udgifterne ved et anlæg eller  

 en foranstaltning, herunder til drift og vedligeholdelse, hvis noget sådant  

 findes begrundet.
Det er videre klart, at et amtsråd kan pålægge en kommune  

 bidrag uden særlige begrænsninger, hvis kommunen er ejendomsbesidder.
Det  

 følger af bestemmelsen i § 5, stk. 2.
Det er yderligere anset for rimeligt, at en kommune skal kunne pålægges  

 bidrag i dennes egenskab af kommune, hvis amtskommunen eller en anden kommune  

 bidrager med mindst samme beløb i egenskab af offentlig myndighed (ikke som  

 grundejer). Det sidstnævnte alternativ sigter på den situation, at et anlæg  

 eller en foranstaltning har betydning for en kyststrækning, der går gennem  

 flere kommuner.
Hvis een kommune har besluttet at bidrage, må det anses for  

 rigtigt, at der er mulighed for at pålægge een eller flere andre kommuner at  

 bidrage med et beløb, der ikke overstiger det, som førstnævnte kommune har  

 besluttet at bidrage med.
Kompetence til at pålægge en kommune at bidrage til kystbeskyttelse i  

 kommunens egenskab af offentlig myndighed (i modsætning til som grundejer)  

 tilkommer trafikministeren.
Men det er en betingelse for, at ministeren kan  

 gøre dette, at der foreligger en indstilling herom fra amtsrådet.
Der må  

 altså være en samstemmende opfattelse hos amtsrådet og ministeren af det  

 rimelige i at pålægge kommunen et bidrag.
 Det kan være velbegrundet, at de offentlige kasser bidrager til et anlægs  

 tilvejebringelse og igangsætning af visse foranstaltninger, selv om de ikke  

 deltager i de løbende, fremtidige udgifter.
Møder Indleder amtsrådet en sag om kystbeskyttelse, skal der afholdes et møde i  

 henhold til § 2.
 Før amtsrådet træffer beslutning om bidragspligt, skal der også holdes et  

 møde i henhold til § 5, stk. 4 og 5.
 Det står naturligvis amtsrådet frit for at afholde flere møder, hvis dette  

 skønnes hensigtsmæssigt.
Det må anbefales, at der i hvert fald i større sager, holdes et møde, når  

 forundersøgelser og projektering er afsluttet, før det egentlige  

 anlægsarbejde påbegyndes.
I det hele må det tilrådes, at møde afholdes, når  

 der skønnes behov for en mere detaljeret information til den interesserede  

 kreds, eller når det er rimeligt at høre, hvorledes den bidragspligtige kreds  

 stiller sig til afgørende stadier i sagsforløbet.
Det er overladt til amtsrådet at bestemme, hvem der skal repræsentere  

 amtsrådet på møderne.
Da kompetencen i sagen om kystbeskyttelse er flyttet  

 fra landvæsensretten til amtsrådet, bl.a. på grund af dettes politiske  

 mandat, må det anbefales, at i hvert fald de to fornævnte lovbundne møder  

 ledes af et amtsrådsmedlem, typisk formanden for udvalget for teknik og  

 miljø. At amtskommunens tekniske forvaltning også må være repræsenteret, er  

 en nødvendighed.
Ekspropriation I mangel af mindelig overenskomst med ejerne af de ejendomme, på hvilke et  

 anlæg skal placeres, eller som det i øvrigt er nødvendigt at råde over på en  

 eller anden måde, kan amtsrådet foretage ekspropriation med hjemmel i § 6.
 Bestemmelserne om ekspropriation i lov om offentlige veje anvendes.
 Der kan være grund til særligt at henlede opmærksomheden på bestemmelsen i  

 § 6, stk. 2. Efter denne kan amtsrådet ekspropriere strandbred, forland foran  

 et dige eller en kyststrækning, hvor der ikke findes sammenhængende grønsvær  

 eller anden sammenhængende landvegatation, hvis det af hensyn til kystens  

 pleje eller kystbeskyttelsen må anses for at være af væsentlig betydning at  

 have ejendomsret til det pågældende areal.
 Som eksempel kan nævnes, at der med jævne mellemrum skal foretages  

 kystfordring på strandbredden, at det er væsentligt konstant at holde  

 strandbredden i et bestemt niveau eller i en bestemt stand, og at der  

 foran et dige skal anlægges slikgårde for successivt at opbygge eller styrke  

 forlandet foran et dige.
Kystbeskyttelseslag Amtsrådet kan oprette et lag til at administrere de opgaver, som udførelse  

 af faste anlæg løbende kræver, eller som besluttes løbende udført, typisk  

 kystfordring med jævne mellemrum.
Alternativt kan amtsrådet eller kommunalbestyrelsen beslutte, at  

 amtskommunen eller kommunen påtager sig den administration, som en beslutning  

 om kystbeskyttelsesforanstaltninger medfører.
Dette alternativ kan have mange  

 praktiske fordele, idet amtskommunens eller kommunens tekniske forvaltning da  

 vil have det direkte (ikke blot tilsynsmæssige) ansvar for aktiviteterne.
Der  

 vil antagelig være både administrative og økonomiske fordele ved dette  

 alternativ.
 Oprettes et lag, kan dette - alt efter dets funktion - efter § 7 frit  

 benævnes digelag, kystsikringslag eller kystbeskyttelseslag.
 Til illustration af, hvilke bestemmelser en vedtægt efter ministeriets  

 opfattelse i hvert fald bør indeholde, er der som bilag 1 til denne  

 vejledning optrykt et vejledende udkast til en vedtægt.
Tinglysning Hvis et lag oprettes, skal vedtægten tinglyses på de bidragspligtige  

 ejendomme i henhold til § 8.
 Hvis et lag ikke oprettes, kan amtsrådet lade selve beslutningen om  

 bidragspligt tinglyse på de pågældende ejendomme.
Tilsyn Hvis et lag oprettes ved amtsrådets beslutning, undergives laget  

 amtsrådets tilsyn.
Der er tale om både et teknisk og et økonomiske tilsyn.
 Det tekniske tilsyn skal sikre, at anlæggene er i forskriftsmæssig stand,  

 og at lagets bestyrelse i det hele varetager de opgaver, som det påhviler  

 laget at løse.
 Amtsrådet kan konsultere Kystinspektoratet om tekniske spørgsmål.
Gældende vedtægter for digelag, herunder landvindingslag, og  

 kystsikringslag, ifølge hvilke Kystinspektoratet (tidligere  

 Vandbygningsdirektoratet) er tilsynsførende, bør lejlighedsvis ændres  

 således, at amtsrådet bliver tilsynsførende.
Undtagelse gælder dog for diger  

 fra den dansk-tyske grænse til Esbjerg på den jyske vestkyst og for Det  

 lollandske Dige og Det falsterske Dige.
 Et økonomisk tilsyn må føres, da det er amtsrådet, der bestemmer, hvilke  

 bidrag der skal udredes til dækning af lagets udgifter, jfr. § 13, stk. 1.  

 Amtsrådet må derfor have indseende med lagets regnskabsføring.
 Som bilag 2 til denne vejledning er optrykt en »Vejledning vedrørende  

 inspektion af diger og kystsikringsværker«.
Tilladelse Udførelse af kystbeskyttelsesforanstaltninger det være sig på  

 søterritoriet eller på land kræver tilladelse fra Kystinspektoratet, jfr. §  

 16, § 20, stk. 2, og Trafikministeriets bekendtgørelse nr. 236 af 18. april  

 1988.
 Som fremhævet ovenfor, er et tæt samarbejde mellem amtsrådet og  

 Kystinspektoratet derfor meget væsentligt.
 I hovedstadsområdet vil Kystinspektoratet tillige høre Hovedstadsrådet i  

 alle sager om kystbeskyttelse, medmindre de to myndigheder enes om andre  

 samarbejdsregler på området.
Opkrævning Regler om opkrævning af bidrag til kystbeskyttelse indeholdes i § 13.
Diger i henhold til særlig lov En del diger er anlagt i henhold til særlig lov.
Sådanne love er ikke  

 ændret ved lov om kystbeskyttelse.
 Hvis det anses for hensigsmæssigt, kan sådanne særlige love ændres af  

 trafikministeren således, at bestemmelserne afløses af de tilsvarende  

 bestemmelser i lov om kystbeskyttelse (§ 22).
Trafik- og Kommunikationsministeriet,  

 den 6. juni 1988 HANS P.
CLAUSEN /F.
Reidar Jørgensen Bilag 1 (Vejledende udkast) Vedtægt for Kystbeskyttelseslaget ------ (navn) Lagets oprettelse § 1.  Lagets navn er ------.
 Stk. 2.  Laget er oprettet i henhold til lov nr. 108 af  

 5. marts 1988 om kystbeskyttelse og ------ Amtsråds beslutning af ------.
 Stk. 3.  Lagets hjemsted er ------ Kommune.
Lagets anlæg § 2.  Lagets anlæg beskytter en ca. -- m lang  

 kyststrækning fra det sydlige skel af matr.nr. -- til det sydlige skel af  

 matr.nr. -- ved (i) ------ (sted- eller kommunebetegnelse) og består af Eks. 1: 10 høfder og en skråningsbeskyttelse af skrænten bag ved  

 strandbredden på en ca. 300 m lang strækning.
 Eks. 2: et ca. 500 m langt jorddige med digekrone mellem kote 3,0 m og 4,0  

 m, beklædt med et glacis til kote 1,5 m.
 Eks. 3: 4 bølgebrydere i en afstand af omkring 30 m fra kystlinjen.
 Stk. 2.  En udførlig beskrivelse af anlægget og  

 angivelse af de ejendomme, hvorpå eller ud for hvilke anlægget er beliggende,  

 er optaget i bilag 1 til denne vedtægt, hvortil hører kopi af matrikelkort.  

 Såfremt der gennemføres ændringer, forstærkninger eller andre forbedringer af  

 anlægget, skal angivelsen i stk. 1 og bilag 1 ændres.
 Stk. 3.  Ændring af lagets anlæg kan kun ske efter  

 amtsrådets bestemmelse, jf. lovens § 11, og med tilladelse fra  

 Kystinspektoratet, jf. lovens § 16.
Lagets medlemmer § 3.  Lagets medlemmer er de til enhver tid værende  

 ejere af de ejendomme, der er anført i den som bilag 2 til denne vedtægt  

 optagne fortegnelse.
 Stk. 2.  Fortegnelsen angiver det partsantal, hvormed  

 vedkommende ejendom (ejer) bidrager til dækning af lagets udgifter.
Stk. 3.  Hvis en ejendom udstykkes eller i øvrigt  

 afgiver areal, skal ejendommens ejer underrette amtsrådet derom.
Amtsrådet  

 fordeler derefter det bidrag, der påhviler ejendommen, jf. lovens § 8, stk.  

 2.
Lagets opgaver § 4.  Lagets anlæg skal vedligeholdes i god og  

 forsvarlig stand.
De dimensioner og andre egenskaber, som er angivet i bilag  

 1, skal så vidt muligt konstant være opfyldt.
 Stk. 2.  Sker der skade på anlægget, skal skaden snarest  

 muligt udbedres.
Stk. 3.  På digekrone og -skråninger skal græsset slås  

 mindst een gang årligt.
Ukrudt skal bekæmpes enten ved hugning/slåning eller  

 ved sprøjtning.
Træer og buske må ikke forefindes på digearealerne.
Mulvarpe,  

 rotter (mosegrise) og lignende skadedyr skal bekæmpes effektivt.
 Stk. 4.  Med henblik på at sikre, at der foretages  

 nødvendig retablering af digehøjden efter eventuelt indtrufne sætninger (for  

 diger), og med henblik på at konstatere, om anlægget påføres større  

 belastning som følge af eventuelt forøgede vanddybder, skal der med  

 mellemrum, mindst hvert 10. år, foretages kontrolopmåling af anlæggets  

 dimensioner og af vanddybderne ud for anlægget.
 Stk. 5.  Laget har endvidere til opgave at foretage en  

 løbende kystfodring på strækningen fra ------ til ------. Kystfodringen skal  

 såvidt muligt være udført før den 1. oktober.
Anlæggets brug (Særligt for diger) § 5.  Diget må ikke beplantes.
Kun får må græsse.  

 Materialer eller både må ikke oplægges på diget eller på stranden foran det.
Stk. 2.  Færdsel på langs af diget må ikke ske.
Færdsel  

 over diget må kun ske på de særskilt anlagte overgange.
Generalforsamling § 6.  Ordinær generalforsamling afholdes hvert år  

 inden udgangen af maj måned.
 Stk. 2.  Dagsordenen for den ordinære generalforsamling  

 skal omfatte:
 1. Valg af dirigent.
 2. Forelæggelse af årsregnskab med revisionspåtegning  

 samt årsberetning.
 3. Forelæggelse af budget for det efterfølgende  

 regnskabsår.
 4. Valg af medlem til bestyrelsen og stedfortræder for  

 samme.
 5. Valg af revisor. (Udgår, hvis bestemmelse som i §  

 14, stk. 3).
 6. Eventuelt.
 Stk. 3.  Forslag fra medlemmerne til behandling på den  

 ordinære generalforsamling må være indgivet til bestyrelsen senest 2 måneder  

 efter regnskabsårets udløb.
 § 7.  Ekstraordinær generalforsamling kan indkaldes af  

 bestyrelsen og skal indkaldes, når medlemmer, der repræsenterer 1/3 af  

 stemmerne, forlanger det.
 § 8.  Generalforsamling indvarsles med 14 dages varsel  

 ved skriftlig meddelelse til medlemmerne eller ved bekendtgørelse i stedlige  

 blade.
 § 9.  Stemmeret udøves i forhold til det antal parter,  

 som vedkommende repræsenterer.
Bestyrelse § 10.  Bestyrelsen består af 5 medlemmer.
Genvalg kan  

 ske.
 Stk. 2.  For hvert medlem vælges en stedfortræder.
Stk. 3.  Hvert år afgår efter tur eet bestyrelsesmedlem  

 samt vedkommende stedfortræder.
Afgangen de første år afgøres ved  

 lodtrækning.
 Stk. 4.  Bestyrelsen skal stille forslag om valg af nyt  

 medlem og stedfortræder.
 § 11.  Bestyrelsen vælger selv sin formand og fordeler  

 arbejdet mellem sine medlemmer.
Stk. 2.  Bestyrelsen fører en protokol over  

 forhandlingerne på bestyrelsesmøder og generalforsamlinger.
Udskrift sendes  

 til amtsrådet.
Stk. 3.  Bestyrelsen er beslutningsdygtig, når 3  

 medlemmer er til stede.
Beslutninger vedtages ved simpelt flertal, idet  

 formandens stemme gør udslaget i tilfælde af stemmelighed.
 § 12.  Alle lagets medlemmer er valgbare og pligtige  

 at modtage valg, medmindre sygdom, bortrejse eller anden rimelig grund  

 forhindrer varetagelse af hvervet.
 Stk. 2.  I tilfælde af varigt forfald suppleres  

 bestyrelsen med vedkommende stedfortræder.
Regnskab og budget § 13.  Lagets regnskabsår løber fra 1. januar til 31.  

 december.
 Stk. 2.  Senest den 1. februar sender bestyrelsen  

 regnskab til revisor, som med påtegning tilbagesender det inden den 1. april.
 § 14.  Bestyrelsen udarbejder et budget for det  

 kommende regnskabsår til forelæggelse på den ordinære generalforsamling.
 Stk. 2.  Inden den 1. juli sender bestyrelsen regnskab,  

 budget, årsberetning og generalforsamlingsudskrift til amtsrådet, der skal  

 godkende regnskab og fastsætte bidrag for det kommende regnskabsår.
 Stk. 3.  Amtsrådet udpeger lagets revisor.
 § 15.  Hvert år inden den 1. oktober meddeler  

 amtsrådet ------ Kommunalbestyrelse, hvilke bidrag de enkelte bidragspligtige  

 ejendomme skal udrede, jf. lovens § 13.
Tilsyn § 16.  Laget er undergivet amtsrådets økonomiske og  

 tekniske tilsyn, jf. lovens § 7, stk. 2. Amtsrådet har om tekniske spørgsmål  

 adgang til at rådføre sig med Kystinspektoratet.
§ 17.  Amtsrådet kan pålægge lagets bestyrelse at  

 sørge for, at bestemte foranstaltninger, som det påhviler laget at lade  

 udføre, bringes til udførelse.
Hvis pålægget ikke efterkommes, kan amtsrådet  

 lade foranstaltningerne udføre for lagets regning, jf. lovens § 12, stk. 2.
Tinglysning § 18.  Amtsrådet lader for lagets regning denne  

 vedtægt tinglyse på de i bilag 2 anførte ejendomme.
Påtaleberettiget er  

 amtsrådet og lagets bestyrelse.
 Stk. 2.  Ændringer i vedtægten og dens bilag skal  

 tinglyses, når amtsrådet bestemmer dette.
 Stk. 3.  Det påhviler ejerne af de respektive ejendomme  

 at berigtige tingbogen ved udstykning m.v., jf. denne vedtægts § 3, stk. 3.
Klageadgang § 19.  Lagets bestyrelse og lagets enkelte medlemmer  

 kan forelægge amtsrådet spørgsmål om fortolkning af denne vedtægt og  

 spørgsmål om den måde, hvorpå laget forvaltes.
Stk. 2.  En generalforsamlingsbeslutning kan forelægges  

 amtsrådet.
Hvis amtsrådet ikke godkender beslutningen, bliver den uvirksom.
 Stk. 3.  Amtsrådet kan af egen drift ophæve en  

 generalforsamlingsbeslutning.
 § 20.  Amtsrådets afgørelser kan påklages til  

 trafikministeren efter lovens § 18.
Vedtægtsændring og lagets ophævelse § 21.  En af generalforsamlingen truffet beslutning om  

 ændring af denne vedtægt eller om lagets ophævelse er først gyldig, når den  

 er godkendt af amtsrådet, jf. lovens § 7, stk. 2, henholdsvis § 11, stk. 1.
 Stk. 2.  Amtsrådet kan af egen drift ændre denne  

 vedtægt.
 Stk. 3.  Det påhviler lagets bestyrelse at ajourføre  

 vedtægten og bilag til denne, når udviklingen nødvendiggør dette, jf. således  

 § 2, stk. 2, og § 3, stk. 3. Amtsrådets pålæg herom skal efterkommes.  

 Amtsrådet kan for lagets regning foretage det fornødne til vedtægtens  

 ajourføring.
Udfærdiget af ------ Amtsråd, den ------ Bilag 2 Vejledning nr. 78 af 6. juni 1988 vedrørende inspektion af diger og kystsikringsværker (Udelades her) (* 1) Hvor intet andet er anført, gælder paragrafhenvisninger lov om  

 kystbeskyttelse.
