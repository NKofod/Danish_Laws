En opsigelse af en lønmodtager blev af virksomheden begrundet med  

 arbejdsmangel.
Efter en lokalforhandling om opsigelsen den 25/8-93 blev denne  

 fastholdt af virksomheden.
Få dage før lønmodtagerens fratræden den 22/10-93  

 blev tillidsmanden bekendt med, at der var sket nyansættelser i virksomheden.  

 Da dette syntes i modstrid med begrundelsen for opsigelsen anmodede  

 tillidsmanden om ny forhandling.
Dette nægtede virksomhedens ledelse, ligesom  

 arbejdsgiverforeningen på et om mæglingsmøde tilkendegav, at man ville påstå  

 en sag om afskedigelsen afvist fra Afskedigelsesnævnet under henvisning til,  

 at tidsfristen i Hovedaftalens § 4 stk. 3, b) var overskredet.
Afskedigelsen  

 blev indbragt for Afskedigelsesnævnet, men hævet efter nævnsformandens  

 tilkendegivelse.
Arbejdsretten lagde til grund, at den reelle begrundelse for afskedigelsen  

 var arbejdsmangel, at de nyansattes ansættelsesperiode var begrænset til 14  

 dage, at nyansættelserne skyldtes, at man skulle udbedre skader efter en  

 brand, og at tillidsmanden ikke var klar over, at de nyansatte kun var ansat  

 for 14 dage, da han anmodede om genoptagelse af lokalforhandlingerne om  

 afskedigelsen.
Arbejdsretten fandt, at virksomhedens ledelse under disse  

 omstændigheder - der kunne rejse tvivl om rigtigheden af de under  

 lokalforhandlingen den 25/8-93 meddelte oplysninger - ikke havde haft nogen  

 rimelig begrundelse for at nægte en genoptagelse af den lokale forhandling om  

 afskedigelsen.
Herefter, og idet Hovedaftalens § 4, stk. 3, b) ikke fandtes  

 af afskære et krav om en genoptagelse af de lokale forhandlinger under  

 sådanne omstændigheder, havde virksomheden begået overenskomstbrud ved at  

 afvise at deltage i lokalforhandlinger i oktober 1993. Da sagen imidlertid  

 angik et tvivlsomt fortolkningsspørgsmål vedrørende den nyaffattede  

 bestemmelse i Hovedaftalens § 4, stk. 3, b), fandtes der ikke tilstrækkeligt  

 grundlag for at pålægge virksomheden bod.
Af samme grund frifandtes  

 arbejdsgiveren for en påstand om organisationsansvar.
Under denne sag har Landsorganisationen i Danmark for Dansk El-Forbund  

 indklaget Dansk Arbejdsgiverforening for Elinstallatørernes Landsforening  

 ELFO på egne vegne og for E.
Kallesøe, Vanløse, for Arbejdsretten.
Klager har  

 nedlagt følgende påstand:
 Den indklagede virksomhed har begået overenskomstbrud ved at afvise at  

 deltage i lokalforhandling om afskedigelse af elektriker Mads Møller.
ELFO har brudt gældende overenskomst ved at undlade at pålægge  

 virksomheden at deltage i en sådan lokal forhandling.
Den indklagede  

 virksomhed og ELFO betaler en efter Arbejdsrettens skøn fastsat bod.
 Indklagede har påstået frifindelse, subsidiært frifindelse for påstanden  

 om bod.
 Sagen har sin baggrund i virksomhedens opsigelse i august 1993 af  

 elektriker Mads Møller og drejer sig om, hvorvidt virksomheden, efter at der  

 havde været afholdt et møde - der havde karakter af en lokal forhandling - om  

 afskedigelsen, havde pligt til at deltage i en ny lokal forhandling, da dette  

 senere blev begæret af tillidsmanden.
Om hændelsesforløbet er det oplyst, at elektriker Mads Møller, der var  

 ansat i den indklagede virksomhed, den 20. august 1993 blev opsagt fra sin  

 stilling med arbejdsmangel som begrundelse.
Opsigelsen skete med 3 ugers  

 varsel, men da han var medlem af et underudvalg under samarbejdsudvalget,  

 havde han krav på yderligere 6 ugers varsel.
Opsigelsen fremkaldte en  

 skrivelse af 22. august 1993 fra tillidsmand Peter Rønnebæk til ledelsen,  

 hvori tillidsmanden under henvisning til, at klubbestyrelsen fandt  

 afskedigelsen urimelig, bad om indkaldelse af et ekstraordinært  

 samarbejdsudvalgsmøde.
I skrivelsen henvistes til hovedaftalens § 4, b). Den  

 25. august 1993 blev der afholdt et ekstraordinært møde i samarbejdsudvalget,  

 hvor både opsigelsesvarslet og fyringsgrunden blev drøftet.
Der var enighed  

 om, at opsigelsesvarslet retteligt var 9 uger, men ledelsen fastholdt  

 fyringen på grund af arbejdsmangel.
Mads Møller skulle herefter fratræde den  

 22. oktober 1993. Få dage før dette tidspunkt blev tillidsmanden imidlertid  

 bekendt med, at der skete nyansættelse af elektrikere.
Da dette ikke syntes i  

 overensstemmelse med den af ledelsen oplyste baggrund for opsigelsen af Mads  

 Møller, anmodede tillidsmanden den følgende dag om en ny lokalforhandling,  

 men dette blev afvist af ledelsen.
Samtidig hermed anmodede Dansk El-Forbund  

 ELFO om et mæglingsmøde om opsigelsen, men ELFO svarede samme dag, at man  

 ville indhente yderligere oplysninger og derefter vende tilbage, men at man  

 allerede nu ville henlede forbundets opmærksomhed på, at krav om mægling  

 skulle være fremsat senest 6 uger efter, at lokalforhandling var afsluttet  

 uden enighed.
Der henvistes herved til § 20 i parternes overenskomst og til  

 lokalforhandlingen den 25. august 1993. Den 22. oktober 1993 var sagen  

 herefter genstand for drøftelse på et fællesmøde.
Herefter var der yderligere  

 brevveksling mellem forbundet og ELFO om afholdelse af mæglingsmøde om  

 afskedigelsen, og den 2. december 1993 blev mæglingsmøde afholdt.
 Af mæglingsmødereferatet fremgår, at:
»Dansk El-Forbunds påstand er, at afskedigelsen af Mads Møller er  

 urimelig, da der i opsigelsesperioden sker nyansættelse, og begrundelsen for  

 afskedigelsen er arbejdsmangel.
Afskedigelsen er efter Dansk El-Forbunds  

 opfattelse begrundet i Mads Møllers tidligere virke som  

 sikkerhedsrepræsentant, og hans virke som medlem af SU nedsat  

 underudvalg.« Om arbejdsgiversidens standpunkt hedder det i referatet, at »Det er arbejdsgiversidens opfattelse, at tidsfristen for begæring af  

 afholdelse af mæglingsmøde er overskredet for så vidt angår 6-ugers fristen i  

 Elektrikeroverenskomstens § 20,2,1. Det er ligeledes arbejdsgiversidens  

 opfattelse, at tidsfristen i henhold til Hovedaftalens § 4, stk. 3b er  

 overskredet, idet organisationsforhandling ikke er begæret af Forbundet  

 omgående efter afholdelse af de lokale forhandlinger... den 25. august 1993.  

 Hvorfor ELFOs principale påstand, såfremt sagen begæres i Afskedigelsesnævnet  

 af Dansk El-Forbund, er afvisning.
Arbejdsgiversiden gør desuden gældende, at  

 der ikke er tale om en usaglig opsigelse af Mads Møller.... Der er ikke tale  

 om en ny situation i relation til afskedigelsen af Mads Møller, idet der på  

 opsigelsestidspunktet var arbejdsmangel, hvilket også er den begrundelse,  

 hvormed Mads Møller er opsagt.
Der er ikke fra virksomhedens side givet  

 åbenbart urigtige oplysninger om grunden til afskedigelsen, som er af  

 væsentlig betydning for sagen....« På mæglingsmødet forbeholdt forbundet sig at føre sagen videre i  

 Afskedigelsesnævnet, hvilket skete den 7. december 1993. Her påstod ELFO  

 principalt afvisning og subsidiært frifindelse.
Efter mundtlig forhandling i  

 nævnet den 10. marts 1994 hævede forbundet sagen efter nævnsformandens  

 tilkendegivelse.
 Der er afgivet forklaring af virksomhedens indehaver, Erik Kallesøe, og af  

 tillidsmanden, Peter Rønnebæk.
Erik Kallesøe har forklaret, at Mads Møller var beskæftiget på en  

 entreprise på Svanemølleværket, og at han blev afskediget som følge af  

 nødvendig nedmanding i forbindelse med færdiggørelsen af entreprisen.  

 Lokalforhandlingen, der efter tillidsmandens begæring fandt sted den 25.  

 august 1993, drejede sig i det hele om afskedigelsen af Mads Møller, både om  

 opsigelsesvarslet - der ved en fejl var for kort og derfor blev forlænget -  

 og om mulighederne for at beholde Mads Møller i virksomheden, hvad man ikke  

 kunne på grund af arbejdsmangel.
I opsigelsesperioden blev Mads Møller sendt  

 ud på Novo Nordisk, for at han ikke skulle gå uden at bestille noget.
I uge  

 42 og 43 måtte han ansætte to elektrikere til arbejde på Svanemølleværket,  

 idet el-chefen på værket havde ringet, at han på grund af en brand havde brug  

 for to elek trikere i en uge til 14 dage.
Ansættelserne var i  

 overensstemmmelse hermed tidsbegrænsede til en 14 dages periode.
På det  

 tidspunkt, hvor de tidsbegrænsede ansættelser fandt sted, havde Mads Møller  

 ferie.
 Peter Rønnebæk har forklaret, at han - da han i anden omgang begærede  

 lokalforhandling om afskedigelsen - ikke vidste, at de nyansatte kun var  

 ansat for en 14 dages periode.
Klager har til støtte for sine påstande gjort gældende, at virksomhedens  

 forpligtelse til at deltage i en lokal forhandling den 20. oktober 1993  

 følger af en fortolkning af Hovedaftalens § 4, stk. 3, b), således som denne  

 bestemmelse må forstås efter de sidste ændringer pr. 1. januar 1993. Når  

 tillidsrepræsentanten begærer en lokal forhandling under henvisning til nye  

 oplysninger om grunden til en afskedigelse, må ledelsen have pligt til at  

 deltage i en sådan forhandling, uanset om afskedigelsen allerede har været  

 genstand for en lokal forhandling, og uanset ledelsen mener, at de allerede  

 meddelte oplysninger har været rigtige.
Indklagedes afvigende fortolkning af  

 Hovedaftalen har efter klagerens opfattelse hverken støtte i bestemmelsens  

 ordlyd eller i dens formål.
Hertil kommer, at forpligtelsen til at deltage i  

 en lokal forhandling om en uenighed af faglig karakter følger af § 20, stk.  

 1, pkt. 1, i parternes overenskomst, der gælder selvstændigt ved siden af  

 Hovedaftalen, og som også gælder, selvom uenigheden tidligere har været  

 drøftet lokalt mellem parterne.
Klager har herved anført, at der ikke er  

 noget som helst, der tyder på, at tillidsrepræsentanten med sin anmodning om  

 en ny lokalforhandling havde til hensigt at misbruge reglerne, og at der ikke  

 fra virksomhedens side er godtgjort nogen legitim interesse i at afvise  

 deltagelse i en sådan forhandling.
Havde virksomheden taget en ny forhandling  

 og herunder forklaret om baggrunden for nyansættelserne og om  

 tidsbegrænsningen, havde man undgået det videre forløb ved Arbejdsretten.
Indklagede har til støtte for frifindelsespåstanden gjort gældende, at  

 virksomhedens ledelse ikke har afvist en lokal forhandling om afskedigelsen.  

 Der er afholdt en lokal forhandling om denne den 25. august 1993, og hverken  

 Hovedaftalens § 4, stk. 3, b), eller § 20 i parternes overenskomst giver  

 hjemmel for et krav om mere end en forhandling.
Hvad angår Hovedaftalens § 4,  

 stk. 3, b), så forudsætter bestemmelsen om forlængelse af fristen til 3  

 måneder, at der ikke rettidigt har været rejst krav om lokalforhandling, og  

 det er endvidere en forudsætning, at arbejdsgiveren har givet åbenbart  

 urigtige oplysninger om grunden til afskedigelsen, hvilket ikke er tilfældet  

 her.
Overenskomstens § 20 kan heller ikke anvendes af klageren, dels fordi  

 overenskomstens generelle regler om lokal forhandling fortrænges af de  

 specielle bestemmelser i Hovedaftalens § 4, når uenigheden angår rimeligheden  

 af en afskedigelse, og dels fordi - som nævnt - overenskomsten lige så lidt  

 som Hovedaftalen giver noget krav på en genforhandling.
Endvidere har  

 indklagede påberåbt sig passivitet fra klagerens side, der førte til, at  

 forbundet måtte hæve den anlagte sag ved afskedigelsesnævnet.
Endelig har  

 indklagede gjort gældende, at der er tale om et så tvivlsomt  

 fortolkningsspørgsmål, at dette under alle omstændigheder må føre til, at der  

 ikke bør idømmes virksomheden bod og heller ikke pålægges ELFO  

 organisationsansvar.
ARBEJDSRETTEN SKAL UDTALE Det må lægges til grund, at der i anledning af afskedigelsen blev afholdt  

 en lokal forhandling den 25. august 1993, hvor virksomhedens ledelse  

 fastholdt opsigelsen og den meddelte begrundelse herfor - arbejdsmangel.
Det  

 er ikke godtgjort, at den meddelte begrundelse ikke også var den reelle på  

 tidspunktet for opsigelsen.
Det må videre lægges til grund, at tillidsmanden,  

 da han den 20. oktober 1993 anmodede virksomhedens ledelse om en ny  

 forhandling, gjorde det på baggrund af oplysninger om, at der var sket  

 nyansættelser på den arbejdsplads, hvor den afskedigede elektriker havde  

 været beskæftiget, og at tillidsmanden ikke var bekendt med, at  

 nyansættelserne var tidsbegrænsede for en 14 dages periode og skyldtes en  

 efterfølgende brand på arbejdspladsen.
Arbejdsretten finder, at virksomhedens ledelse efter det oplyste ikke  

 havde nogen rimelig begrundelse for under de foreliggende omstændigheder -  

 der kunne rejse tvivl om rigtigheden af de under lokalforhandlingen den 25.  

 august 1993 meddelte oplysninger - at nægte en genoptagelse af den lokale  

 forhandling om afskedigelsen.
Herefter, og idet Hovedaftalens § 4, stk. 3, b)  

 ikke findes at afskære et krav om en genoptagelse af de lokale forhandlinger  

 under sådanne omstændigheder, må klageren have medhold i, at den indklagede  

 virksomhed har begået overenskomstbrud ved at afvise at deltage i  

 lokalforhandlingen i oktober 1993. Da sagen imidlertid angår et tvivlsomt  

 fortolkningsspørgsmål vedrørende den nyaffattede bestemmelse i Hovedaftalens  

 § 4, stk. 3, b), findes der ikke tilstrækkeligt grundlag for at pålægge  

 virksomheden bod.
Af samme grund må ELFO frifindes for påstanden om  

 organisationsansvar.
Thi kendes for ret Indklagede E.
Kallesøe, Vanløse, har begået overenskomstbrud ved at afvise  

 at deltage i lokalforhandling om afskedigelse af elektriker Mads Møller.
 I øvrigt frifindes denne indklagede og indklagede Elinstallatørernes  

 Landsforening ELFO for de nedlagte påstande.
 I sagsomkostninger til Arbejdsretten skal de indklagede betale 2.000 kr.
 (* 1) Henvisninger: Per Jacobsen, s. 340, Kommentar, s. 163.
