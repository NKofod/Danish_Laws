Tilføjelse til betænkning afgivet  

 af Skatteudvalget den 19. maj 1999 Tilføjelse til betænkning over Forslag til folketingsbeslutning om beskatning  

 af europaparlamentarikeres frynsegoder [af Kristian Thulesen Dahl (DF) m.fl.] Efter at 2. behandling af beslutningsforslaget blev  

 afbrudt, og beslutningsforslaget blev henvist til fornyet udvalgsbehandling,  

 har udvalget behandlet dette i nogle møder og har herunder stillet  

 spørgsmål til skatteministeren, som denne har besvaret  

 skriftligt.
Udvalgets spørgsmål samt  

 skatteministerens besvarelser heraf er optrykt som bilag til  

 tilføjelsen til betænkningen.
 Herefter indstiller et flertal (Socialdemokratiets,  

 Venstres, Centrum-Demokraternes, Det Radikale Venstres og Kristeligt  

 Folkepartis medlemmer af udvalget og Flemming Hansen (KF))  

 beslutningsforslaget til forkastelse.
 Et mindretal (Socialistisk Folkepartis, Dansk  

 Folkepartis, Enhedslistens og Fremskridtspartiets medlemmer af udvalget og  

 Frank Dahlgaard (KF)) indstiller beslutningsforslaget til vedtagelse  

 uændret.
 Et mindretal inden for mindretallet (Dansk Folkepartis  

 medlem af udvalget) har noteret sig, at skatteministeren vil rette  

 henvendelse til Europa-Kommissionen for at få dennes vurdering af  

 spørgsmålet om beskatning af overskuddet af de  

 godtgørelser, som Europa-Parlamentet udbetaler til  

 europaparlamentarikere til dækning af disses forskellige former for  

 udgifter.
 Dansk Folkeparti har endvidere noteret sig, at  

 Europa-Kommissionen ikke er forpligtet til at svare herpå.
 Uanset Europa-Kommissionens eventuelle svar i den  

 forbindelse finder Dansk Folkeparti med baggrund i dommen fra 1981 (sagen  

»Lord Bruce of Donington mod Eric  

 Aspden «), hvoraf det  

 fremgår, at EU-lande nationalt vil kunne beskatte skjult vederlag, at  

 der ikke er noget til hinder for, at der allerede nu vil kunne træffes  

 beslutning om beskatning af europaparlamentarikeres frynsegoder på  

 nationalt plan.
Dansk Folkeparti finder det på denne baggrund  

 grotesk, at et flertal i Folketinget ikke vil gennemføre denne  

 beskatning nu.
Hvis forslaget blev vedtaget, ville det i praksis betyde, at  

 der ville blive foretaget en konkret vurdering af, om den enkelte  

 europaparlamentariker har skjult overskud på diverse  

 godtgørelsesordninger.
En sådan vurdering burde være i  

 alles interesse at gennemføre.
Per Kaalund (S)  

 Jens Peter Vernersen (S) nfmd.  

 Erik Mortensen (S) Anna-Marie Hansen (S)  

 Hugo Sørensen (S) Aage Frandsen (SF)  

 Sonja Albrink (CD) Morten Helveg Petersen (RV)  

 Frank Aaen (EL) Peter Brixtofte (V) fmd.  

 Mariann Fischer Boel (V) Svend Aage Jensby (V)  

 Flemming Kofod-Svendsen (KRF) Flemming Hansen (KF) Frank  

 Dahlgaard (KF) Klaus Kjær (DF)  

 Kim Behnke (FP) Bilag Udvalgets spørgsmål til skatteministeren og  

 dennes svar herpå Spørgsmål 1:
Vil ministeren indhente uafhængig juridisk  

 rådgivning om muligheden for at beskatte europaparlamentarikeres  

 overskud på rejseaktivitet og godtgørelse? Svar:
Jeg finder det af stor vigtighed at få en afklaring  

 af spørgsmålet om beskatningen af de godtgørelser, som  

 Europa-Parlamentet udbetaler til parlamentarikerne til dækning af  

 disses rejse- og opholdsudgifter m.v.
Som bekendt har jeg med henblik  

 herpå rettet henvendelse til Kommissionen for at få dennes  

 vurdering af spørgsmålet.
 Selv om Kommissionen endnu ikke har svaret på min  

 henvendelse, er jeg dog indstillet på for at komme en afklaring af  

 spørgsmålet nærmere så hurtigt som muligt at  

 indhente en uafhængig juridisk rådgivning allerede på  

 nuværende tidspunkt.
 Spørgsmål 2:
Vil ministeren redegøre for, om det forventes, at  

 Kommissionen i den nuværende situation, hvor den formelt, men ikke i  

 praksis, er gået af, overhovedet vil besvare den danske henvendelse om  

 beskatning og i givet fald, hvornår besvarelsen forventes? Svar:
Jeg kan til dette
spørgsmål bemærke, at Kommissionen principielt  

 ikke har nogen pligt til at besvare henvendelser fra medlemsstaternes  

 administrationer eller medlemsstaternes borgere for den sags skyld.
Der er  

 således ingen retsmidler, hvormed Kommissionen kan tvinges til at  

 besvare en henvendelse.
Jeg finder det ikke muligt med sikkerhed at  

 bedømme, hvorledes Kommissionen i dens nuværende situation vil  

 agere på de henvendelser, som den allerede har modtaget.
Jeg vil derfor  

 ikke med sikkerhed kunne udtale mig om, hvorvidt Kommissionen vil afgive et  

 svar på den danske henvendelse og i givet fald, hvornår et svar  

 kan forventes at foreligge.
 Spørgsmål 3:
Vil ministeren redegøre for, hvorfor det er af  

 afgørende betydning for regeringen at få Kommissionens vurdering  

 af beskatningsretten, førend dansk beslutning herom kan træffes,  

 når det vel næppe kan forventes, at en dansk  

 europaparlamentariker vil rejse sag imod Danmark som følge af  

 beskatning? Svar:
Fortolkning af lovgivning og internationale forpligtelser  

 bør hvile på et sagligt og nøgternt grundlag og  

 være totalt uafhængig af om de, der bliver berørt af  

 reglerne, vil protestere eller rejse sager.
Det ville nærme sig  

 magtmisbrug, hvis jeg som skatteminister sad kvalificeret juridisk  

 rådgivning overhørig, fordi jeg forventede, at en eventuel  

 krænket part ville undlade at rejse sag.
 Med hensyn til den videre juridiske afklaring om den  

 konkrete danske beskatningsret vil jeg afvente den juridiske vurdering, som  

 vil blive indhentet, jf. mit svar på spørgsmål 1.
 Spørgsmål 4:
Vil ministeren bekræfte, at det i dommen fra 1981  

 (sagen »Lord Bruce of Donington  

 mod Eric Aspden«), som ministeren  

 har henvist til, står, at EU-landene principielt ikke må foretage  

 beskatning, men at EU-landene, i de tilfælde hvor de faste  

 godtgørelsesbeløb er urimeligt høje, og der i  

 virkeligheden delvis er tale om et skjult vederlag og ikke en  

 godtgørelse af reelle udgifter, har ret til at undergive et  

 sådant vederlag national indkomstskat? Svar:
Jeg kan bekræfte, at det af den dom, hvortil  

 spørgsmålet refererer, fremgår, at fællesskabsretten  

 forbyder, at der sker national beskatning af de faste beløb, som  

 Europa-Parlamentet af fællesskabsmidler udbetaler til sine medlemmer  

 som godtgørelse af rejse- og opholdsudgifter, medmindre det i  

 overensstemmelse med fællesskabsretten godtgøres, at denne faste  

 godtgørelse delvis har karakter af et vederlag.
Der er således i  

 princippet mulighed for national beskatning, hvis godtgørelsen delvis  

 har karakter af et vederlag.
Men spørgsmålet om, hvorvidt dette  

 er tilfældet, skal afgøres efter fællesskabsrettens  

 bestemmelser.
 Med henblik på en afklaring vil jeg foranledige, som  

 anført i min besvarelse af spørgsmål 1, at der fra  

 uvildig side foretages en nærmere vurdering af de  

 beskatningsmæssige aspekter i relation til EU-retten.
