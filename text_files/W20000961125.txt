Landsskatteretskendelse Grænsegængerreglerne - udstationering A's klage til Landsskatteretten skyldes, at  

 skatteankenævnet med henvisning til klagerens udstationering i Bosnien  

 for Rigspolitichefen har fundet, at klageren ikke længere opfylder de  

 grundlæggende betingelser for at være omfattet af den  

 dagældende grænsegængerbestemmelse i den nordiske  

 dobbeltbeskatningsoverenskomst, art. 15, og som konsekvens heraf har fundet,  

 at klageren for perioden fra den 4. januar til den 3. april 1997 er  

 begrænset skattepligtig til Danmark, at han i perioden fra den 4. april  

 til den  7. oktober 1997 er fuldt skattepligtig til Danmark, og at han i  

 perioden fra den 8. oktober til den 31. december 1997 atter er  

 begrænset skattepligtig til Danmark.
 Det fremgår af sagens oplysninger, at klageren, som  

 er dansk polititjenestemand ansat i 1974 ved Rigspolitichefen i Danmark,  

 flyttede til Sverige den 1. december 1996. Klageren bevarede  

 ansættelsen ved Rigspolitichefen.
Klageren blev i perioden fra den 4. april til den 7.  

 oktober 1997 udstationeret i Bosnien for Rigspolitichefen i forbindelse med  

 UN International Police Task Force.
Klageren har over for Landsskatteretten  

 oplyst, at han i udstationeringsperioden bevarede bopælen i  

 Malmø, og også efter udstationeringsperioden flyttede til  

 bopælen i Malmø.
 Klageren har over for Landsskatteretten oplyst, at han i  

 udsendelsesperioden fra Rigspolitichefen modtog "normal løn samt et  

 ulempetillæg på 11.000 Dkr. pr. måned".
Skatteankenævnet har ved den påklagede  

 ansættelse fundet, at klageren med henvisning til udstationeringen i  

 Bosnien i perioden fra den 4. april 1997 til den 7. oktober 1997 ikke  

 længere opfylder betingelserne for at være omfattet af  

 grænsegængerreglerne i den nordiske  

 dobbeltbeskatningsoverenskomst, og at klageren således for  

 udstationeringsperioden må anses at være fuldt skattepligtig til  

 Danmark efter bestemmelsen i kildeskattelovens § 1, stk. 1, nr. 4.  

 Ankenævnet finder videre, at opholdet i Bosnien ikke er omfattet af  

 begrebet "kortere afbrydelse", jf. aftalen mellem de danske og svenske  

 skattemyndigheder offentliggjort TfS.97.62, og at klageren herefter ikke  

 længere opfylder de grundlæggende betingelser for at kunne  

 være omfattet af grænsegængerbestemmelsen, idet klageren  

 ikke opholder sig regelmæssigt i bopælsstaten mindst 2 dage om  

 ugen.
Ankenævnet har videre henvist til at der ikke er tale om, at en i  

 Sverige bosat person, oppebærer indkomst ved personligt arbejde  

 udført  i Danmark, idet arbejdet er udført i Bosnien, at den  

 fællesnordiske dobbeltbeskatningsoverenskomst, artikel 3, ikke  

 regulerer forholdet, idet der er tale om arbejde udført i Bosnien for  

 en dansk arbejdsgiver, at de svenske skattemyndigheder ikke fortsat takserer  

 klageren for den indkomst, som er indtjent hos Rigspolitichefen i  

 København, jf. skrivelse af 3. oktober 1999 fra de svenske  

 skattemyndigheder, at løn for arbejde udført for dansk  

 arbejdsgiver i Danmark til en i Sverige hjemmehørende person herefter  

 er skattepligtig til Danmark i medfør af kildeskattelovens § 2, stk.  

 1, litra a, at politifolk udsendt til FN-tjeneste i Kosovo ikke er berettiget  

 til lempelse efter ligningslovens § 33 A ifølge meddelelse om  

 beskatning af politifolk, der er udsendt til tjeneste udenfor riget., jf.  

 TfS.99.949. Klageren er herefter anset begrænset skattepligtig til  

 Danmark henholdsvis i perioden fra den 4. januar 1997 til den 3. april 1997  

 og i perioden fra den 8. oktober 1997 til den 31. december 1997, jf.  

 kildeskattelovens § 33 A, ligesom han er anset at være fuldt  

 skattepligtig i perioden fra den 4. april 1997 til den 7. oktober 1997, jf.  

 kildeskattelovens § 1, stk. 1, nr. 4. De tre periodeindkomster omregnes efter  

 bestemmelsen i kildeskattelovens § 14 til en helårsindkomst, skatten  

 beregnes heraf men afpasses til periodeindkomsterne.
Klagerens advokat har over for Landsskatteretten  

 principalt nedlagt påstand om, at klageren for indkomståret 1997  

 ikke har været hverken fuldt eller begrænset skattepligtig her  

 til landet, idet han for indkomståret 1997 fortsat må anses at  

 være omfattet af grænsegængerreglen i den nordiske  

 dobbeltbeskatningsoverenskomst.
Advokaten har til støtte herfor bl.a.  

 anført, at der i forbindelse med gennemførelsen af lov om  

 indgåelse af aftale mellem Kongeriget Danmarks regering og Kongeriget  

 Sveriges regering om ophævelse af grænsegængerreglen med  

 virkning fra den 1. januar 1997 samtidig blev gennemført en  

 overgangsbestemmelse, hvorefter skatteydere, der på dette tidspunkt  

 opfyldte betingelserne i grænsegængerreglen, kunne  

 fortsætte med at blive beskattet i overensstemmelse med de i  

 øvrigt ophævede bestemmelser.
En forudsætning for at  

 fortsætte beskatning efter grænsegængerreglen var, at  

 skatteyderen vedvarende skulle opfylde betingelserne og herunder betingelsen  

 om, at arbejdet skulle vedvare i en sammenhængende periode på  

 mindst 6 måneder.
Det blev bestemt, at tiden indtil den 30. juni 1997  

 medgik ved beregningen af 6 måneders perioden.
Advokaten har videre  

 henvist til, at der er indgået en aftale mellem de danske og de svenske  

 myndigheder om, at "kortere afbrydelse af tjenesten" ikke skal medføre  

 fortabelse af status som grænsegænger, jf.
TfS.97.62.
 Advokaten har hertil endelig anført, at der i  

 nærværende sag er tale om et "kortere afbrud" hvor klageren har  

 gjort tjeneste for den danske stat i for eksempel Bosnien.
 Klagerens advokat har subsidiært nedlagt  

 påstand om, at klageren - for det tilfælde at  

 grænsegængerreglen ikke måtte blive anset for at være  

 anvendelig for ham, og han herfor anses at være enten fuldt eller  

 begrænset skattepligtig til Danmark - ikke skal anses at være  

 skattepligtig af sit udetillæg.
 Advokaten har endelig klaget over, at klageren i  

 forbindelse med skatteopkrævningen blev pålagt at betalt  

 procenttillæg for indkomstårene 1997 og 1998. Han har hertil  

 anført, at klageren for disse indkomstår har betalt den ansatte  

 skat, men i sagens natur til Sverige.
 Landsskatteretten udtaler:
 Landsskatteretten har ved den påklagede  

 ansættelse lagt til grund som ubestridt, at klageren pr. den 1.  

 december har bosat sig i Sverige, og således efter bestemmelsen i den  

 dagældende nordiske dobbeltbeskatningsoverenskomst art. 4 stk. 1,  

 må anses at være skattemæssigt hjemmehørende i  

 Sverige på grund af bopæl.
Efter bestemmelsen i den dagældende nordiske  

 dobbeltbeskatningsoverenskomst artikel 15 kan gage, løn og andet  

 lignende vederlag for personligt arbejde i tjenesteforhold oppebåret af  

 en person, der er hjemmehørende i en kontraherende stat, kun beskattes  

 i denne stat, medmindre arbejdet er udført i en anden kontraherende  

 stat.
Er arbejdet udført i denne anden stat, kan det vederlag, som  

 oppebæres herfor, beskattes der.
Bestemmelsen i artikel 15 gælder  

 dog efter ordlyden alene såfremt bestemmelserne i artikel 16, 18, 19,  

 20 eller 21 ikke medfører andet.
 Af bestemmelsen i den dagældende nordiske  

 dobbeltbeskatningsoverenskomst artikel 19, stk. 1 fremgår, at vederlag  

 (undtagen pensioner), der udbetales af en kontraherende stat, dens politiske  

 underafdelinger, lokale myndigheder eller offentligretlige institutioner til  

 en fysisk person for udførelse af hverv for denne stat, dens politiske  

 underafdelinger, lokale myndigheder eller offentligretlige institutioner, kun  

 kan beskattes i denne stat.
 Landsskatteretten har ved afgørelsen lagt til grund  

 som ubestridt, at klageren, som er ansat ved Rigspolitichefen i Danmark og  

 således er dansk polititjenestemand, er ansat  af den danske stat.
Landsskatteretten finder herefter, at klageren i  

 indkomståret 1997 må anses at være begrænset  

 skattepligtig til Danmark efter bestemmelsen i kildeskattelovens § 2, stk. 1,  

 litra a af indkomsten fra Rigspolitiet.
Det bemærkes dog, at klageren  

 for den periode, hvori han har været udsendt til tjeneste udenfor riget  

 (udsendt til Bosnien) er fuldt skattepligtig til Danmark efter bestemmelsen i  

 kildeskattelovens § 1, stk. 1, nr. 4.
 Hvis en person, der er skattepligtig efter  

 kildeskattelovens § 1, under ophold uden for riget i mindst 6 måneder  

 uden andre afbrydelser af opholdet end nødvendigt arbejde her i riget  

 i direkte forbindelse med udlandsopholdet, ferie eller lignende af en  

 sammenlagt varighed på højst 42 dage, har erhvervet  

 lønindkomst ved personligt arbejde i tjenesteforhold, nedsættes  

 den samlede indkomstskat med det beløb, der forholdsmæssigt  

 falder på den udenlandske indkomst, jf. ligningslovens § 33 A, stk. 1,  

 1. pkt.
 Efter bestemmelsen i ligningslovens § 33  A, stk. 2 finder  

 stk. 1 ikke anvendelse for lønindkomst ved tjeneste uden for riget for  

 den danske stat eller anden danske offentlig myndighed, såfremt  

 erhververen af den nævnte lønindkomst modtager ydelser omfattet  

 af ligningslovens § 7, litra r mv.
Af bestemmelsen i ligningslovens § 7, litra r, som bl.a.  

 vedrører udetillæg, hjemflytningstillæg og  

 bosættelsespenge, som oppebæres af danske statsborgere, der af  

 den danske stat er udsendt til tjeneste uden for riget, samt andre lignende  

 ydelser, der tjener til dækning af merudgifter som følge af  

 tjenesten i udlandet, medregnes disse tillæg ikke ved opgørelsen  

 af den skattepligtige indkomst.
Størrelsen af tillæggene er  

 fastsat under hensyn til skattefriheden, jf. cirkulære til  

 ligningsloven, cirk. nr. 96 af 22. juni 1993, pkt. 2.1.16.
 Efter det oplyste må det lægges til grund, at  

 klageren i udstationeringsperioden, hvori han anses at være fuldt  

 skattepligtig til Danmark efter bestemmelsen i kildeskattelovens § 1, stk. 1,  

 nr. 4, har modtaget "normal løn samt et ulempetillæg på  

 11.000 kr.". Landsskatteretten bemærker hertil at klageren i mangel af  

 andre oplysninger må anses at være udsendt til tjeneste i Bosnien  

 på samme vilkår som andre polititjenestemænd, hvorfor det  

 ved afgørelsen er lagt til grund, at klageren i  

 udstationeringsperioden har modtaget sædvanlig løn med diverse  

 nærmere opregnede tillæg, ligesom han fra sin arbejdsgiver,  

 Rigspolitiet har modtaget et skattepligtigt udetillæg på 11.000  

 kr.
 Landsskatteretten finder herefter, at klageren ikke fra  

 den danske stat har modtaget skattefri ydelser omfattet af ligningslovens §  

 7, litra r, og således ikke med henvisning hertil er afskåret fra  

 lempelse efter bestemmelsen i ligningslovens § 33 A, stk. 2. Det forhold at  

 klageren til dækning af opholds- og leveomkostninger eventuelt har  

 modtaget sådanne ydelser fra FN ændrer ikke herpå, idet  

 bestemmelsen i ligningslovens § 7, litra r ifølge praksis alene  

 vedrører ydelser udbetalt af den danske stat.
 Ovennævnte affattelse af bestemmelsen i  

 ligningslovens § 33 A, stk. 2, er foretaget ved lov nr. 1115 af 12. december  

 1994, jf. ikrafttrædelsesbestemmelsens § 3, stk. 4, som ændret  

 ved § 8 i lov nr. 312 af 17. maj 1995 med virkning fra og med  

 indkomståret 1995. I overensstemmelse hermed og ifølge  

 lovbekendtgørelse af ligningsloven, nr. 869 af 15. november 1995, note  

 38, finder lempelsesbestemmelsen i ligningslovens § 33 A, stk. 1, ikke  

 anvendelse for lønindkomst oppebåret fra den danske stat eller  

 anden offentlig myndighed, hvis lønnen er fastsat i henhold til en  

 kollektiv aftale, og det ikke udtrykkeligt fremgår af denne aftale, at  

 lønnen er fastsat under hensyn til, at den er skattefri.
 Det bemærkes, at disse betingelser alene  

 fremgår af ikrafttrædelsesbestemmelserne med ændringer og  

 ikke af selve ordlyden af ligningslovens § 33 A, men at de alligevel  

 udgør en del af regelsættet vedrørende anvendelse af  

 bestemmelsen.
 Landsskatteretten lægger endelig  

 forudsætningsvist til grund, at klagerens lønvilkår under  

 opholdet i Bosnien er fastlagt ved aftale af 4. oktober 1995 mellem  

 Rigspolitichefen og Dansk Politiforbund samt Dansk Kriminalpolitiforening om  

 vilkårene for danske polititjenestemænds deltagelse i  

 FN-politistyrken i Ex-Jugoslavien, der er en kollektiv aftale, og at den af  

 klageren indgåede kontrakt om udstationering for så vidt  

 angår lønvilkår mv. er identisk med indholdet af aftalen  

 af 4. oktober 1995 mellem Rigspolitichefen og Danske Politiforbund mv.
Landsskatteretten finder på denne baggrund, at  

 klagerens udstationering til Bosnien ikke kan anses at være sket i  

 henhold til en individuel lønaftale, men i henhold til en kollektiv  

 overenskomst, som ikke har indeholdt nogen bestemmelse om, at lønnen  

 er fastsat under hensyn til, at den er skattefri.
Klageren kan herefter ikke  

 opnå lempelse for den del af lønindkomsten, der er  

 oppebåret i udlandet efter reglen i ligningslovens § 33 A, stk. 1 og 2,  

 jf. herved også cirkulære til ligningsloven, cirk. nr. 72 af 17.  

 april 1996, pkt. 5.2 særligt punkterne 5.2.8 og 5.2.14.
 Den påklagede ansættelse vedrørende  

 indkomståret 1997 stadfæstes herefter.
 I øvrigt finder Landsskatteretten ikke grundlag for  

 at tage stilling til spørgsmålet om opkrævning af  

 procenttillæg i henhold til kildeskattelovens § 61, idet  

 spørgsmålet ikke henhører under Landsskatterettens  

 kompetenceområde, jf. skattestyrelsesloven § 23.
