Skriftlig fremsættelse (21. januar 1999) Miljø- og energiministeren (Svend Auke):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 miljøbeskyttelse. (Integreret forebyggelse og bekæmpelse af  

 forurening, medarbejderinddragelse m.v.).
(Lovforslag nr.
L 161).
 Hovedsigtet med dette lovforslag er at give grundlag for  

 at gennemføre direktivet om integreret forebyggelse og  

 bekæmpelse af forurening (IPPC-direktivet).
 Hovedformålet med direktivet er at indføre en  

 godkendelsesordning i EU, der sikrer en tværgående og integreret  

 vurdering og regulering af udledninger til luft, vand og jord fra  

 større industrielle aktiviteter, herunder større svine- og  

 fjerkræbrug.
Principperne bag denne ordning er ikke ny i Danmark, idet  

 vi gennem de sidste næsten 25 år har arbejdet med en  

 godkendelsesprocedure for industrivirksomheder, der bygger på denne  

 tankegang.
EU-reglerne betyder, at større forurenende virksomheder i  

 alle EU-lande fremover skal leve op til de samme miljøkrav, som danske  

 virksomheder allerede skal efter den danske miljølovgivning.
Ikke  

 mindst større danske virksomheder kan derfor få bonus af 25  

 års miljøindsats.
De miljøinvesteringer, som virksomheder  

 i en række andre EU-lande kan blive nødt til at foretage for at  

 opnå en miljøgodkendelse kan give konkurrencefordele for de  

 danske virksomheder, især for de danske virksomheder som allerede er  

 på forkant med miljøet.
Direktivet omfatter kun de mest forurenende virksomheder  

 og derfor omfatter de foreslåede regler kun en del af de virksomheder,  

 som skal miljøgodkendes efter de danske regler.
Lovforslaget går  

 dog på enkelte punkter videre end direktivet, idet det foreslås,  

 at reglerne også skal gælde for en særlig kategori af  

 genbrugsvirksomheder (shredderanlæg), bl.a. på grund af disse  

 anlægs betydelige påvirkning af omgivelserne samt for  

 større husdyrbrug på grund af den intensive produktion.. Ca.  

 2000-2200 virksomheder vurderes at blive omfattet af  

 IPPC-godkendelsesproceduren.
Ca. 7000 virksomheder er omfattet af den  

 eksisterende godkendelsesordning.
 IPPC-godkendelsesordningen supplerer den danske  

 godkendelsesordning, men nødvendiggør navnlig ændringer  

 vedrørende revurdering af godkendelser og inddragelse af  

 offentligheden, før der træffes beslutning om godkendelse.
Fremover er myndighederne således forpligtet til for  

 de virksomheder, der er omfattet af lovforslaget, at revurdere  

 miljøgodkendelsen med passende mellemrum, hvor de efter de  

 gældende regler blot har mulighed herfor.
Hermed sikres det, at nye  

 muligheder for miljøforbedringer løbende kan indarbejdes i  

 kravene til virksomhedernes miljøforhold - inden for rammerne af  

 proportionalitetsprincippet.
Endvidere foreslås det, at en bestemmelse  

 i direktivet om, at godkendelser i særlige tilfælde skal tages op  

 til revurdering kommer til at gælde for alle listevirksomheder.
Offentligheden skal efter lovforslaget inddrages allerede  

 i forbindelse med en ansøgning om godkendelse.
Efter de gældende  

 regler inddrages offentligheden først, når myndighederne har  

 færdigbehandlet en ansøgning, hvorefter der er mulighed for at  

 klage.
Som noget nyt foreslås, at medarbejderne skal  

 inddrages i de forurenende virksomheders miljøarbejde.
Medarbejderne  

 på en virksomhed besidder ofte stor viden om virksomhedens  

 miljøforhold og er også vigtige medspillere, når der skal  

 gennemføres de ændringer i virksomheden, der er resultatet af  

 miljøindsatsen.
Medarbejdernes bidrag er en forudsætning for at  

 gøre virksomhedens miljøindsats til en succes.
De nærmere  

 regler for denne inddragelse af medarbejderne skal udarbejdes efter  

 forhandling mellem Miljø- og Energiministeriet og arbejdsmarkedets  

 parter.
 Lovforslaget indeholder endelig en række mindre  

 justeringer med henblik på gennemførelsen af direktivet om  

 kontrol med risikoen for større uheld med farlige stoffer  

 (Seveso2-direktivet).
 Idet der i øvrigt henvises til lovforslaget med  

 bemærkninger anbefaler jeg det til Folketingets velvillige  

 behandling.
