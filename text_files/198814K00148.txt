Nr BTL 148 Betænkning over Forslag til lov om ændring af lov om styrelse af højere  

 uddannelsesinstitutioner   

 Nr L 148 1988-89, 1. samling Afgivet af Uddannelsesudvalget Afgivet: 19890426 Udvalget har behandlet lovforslaget i nogle møder og har herunder stillet spørgsmål til undervisnings- og forskningsministeren, som denne har besvaret skriftligt.
 Udvalget har endvidere modtaget skriftlige henvendelser fra Danske  

 Studerendes Fællesråd og Rektorkollegiet.
 Der er af undervisnings- og forskningsministeren og af et mindretal  

 stillet ændringsforslag, hvorom henvises til de ledsagende bemærkninger.
Undervisnings- og forskningsministeren har oplyst, at bestemmelsen om, at  

 også mindre enheder end en hel institution efter anmodning kan fritages for  

 styrelseslovens regler, selv om forslaget ikke stammer fra konsistorium, ikke  

 indebærer, at vedkommende enhed (f.eks. et fakultet eller et institut)  

 herefter ikke længere er en del af den samlede institution.
Rektor vil i  

 forhold til et »frifakultet« eller et »friinstitut«  

 fortsat uindskrænket have den kompetence, der ifølge styrelseslovens § 3, § 4  

 og § 5 er tillagt ham, og i budgetmæssig henseende vil konsistorium og dettes  

 budget- og forretningsudvalg fortsat have beføjelser, således som de er  

 fastlagt i styrelseslovens § 9.
 Derfor vil en »fristatus« ikke medføre, at en frienhed kan agere  

 uden om rektor eller begrænse konsistoriums almindelige budgetkompetence.  

 Formålet er, at mindre enheder, som selv ønsker det, inden for egne rammer  

 kan få mulighed for at afprøve nye ledelsesformer m.v.
Ministeren har endvidere oplyst, at der i tilfælde, hvor der decideret er  

 tale om forsøg, som et krav til forsøget kan stilles, at det beskrives i  

 henseende til indhold og varighed.
Varigheden kan variere fra forsøg til  

 forsøg, afhængig af hvilke emner de omfatter.
En normal forsøgsperiode kan  

 andrage 5 år, men især hvis der indgår forsøg med studiers tilrettelæggelse,  

 kan der være behov for lidt længere forsøgsperioder.
Forsøgsperioden bør  

 afsluttes med en evaluering.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Venstres, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med de stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
 Et andet mindretal (Centrum-Demokraternes medlem af udvalget) vil  

 redegøre for sin stilling ved 2. behandling.
Ændringsforslag Til § 1 Af undervisnings- og forskningsministeren, tiltrådt af et  

flertal (udvalget med undtagelse af FP og CD):
 1) Den foreslåede ændring, som bliver nr. 1, affattes således:
 »1. I § 35 indsættes som stk. 3:
»Stk. 3. Undervisnings- og forskningsministeren kan godkende  

 undtagelser fra lovens bestemmelser efter forslag fra vedkommende  

 institutions konsistorium eller, hvis forslaget kun vedrører enkelte dele af  

 institutionen, fra de direkte berørte organer.
Forslag sendes til  

 undervisnings- og forskningsministeren af rektor med dennes bemærkninger.  

 Hvis forslaget ikke er stillet af konsistorium, skal en udtalelse fra  

 konsistorium medsendes.«» Af et mindretal (S og SF), tiltrådt af et mindretal (KF, V,  

 RV og KRF):
 2) Efter nr. 1 indsættes som nyt nummer:
 »01. I § 35 indsættes som stk. 4:
»Stk. 4. Hvis forslaget ikke nyder tilslutning fra alle 3 grupper i  

 vedkommende organ, skal en udtalelse fra den eller de protesterende grupper  

 medsendes til undervisnings- og forskningsministeren.«» Af undervisnings- og forskningsministeren, tiltrådt af et  

flertal (udvalget med undtagelse af FP og CD):
 3) Efter nr. 1 indsættes som nyt nummer:
»02. § 35 a ophæves.« Bemærkninger Til nr. 1 Ændringsforslaget præciserer, at forslag ikke kun kan stilles af  

 konsistorium, men at de andre styrende organer også har mulighed for at  

 stille forslag inden for deres område.
Forslag, der er stillet af konsistorium, kan imødekommes af undervisnings-  

 og forskningsministeren, selv om de enkelte organer ikke har tilsluttet sig  

 det.
Ligeledes kan undervisnings- og forskningsministeren godkende forslag,  

 der kun vedrører enkelte organer, hvis det fremsættes af dem, der er direkte  

 berørt af det, selv om konsistorium ikke har tilsluttet sig det.  

 Konsistoriums bemærkninger skal dog indhentes og medsendes, således at disse  

 kan indgå i overvejelser om, hvorvidt forslaget skal imødekommes.
Til nr. 2 Ændringsforslaget har til formål at give en protesterende gruppe ret til  

 at medsende en udtalelse i sagen, inden ministeren godkender undtagelsen fra  

 lovens bestemmelser.
Til nr. 3 Paragraffen foreslås ophævet som en konsekvens af Undervisnings- og  

 Forskningsministeriets nye departementale struktur, der omfatter både  

 ministeriets afdelinger og direktorater.
