Vejledning om forsøgsordning med vilkår om elektronisk overvågning ved udgang og prøveløsladelse Indledning 1. Reglerne om forsøgsordningen med elektronisk overvågning findes i straffuldbyrdelseslovens § 89 a og i bekendtgørelse og cirkulære om forsøgsordning med elektronisk overvågning ved udgang og prøveløsladelse.
 Af straffuldbyrdelseslovens § 89 a, stk. 1, fremgår, at justitsministeren kan iværksætte en forsøgsordning, hvor det som vilkår for prøveløsladelse eller udgangstilladelse fra en eller flere institutioner kan fastsættes, at den dømte skal undergive sig elektronisk overvågning af sin færden.
 Af bekendtgørelsens § 1 følger, at vilkår om elektronisk overvågning som led i en forsøgsordning kan fastsættes for dømte, der får udgang eller prøveløslades fra Statsfængslet på Søbysøgaard eller Statsfængslet i Nyborg.
Ad bekendtgørelsens § 1 2. Vilkår om elektronisk overvågning kan fastsættes både i forbindelse med ledsaget og uledsaget udgang.
Som vilkår ved ledsaget udgang kan elektronisk overvågning navnlig anvendes i forhold til negativt stærkt styrende indsatte med henblik på derved at understrege over for den indsatte, at der ikke må finde afvigelser sted fra den fastlagte rute.
 Vilkåret vil primært skulle fastsættes i forbindelse med udgang til særlige formål, weekendudgang og frigang, hvilket vil sige udgang efter kapitel 8-10 i udgangsbekendtgørelsen, og ved prøveløsladelse efter straffelovens § 38, stk. 1, § 40 a, stk. 1, og § 41, stk. 1.
Ad bekendtgørelsens § 2 3. Kriminalforsorgsområdet skal tage stilling til, om den dømte opfylder betingelserne for henholdsvis at få tilladelse til udgang eller blive prøveløsladt efter de sædvanlige regler herom.
Endvidere skal der på almindelig vis fastsættes vilkår for udgangen eller prøveløsladelsen.
Først når der er taget stilling til, hvilke vilkår der i givet fald skal fastsættes, skal kriminalforsorgsområdet overveje, om et eller flere af vilkårene bør understøttes af den kontrolforanstaltning, som vilkåret om elektronisk overvågning giver mulighed for.
Hvis kriminalforsorgsområdet eller direktoratet, jf. § 3 i bekendtgørelsen, beslutter, at et vilkår om eksempelvis ikke at opsøge bestemte personer skal understøttes af elektronisk overvågning, er det en betingelse for udgangen eller prøveløsladelsen, at den dømte erklærer både at ville overholde vilkåret om ikke at opsøge bestemte personer og vilkåret om elektronisk overvågning.
 Vilkår om elektronisk overvågning kan ikke træde i stedet for et andet vilkår eller ledsagelse af personale under en udgang.
Ad bekendtgørelsens § 4 4. Bestemmelsen i bekendtgørelsens § 4, stk. 1, betyder, at vilkår om elektronisk overvågning fastsættes med det formål, at kriminalforsorgen på en mere sikker måde kan kontrollere, at den dømte overholder et andet vilkår, som indebærer begrænsninger i den pågældendes adgang til færden, herunder for at undgå, at vedkommende har kontakt med andre personer.
Der vil f.eks. kunne være tale om vilkår om, at den dømte ikke må indfinde sig bestemte steder eller omvendt skal opholde sig bestemte steder på bestemte tidspunkter.
Der vil også kunne være tale om vilkår om, at den dømte ikke må opsøge den forurettede eller andre nærmere bestemte personer.
 Det fremgår af lovbemærkningerne, at vilkår om elektronisk overvågning vil kunne være særlig relevant for dømte, der undergives skærpede vilkår for prøveløsladelse som følge af de særlige initiativer mod rocker- og bandekriminalitet, og dømte, som undergives rocker- og bandevilkår ved udgangstilladelse.
 Endvidere fremgår det af lovbemærkningerne, at vilkår om elektronisk overvågning også i andre tilfælde vil kunne være relevant, f.eks. hvis der som vilkår for prøveløsladelse af eller udgangstilladelse til en person, som er dømt for vold, fastsættes vilkår om, at den pågældende ikke må opsøge den forurettede for forbrydelsen.
Af § 4, stk. 2, følger, at der skal foretages en vurdering af formålet med vilkåret om elektronisk overvågning set i forhold til den belastning, det vil være for den dømte at skulle være undergivet elektronisk overvågning.
Står ulemperne for den dømte i misforhold til den kriminalitet, som den dømte har begået, og til hensynet bag det vilkår, som den elektroniske overvågning skal sikre overholdelsen af, skal vilkåret ikke fastsættes.
Kriminalforsorgsområdet kan i den forbindelse lægge vægt på de hensyn, som er nævnt nedenfor under punkt 5, afsnit 2-4.
 5. Ifølge lovbemærkningerne er det hensigten, at det skal bero på en konkret vurdering, hvilke personer der inddrages i forsøget.
 Ved vurderingen af, om vilkår om elektronisk overvågning bør fastsættes, vil særligt følgende elementer skulle indgå: straffens længde, kriminalitetens art, om den dømte har været på fri fod mellem domsafsigelsen og afsoningens start, den dømtes tidligere udgangsforløb, afsoningsforløbet, tilknytning til rocker/bandegrupperinger og erfaringer fra tidligere prøveløsladelse med hensyn til eventuelle overtrædelser af vilkår om færden/kontakt med andre personer.
 Ved udgang vil herudover særligt følgende elementer indgå: hvor langt den indsatte er i afsoningsforløbet og udgangens længde.
 Ved prøveløsladelse vil herudover særligt følgende elementer indgå: at vilkår om elektronisk overvågning ved prøveløsladelse er et væsentligt mere byrdefuldt indgreb, længden af reststraffen og tilsynstiden, og om den pågældende er i sidste fase af en længerevarende udslusning.
 Fastsættes der herefter vilkår om elektronisk overvågning, skal udstrækningen af dette vilkår overvejes særskilt med udgangspunkt i samme kriterier.
 Foruden at tjene som kontrolforanstaltning må elektronisk overvågning ifølge lovbemærkningerne antages at have en forebyggende virkning, fordi den dømte vil være bevidst om at være under overvågning.
Det fremgår imidlertid af lovbemærkningerne, at det ikke er hensigten, at vilkår om elektronisk overvågning skal kunne fastsættes med henblik på at sikre, at den dømte overholder det generelle vilkår ved prøveløsladelse om ikke at begå strafbart forhold i prøvetiden eller et vilkår om, at den pågældende undergives tilsyn.
Tilsvarende er det ikke hensigten, at vilkår om elektronisk overvågning ved udgangstilladelse skal kunne fastsættes med henblik på at sikre det generelle vilkår om, at den indsatte ikke må begå strafbart forhold under udgangen.
Ad bekendtgørelsens § 6 6. Til brug for vejledningen af den dømte om brug af fodlænken og om, hvad vilkåret indebærer, er der udarbejdet en Vejledning omkring GPS-fodlænker til klienten, som udleveres til den dømte.
Den dømte skal bl.a. vejledes om, at vedkommende er ansvarlig for udstyret, og at misligholdelse kan medføre erstatningsansvar.
Endvidere skal den dømte vejledes om, at den pågældende skal oplade udstyret minimum 2 timer om dagen, og at der vil kunne reageres som nævnt i bekendtgørelsens § 8, hvis dette ikke sker.
Ad bekendtgørelsens § 7 7. Det er en forudsætning for udgangen eller prøveløsladelsen, at den dømte erklærer at ville overholde vilkåret.
Dette indebærer, at en indsat, der modsætter sig vilkår om elektronisk overvågning, skal meddeles afslag, uanset at den pågældende i øvrigt opfylder betingelserne for tilladelsen.
Ad bekendtgørelsens § 8 8. Det følger af bekendtgørelsens § 7, stk. 2, at den dømte skal følge anvisningerne for brug af fodlænken, herunder sørge for, at den bliver siddende på benet, og at den oplades.
Overtræder den dømte dette vilkår, f. eks. ved at klippe fodlænken over eller på anden måde beskadige den, vil der kunne reageres som nævnt i bekendtgørelsens § 8, uanset at den dømte ikke har overtrådt det eller de vilkår, som fodlænken skal sikre overholdelsen af.
I forbindelse med vurderingen af, om den dømte har overtrådt vilkåret om elektronisk overvågning, vil det imidlertid være naturligt samtidig at vurdere, om den pågældende også har overtrådt det vilkår, som den elektroniske overvågning skal sikre overholdelsen af.
Ad bekendtgørelsens § 10 9. Forsøgsordningen omfatter indsatte, for hvem der træffes afgørelse om udgang eller prøveløsladelse efter den 1. august 2014.
 For tilladelser til udgang betyder dette, at det kriminalforsorgsområde, der er omfattet af ordningen, efter den 1. august 2014 i forbindelse med behandlingen af nye udgangstilladelser skal tage stilling til, om den indsatte skal have vilkår om elektronisk overvågning knyttet til udgangene.
Der kan ikke fastsættes vilkår om elektronisk overvågning i forhold til en indsat, der har fået tilladelse til et udgangsforløb før forsøgsordningens ikrafttræden den 1. august 2014, og som afvikler udgangene i overensstemmelse med det planlagte forløb.
Ansøger en indsat, der er i gang med et udgangsforløb, om yderligere udgangstilladelse, f.eks. om udgang til særlige formål efter § 31 i udgangsbekendtgørelsen eller om tilladelse til frigang, eller skal kriminalforsorgsområdet af anden årsag tage stilling til et ændret eller udvidet udgangsforløb, vil den form for udgang, der nu skal tages stilling til, være omfattet af reglerne om forsøgsordningen, hvis tilladelsen meddeles efter den 1. august 2014.
 For prøveløsladelse betyder bekendtgørelsens § 10, at alene indsatte, der prøveløslades den 1. august 2014 eller senere, og som får meddelt tilladelse til prøveløsladelse efter den 1. august 2014, er omfattet af ordningen.
 10. Vejledning af 29. juli 2014 om forsøgsordning med elektronisk overvågning ved udgang og prøveløsladelse bortfalder.
