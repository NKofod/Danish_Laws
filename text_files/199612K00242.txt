Nr LSF 242 Forslag til Lov om ændring af lov om Lønmodtagernes Dyrtidsfond Fremsat af Aage Frandsen (SF) Anne Baastrup (SF) Steen Gade (SF) Holger K.  

 Nielsen (SF) den 23. april 1997 § 1 I lov om Lønmodtagernes Dyrtidsfond, jf. lovbekendtgørelse nr. 281 af 1.  

 maj 1995, som ændret ved lov nr. 1071 af 20. december 1995, foretages  

 følgende ændringer:
 1. I kapitel 3 indsættes efter overskriften før § 4 som nye  

 paragraffer:
»§ 3 a.
Lønmodtagernes Dyrtidsfond ledes af et  

 repræsentantskab og en bestyrelse.
 Stk. 2. Arbejdsministeren fastsætter vedtægter for fonden,  

 herunder nærmere regler om udbetaling af beløb efter loven.
§ 3 b.
Repræsentantskabet, der består af 21 medlemmer, vælges af  

 alle, der har konto i Lønmodtagernes Dyrtidsfond senest 3 måneder, før valget  

 finder sted.
 Stk. 2. Valgbare er de i stk. 1 nævnte personer.
 Stk. 3. Repræsentantskabets formand er sammenfaldende med  

 bestyrelsens formand.
Stk. 4. Reglerne for valg til repræsentantskabet skal svare til  

 reglerne i lov om kommunale valg, idet der dog skal anvendes kønskvotering  

 ved udvælgelsen af kandidater på de enkelte lister.
Genvalg kan finde sted.  

 Arbejdsministeren fastsætter ved bekendtgørelse de nærmere regler for valg  

 til repræsentantskabet.
§ 3 c.
Repræsentantskabet skal have forelagt til godkendelse det  

 årlige regnskab og behandle de sager, som bestyrelsen eller mindst 2  

 bestyrelsesmedlemmer måtte ønske at forelægge for repræsentantskabet.
 Stk. 2. Repræsentantskabet afholder møde mindst tre gange årligt  

 samt i øvrigt, når bestyrelsen, mindst 2 bestyrelsesmedlemmer eller mindst 7  

 medlemmer af repræsentantskabet ønsker det.
Stk. 3. Repræsentantskabet skal senest 6 måneder efter valget på  

 baggrund af udkast fra bestyrelsen vedtage skriftlige og offentligt  

 tilgængelige retningslinjer for den overordnede placeringspolitik for  

 Lønmodtagernes Dyrtidsfond.
Disse retningslinjer skal udsendes til alle, der  

 har konto i Lønmodtagernes Dyrtidsfond.
Eventuelle mindretalssynspunkter skal  

 optrykkes sammen med planen.« 2. § 4 affattes således:
 »§ 4. Bestyrelsen består af 5 medlemmer, der vælges blandt  

 repræsentantskabets medlemmer.
Stk. 2. Valg til bestyrelsen sker ved forholdstalsvalg efter  

 regler, som svarer til reglerne i § 24, stk. 3, i lov om kommunernes  

 styrelse, idet der dog skal anvendes kønskvotering ved udvælgelsen af  

 kandidater på de enkelte lister.
Genvalg kan finde sted.
Arbejdsministeren  

 fastsætter ved bekendtgørelse de nærmere regler for valg til bestyrelsen.
 Stk. 3. Bestyrelsen vælger en formand af sin midte.
 Stk. 4. Bestyrelsen skal lede administrationen af Lønmodtagernes  

 Dyrtidsfond i overensstemmelse med reglerne i denne lov.
Stk. 5. Bestyrelsen ansætter direktøren og andet ledende personale  

 og fastlægger retningslinjer for deres arbejde, herunder også den løbende  

 anbringelse af fondsmidler.
Generelle forskrifter og vejledninger, der  

 udsendes til kontohaverne og deres arbejdsgivere, skal godkendes af  

 bestyrelsen.« 3. Overskriften til kapitel 4 affattes således:
 »Fondsanbringelse og demokratisering«.
 4. § 6, stk. 1, affattes således:
»Bestyrelsen skal forvalte fondsmidlerne, så de bliver til størst  

 mulig gavn for lønmodtagere.
Det betyder, at pensionskasserne skal forvalte  

 deres midler, således at de inden for rammerne af en social, økonomisk og  

 økologisk bæredygtig udvikling bliver til størst mulig gavn for  

 pensionsordningen.
Det indebærer blandt andet, at en del af midlerne placeres  

 risikovilligt på kapitalmarkedet til gavn for dansk produktion og  

 beskæftigelse og en økologisk bæredygtig udvikling.
De i § 3 c, stk. 3,  

 nævnte retningslinjer for den overordnede placeringspolitik skal eksplicit  

 give vurderinger af, hvorledes disse retningslinjer bidrager til en  

 bæredygtig samfundsudvikling.« 5. § 6, stk. 3, affattes således:
 »Stk. 3. Endvidere kan midlerne anvendes:
a) til erhvervelse af fast ejendom, b) til aktiviteter vedrørende efterforskning og udvinding i den danske  

 undergrund samt til forskning og udvikling, c) på anden måde, idet der ved produktion m.v. bl.a. lægges vægt på  

 anvendelse af renere teknologi, holdbarhed, ressourcebesparelse, genbrug og  

 genanvendelse.« 6. I § 6, stk. 4, indsættes efter 2. pkt. som nyt punktum:
»Finanstilsynet kan dog efter ansøgning i særlige tilfælde dispensere  

 fra 2 pct.-grænsen.« 7. § 6, stk. 5, affattes således:
»Stk. 5. Endvidere kan op til 1/4 pct. af fondsmidlerne  

 anvendes som udlån til medarbejderejede virksomheder på særlig gunstige  

 vilkår.
Betingelsen for udlån skal dog være, at alle, der arbejder i  

 virksomheden, er ejere, og at hver af dem har en stemme, når  

 fællesbeslutninger træffes.« 8. Efter § 7 indsættes i kapitel 4 som nye paragraffer:
»§ 7 a.
I aktieselskaber, hvor Lønmodtagernes Dyrtidsfond  

 alene eller sammen med Arbejdsmarkedets Tillægspension har aktier, men ikke  

 bestemmende indflydelse, skal stemmeretten på aktierne overlades til de  

 ansatte eller deres repræsentanter, såfremt disse efter forespørgsel erklærer  

 sig indforstået hermed.
§ 7 b.
I aktieselskaber, hvor Lønmodtagernes Dyrtidsfond alene  

 eller sammen med Arbejdsmarkedets Tillægspension har bestemmende indflydelse,  

 kan bestyrelsen for Lønmodtagernes Dyrtidsfond overlade det til de ansatte at  

 drive virksomheden på nærmere aftalte vilkår.
Stk. 2. Repræsentantskabet skal senest i år 2000 fremlægge  

 modeller til offentlig diskussion af de vilkår, hvorunder de ansatte kan  

 forestå driften af virksomheden.
Senest med udgangen af 2001 skal  

 repræsentantskabet vedtage en eller flere modeller i en form, der er egnet  

 til at arbejde efter i praksis i en forsøgsperiode.« 9. I § 8 ændres »tre år« til: »fire  

 år«.
 10. I § 9 og § 10, stk. 2, ændres  

 »bestyrelsen« til: »repræsentantskabet«.
§ 2 Stk. 1. Loven træder i kraft den 1. juli 1997.
 Stk. 2. Arbejdsministeren fastsætter nærmere regler for de  

 nødvendige overgangsordninger.
Bemærkninger til lovforslaget Almindelige bemærkninger SF har tidligere fremsat forslag til demokratisering af og ændringer af  

 formålet med lov om Lønmodtagernes Dyrtidsfond.
Dette skete med fremsættelsen af lovforslag nr.
L 66 i folketingsåret  

 1990-91 (1. samling) om ændring af lov om Arbejdsmarkedets Tillægspension og  

 lov om ændring af lov om Lønmodtagernes Dyrtidsfond, se Folketingstidende  

 1990-91 (1. samling), forhandlingerne sp. 1675 og Tillæg A, sp. 1913.  

 Lovforslaget kom på grund af folketingsvalget den 12. december 1990 ikke til  

 1. behandling.
Lovforslag nr.
L 66 omhandlede både lov om Lønmodtagernes Dyrtidsfond og  

 lov om Arbejdsmarkedets Tillægspension, idet forslaget indebar en reel  

 sammenlægning af de to organisationer, når det gjaldt styringen.
 SF fremsatte også i folketingsåret 1992-93 et forslag til lov om ændring  

 af lov om Lønmodtagernes Dyrtidsfond (L 222). Se Folketingstidende 1992-93,  

 forhandlingerne sp. 6268 og 8654 og Tillæg A, sp. 7631. Nærværende lovforslag  

 er en videreudbygning af L 222.
Dette lovforslag vedrører som lovforslag nr.
L 222 alene Lønmodtagernes  

 Dyrtidsfond, men skal ses i sammenhæng med det samtidig fremsatte forslag om  

 ændring af lov om Arbejdsmarkedets Tillægspension.
 Overordnet har dette lovforslag på linje med L 241 om ændring af lov om  

 Arbejdsmarkedets Tillægspension og forslag til folketingsbeslutning om  

 pensionskasserne (B 128) til formål at demokratisere økonomien, ved at  

 lønmodtagerne får større indflydelse og dermed også større ansvar.
 Lovforslaget har til formål:
1. At investeringerne sker ud fra social, økonomisk og økologisk  

 bæredygtighed.
Det forudsætter, at produktionen i fremtidens samfund giver  

 mulighed for at omsætte pensionsopsparingen til forbrug i den forventede takt  

 på en miljømæssigt forsvarlig måde, og uden at det i øvrigt belaster  

 samfundsøkonomien på en måde, som nødvendiggør uønskede økonomiske og  

 politiske indgreb og kursændringer.
Dette sikres ikke af kravet om, at LD  

 skal investere efter størst mulig forrentning.
Derfor betyder dette krav  

 heller ikke, at pensionsopsparernes interesser varetages bedst muligt.  

 Sagt på en anden måde er den samfundsmæssige hensigtsmæssighed ikke identisk  

 med maksimalt afkast.
Der kan f.eks. være hensyn til miljøet, der afgørende  

 taler imod investeringer uanset disses rentabilitet.
Der kan være f.eks.  

 sociale hensyn, der afgørende taler for investeringer, der ikke er økonomisk  

 fuldt rentable.
Derfor bør eksisterende lovgivning erstattes med en  

 lovgivning, hvor samfundsmæssig bæredygtighed bliver den overordnede  

 målsætning.
LD's kontohavere har selvfølgelig også en interesse i afkastet,  

 og det skal sikres gennem en målsætning om, at investeringerne samlet  

 set skal give et rimeligt afkast.
Uden disse ændringer i  

 målsætningen forsvinder ikke blot bæredygtigheden, men paradoksalt også den  

 sikkerhed for fremtidigt forbrug hos LD's kontohavere, som bruges som  

 begrundelse for det nuværende krav om størst muligt afkast.
Investeringer i  

 virksomheder, der ikke er miljømæssigt forsvarlige eller ikke har et godt  

 arbejdsmiljø, kan medføre betydelige samfundsmæssige udgifter, når LD's  

 kontohavere skal have udbetalt deres pension.
En yderligere grund til  

 ændringen er, at man faktisk ikke kan beregne en optimal  

 »forrentning« af investeringerne, og slet ikke når det gælder  

 langsigtede investeringer.
Den optimale forrentning rummer både et  

 kvalitativt bæredygtighedsaspekt og et kvantitativt økonomisk gevinstaspekt,  

 og begge dele afhænger af skøn, vurderinger og holdninger.
Derfor bør vi  

 droppe forestillingen om den iskolde, rationelle kalkule og erkende, at det  

 drejer sig om, at investeringerne skal både bære og betale sig.
2. At der bliver direkte valg af den politiske ledelse af Lønmodtagernes  

 Dyrtidsfond, dvs. repræsentantskabet.
Det sker ud fra et ønske om at skabe  

 større interesse og engagement omkring de dispositioner i form af  

 kapitalanbringelser, der foretages af Lønmodtagernes Dyrtidsfond.
Da det er  

 meget vidtgående dispositioner, der foretages, og da de sker på kontohavernes  

 vegne, er det vigtigt, at de bliver mere inddraget i beslutningsprocesserne.  

 Det vil et direkte valg kunne bidrage til.
Da det samtidig ikke er entydigt,  

 hvilke dispositioner der er de rigtige, lægger forslaget også op til, at  

 valgene skal ske ved listevalg efter samme regler, som gælder ved de  

 kommunale valg.
Det sker bl.a. ud fra en erkendelse af, at kontohaverne i  

 Lønmodtagernes Dyrtidsfond inden for lovens generelle rammer kan lægge  

 forskellig vægt på, hvad der skal prioriteres.
 3. At der også lægges op til medlemmernes større indflydelse og dermed  

 ansvarlighed for, hvordan Lønmodtagernes Dyrtidsfonds midler forvaltes, ved  

 at lønmodtagere, der er ansat i virksomheder, hvor fonden har aktier, kan få  

 reel indflydelse på de lønmodtagermidler, der investeres i deres virksomhed.
4. At Lønmodtagernes Dyrtidsfond alene skal styres af dens kontohavere ved  

 valg til repræsentantskabet.
Der er ingen mening i, at staten skal udpege  

 repræsentanter i styrelsen.
Statens interesser kan tilgodeses gennem de  

 generelle regler, der fastlægges i loven.
5. At der sikres mulighed for en ligelig fordeling mellem kønnene ved valg  

 til repræsentantskab og bestyrelse.
Dette forslag er vigtigt, fordi der er  

 klare tendenser til, at mændene er meget dominerende i bestyrelser m.v. inden  

 for erhvervslivet, fondsbestyrelser m.v.
I følge beretningen for 1995 bestod  

 bestyrelsen for Lønmodtagernes Dyrtidsfond af 16 mænd og 3 kvinder og  

 forretningsudvalget af 4 mænd langt mere dominerende end i parlamentariske  

 forsamlinger som Folketinget, amtsråd og kommunalbestyrelser, selv om der  

 heller ikke er ligestilling her.
Derfor må kønskvotering ved valg til  

 repræsentantskab og bestyrelse for Lønmodtagernes Dyrtidsfond forventes at  

 være nødvendig, hvis kvinderne skal have en rimelig repræsentation.
 6. At der ved kapitalanbringelser i langt højere grad tages hensyn til,  

 hvad det er for en produktion, der bliver fremmet ved investeringen, idet der  

 bl.a. skal lægges vægt på anvendelse af renere teknologi, holdbarhed,  

 ressourcebesparelse, genbrug og genanvendelse.
 7. At Lønmodtagernes Dyrtidsfond får lidt større frihed til at disponere  

 end i dag og derved udøve større indflydelse.
Bemærkninger til lovforslagets enkelte bestemmelser Til § 1 Til nr. 1 Ad § 3 a Det er mest logisk at bruge henholdsvis repræsentantskab og bestyrelse for  

 den egentlige ledelse.
Til nr. 2 Ad § 3 b Forslaget indebærer, at der ved valg anvendes regler svarende til regler  

 for de kommunale valg.
Antallet af stillere, der fastsættes i en  

 bekendtgørelse af arbejdsministeren, skal være forholdsmæssig i forhold til  

 antal vælgere, sådan som det er tilfældet i dag i den kommunale valglov.
Det  

 er derfor en forudsætning, at der kan etableres listevalg.
Den valgmetode  

 giver det bedste grundlag for en omfattende debat forud for valget.  

 Konsekvensen af, at kommunalvalgsreglerne skal gælde, er, at der kommer  

 listevalg, at der både kan anvendes sideordnet opstilling og partiliste, at  

 d'Hondts metode bruges ved mandatfordeling, at der er mindretalsbeskyttelse,  

 at der kan indgås liste- og valgforbund, og at hver vælger har en stemme  

 uanset formue i Lønmodtagernes Dyrtidsfond.
Antallet af stillere for den  

 enkelte liste skal være lavt (i forhold til antallet af stemmeberettigede)  

 ligesom ved kommunalvalgene.
 Valgretten er udformet, så også arbejdsløse m.fl., der har konto i  

 Lønmodtagernes Dyrtidsfond, har stemmeret.
Bestemmelserne om kønskvotering bryder på dette punkt klart med reglerne i  

 den kommunale valglov.
Det sker ud fra et ønske om en rimelig forholdsmæssig  

 repræsentation af begge køn i repræsentantskabet og bestyrelsen.
Kønskvoteringen indebærer, at udvælgelsen sker på følgende måde: Den  

 førstvalgte er den kandidat på en liste, der umiddelbart er valgt i henhold  

 til reglerne om kommunale valg.
Den næstvalgte er den kandidat, der tilhører  

 det andet køn, og som er den førstvalgte kandidat blandt det andet køn i  

 henhold til reglerne om kommunale valg.
Den tredje valgte kandidat er den  

 kandidat blandt de tilbageblevne kandidater, der herefter umiddelbart er  

 valgt i henhold til reglerne om kommunale valg.
Den fjerde valgte kandidat er  

 den kandidat blandt de tilbageblevne kandidater, der tilhører det andet køn  

 end den tredje valgte i henhold til lov om kommunale valg osv.
Det betyder,  

 at førstvalgte kandidat kan være af begge køn, at den kandidat, der er valgt  

 som nr. 2, skal være af det andet køn end den person, der er valgt som nr. 1,  

 og at den tredje valgte kan være af begge køn osv.
En forudsætning for, at  

 kønskvoteringen kan træde i kraft er, at der er kandidater af begge køn.
I det tidligere fremsatte forslag L 222 i folketingsåret 1992-93 foreslog  

 SF, at valgdagen skulle ligge sammen med kommunalvalget.
Det foreslås ikke  

 her.
Men det må være op til LD, evt. sammen med andre lønmodtagerfonde, at  

 finde en valgdato.
Den kan falde sammen med kommunalvalget.
Men det behøver  

 ikke at være tilfældet.
Ad § 3 c Formålet er at sikre mindretalsbeskyttelse, samtidig med at udvidelsen af  

 bestyrelsens størrelse tages i betragtning.
Til nr. 2 Der henvises til bemærkningerne til nr. 1.
Til nr. 3 Ændringen er en konsekvens af kapitlets ændrede indhold.
Til nr. 4, 5 og 6 Da Lønmodtagernes Dyrtidsfond med en formue ved udgangen af 1993 på 36  

 mia. kr. er lønmodtagernes penge, må det være nærliggende, at denne fond i  

 højere grad lader hensynet til beskæftigelsen indgå som en del af formålet,  

 når investeringer skal foretages, ligesom det må være nærliggende at lægge en  

 økonomisk vinkel ind i formålsbestemmelsen for investeringspolitikken.
Der  

 skal med andre ord i langt højere grad foretages grønne investeringer.
I dag  

 adskiller Lønmodtagernes Dyrtidsfonds investeringspolitik sig reelt ikke fra  

 andre kapitalinvestorer, hvilket forekommer urimeligt, når det tages i  

 betragtning, at det er lønmodtagernes penge.
Det er klart, at der fortsat skal tages afgørende hensyn til medlemmernes  

 pensionsopsparing.
Men der skal også tages hensyn til, at medlemmerne og  

 deres efterkommere har en ren og sund verden at leve i.
Og der burde ikke  

 være uoverensstemmelse mellem disse to formål.
Det er helt centralt i dette  

 forslag, at de såkaldt grønne investeringer bliver fremmet mest muligt.
Forslaget indebærer også, at det hidtil gældende loft på 35 pct. for  

 erhvervsaktive placeringer fjernes, ligesom der indføres en mulighed for at  

 dispensere i forhold til loftet på de to procent.
Endelig får  

 Arbejdsmarkedets Tillægspension mulighed for at få bestemmende indflydelse.
Til nr. 7 Forslaget indebærer, at der bliver mulighed for at investere  

 medarbejderejede virksomheder, som i dag har det problem, at traditionelle  

 långivere er skeptiske over for denne virksomhedsform.
For at hjælpe med  

 fremmedfinansiering foreslås det derfor, at der skal kunne ydes lån på  

 gunstige vilkår, f.eks. med lang løbetid og/eller ydelsesfri den første tid  

 efter långivningen.
For at sikre, at en eventuelt ekspanderende  

 medarbejderejet virksomhed ikke skal degenerere til en virksomhed bestående  

 af f.eks. de oprindelige ejere og nyansatte lønarbejdere, foreslås det, at en  

 betingelse for at yde gunstige lån skal være, at alle, der arbejder i  

 virksomheden, skal være ejere, og at alle har en stemme, når fælles  

 beslutninger træffes.
Der kan dog være behov for en dispensationsmulighed fra  

 bestemmelsen om, at alle i en medarbejderejet virksomhed skal være medejere,  

 indtil den pågældende, der er blevet ansat, formelt er blevet medejer.
Til nr. 8 Der er i dag formelt ikke noget til hinder for, at LD på en eller anden  

 måde kan give indflydelse via LD's aktieposter til medarbejderne og  

 medarbejderrepræsentanter på de enkelte virksomheder.
Men det sker reelt  

 aldrig.
For at kunne administrere de foreslåede bestemmelser skal  

 Lønmodtagernes Dyrtidsfond tage kontakt til de ansatte i de virksomheder,  

 hvori fonden allerede har aktier, og ved alle førstegangserhvervelser.  

 Såfremt de ansatte ønsker at overtage stemmeretten, skal aktierne noteres på  

 navn.
Bestemmelsen forhindrer ikke, at der indgås aktionæroverenskomster.
Til nr. 9 Forslaget er en konsekvens af ønsket om, at valget til repræsentantskabet  

 skal finde sted efter regler svarende til reglerne i lov om kommunale valg.
Til nr. 10 Der henvises til bemærkningerne til nr. 1.
Til § 2 Det foreslås, at loven træder i kraft den 1. juli 1997. Med hensyn til  

 lovens administration vil der være brug for overgangsbestemmelser.
Skriftlig fremsættelse Aage Frandsen (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om Lønmodtagernes Dyrtidsfond.
(Lovforslag nr.
L 242).
Indflydelse, ansvarlighed og bæredygtighed er de helt centrale begreber i  

 SF's forslg om ændringer i lov om henholdsvis ATP og LD.
Spørgsmålet om ATP's  

 og LD's investeringer er ikke kun et spørgsmål om, hvordan henholdsvis  

 medlemmerne og kontohaverne kan få et afkast af opsparingen.
Det drejer sig  

 også om, hvordan ATP og LD kan bidrage til en bæredygtig samfundsudvikling.
I  

 den forbindelse er det afgørende, at det er henholdsvis medlemmerne og  

 kontohaverne, der på demokratisk vis kan øve indflydelse på  

 investeringspolitikken. Øget indflydelse vil efter SF's opfattelse bidrage  

 til øget ansvarlighed hos medlemmerne.
Indflydelse og ansvarlighed følges ad.
Derfor foreslås det, at den politiske ledelse af både Arbejdsmarkedets  

 Tillægspension og Lønmodtagernes Dyrtidsfond vælges direkte.
Det sker ud fra  

 et ønske om at skabe større interesse og engagement omkring de dispositioner  

 i form af kapitalanbringelser, der foretages af både Arbejdsmarkedets  

 Tillægspension og Lønmodtagernes Dyrtidsfond.
Da det er meget vidtgående  

 dispositioner, der foretages, og da de sker på medlemmernes vegne, er det  

 vigtigt, at medlemmerne bliver mere inddraget i beslutningsprocesserne.
Det  

 vil et direkte valg kunne bidrage til.
En større ansvarlighed er ikke kun et resultat af, at henholdsvis  

 medlemmerne og kontohaverne får øget indflydelse.
Der lægges også op til en  

 større ansvarlighed ved, at investeringerne ikke kun skal foretages ud fra  

 størst mulig forrentning, men ud fra en social, økonomisk og økologisk  

 bæredygtighed.
Naturligvis skal der tages hensyn til økonomisk afkast.
Men der kan være  

 miljømæssige hensyn og sociale hensyn, der taler imod investeringer, der  

 ellers ser ud til at være økonomisk fuldt rentable.
Lovene om ATP og LD bør ændres, så samfundsmæssig bæredygtighed bliver den  

 overordnede målsætning, hvilket reelt også er forudsætningen for fremtidigt  

 forbrug hos pensionsopsparerne.
Investeringer i virksomheder, der ikke er  

 miljømæssigt forsvarlige eller ikke har et godt arbejdsmiljø, kan medføre  

 betydelige samfundsmæssige udgifter, når pensionsopsparerne skal have  

 udbetalt deres pension.
 En yderligere grund til ændringen er, at man faktisk ikke kan beregne en  

 optimal »forrentning« af pensionsopsparernes investeringer, og slet  

 ikke, når det gælder langsigtede investeringer.
Lovforslagene om ATP og LD skal ses i sammenhæng.
Men disse to forslag  

 skal også ses i sammenhæng med beslutningsforslaget om demokratiske og  

 samfundsmæssigt bæredygtige pensionsinvesteringer (B 128).
