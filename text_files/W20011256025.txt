Landsskatteretskendelse Genoptagelse af skatteansættelse, fristoverskridelse Klagen fra A ApS vedrører et afslag fra de stedlige  

 skattemyndigheder på anmodning om genoptagelse af  

 indkomstansættelsen for indkomståret 1997 (indkomstperioden  

 omfattende kalenderåret 1997).
Anmodningen om genoptagelse fra det klagende selskabs nuværende  

 revisor af 21. juni 2001 er begrundet med, at revisionsfirmaet i forbindelse  

 med udarbejdelsen af årsregnskabet for 2000 har konstateret en fejl i  

 selvangivelsen for 1997, som har medført, at selskabet er blevet  

 uretmæssigt beskattet af en aktieavance på 69.845 kr.
Det er  

 herved oplyst, at selskabet i 1996 købte aktier i B for 99.960,50 kr.,  

 at aktionærerne i 1997 blev tilbudt at ombytte aktierne i forholdet 1 :  

 0,6506 med aktier i C, at kursværdien for aktierne på tidspunktet  

 for ombytningen var 169.806 kr., og at den tidligere revisor fejlagtigt har  

 ladet forskellen mellem anskaffelsessummen og værdien på  

 ombytningstidspunktet beskatte.
 De stedlige skattemyndigheder har som begrundelse for afslaget på  

 anmodningen om genoptagelse henvist til, at anmodningen om genoptagelse er  

 modtaget efter udløbet af fristen for ordinær genoptagelse, jf.  

 skattestyrelseslovens § 34, stk. 2. For 1997 udløb fristen den 31.  

 december 2000. Der er endvidere henvist til, at reglerne om  

 ekstraordinær genoptagelse fremgår af skattestyrelseslovens § 35,  

 og at selskabets anmodning ikke ses at falde ind under nogen af de i § 35  

 nævnte betingelser, der kan begrunde genoptagelse.
 Der er over for Landsskatteretten nedlagt påstand om, at  

 indkomstansættelsen for indkomståret 1997 genoptages, uanset at  

 fristen er overskredet med 6 måneder, med henblik på en reduktion  

 af den skattepligtige indkomst, jf. anmodningen om genoptagelse.
 Det er anført, at der i indkomståret 1997 blev skiftet til en  

 revisor, som hurtigt viste sig at være temmelig uduelig, og at  

 samarbejdet derfor ophørte efter 6 - 7 måneder, at selskabets  

 nuværende revisor i forbindelse med årsregnskabet for år  

 2000 opdagede, at selskabet fejlagtigt var blevet beskattet af en kursavance,  

 og at fejlen opstod ved ombytningen af aktier.
 Landsskatteretten udtaler:
Det fremgår af skattestyrelseslovens § 34, stk. 2, at ønsker  

 en skattepligtig at få ændret sin skatteansættelse, skal  

 den skattepligtige senest 3 år efter udløbet af det  

 pågældende indkomstår fremlægge nye oplysninger, der  

 kan begrunde ændringen.
Endvidere fremgår af lovens § 35, at  

 uanset fristerne i lovens § 34 kan en skatteansættelse foretages eller  

 ændres såvel efter anmodning fra den skattepligtige som efter  

 skattemyndighedernes bestemmelse i de nærmere i § 35 anførte  

 tilfælde.
Det må lægges til grund, at fristen for genoptagelse efter  

 skattestyrelseslovens § 34, stk. 2, for indkomståret 1997 udløb  

 den 31. december 2000, og at anmodningen om genoptagelse af 21. juni 2001  

 således er modtaget efter udløbet af fristen for ordinær  

 genoptagelse efter denne bestemmelse.
Endvidere må det lægges til  

 grund, at betingelserne for genoptagelse efter lovens § 35 ikke  er  

 opfyldt.
 Retten finder herefter ikke grundlag for at pålægge  

 vedkommende skattemyndighed at genoptage sagen med henblik på fornyet  

 prøvelse.
 Det påklagede afslag stadfæstes derfor.
