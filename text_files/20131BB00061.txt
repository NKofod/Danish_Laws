Fremsat den 11. marts 2014 af Dennis Flydtkjær (DF), Kim Christiansen (DF), Kristian Thulesen Dahl (DF), Mette Hjermind Dencker (DF), Søren Espersen (DF), Hans Kristian Skibby (DF) og Peter Skaarup (DF) Forslag til folketingsbeslutning om en mærkningsordning for mobiltelefoners antennekvalitet Folketinget pålægger regeringen inden udgangen af 2014 at tage initiativ til at indføre en national mærkningsordning for mobiltelefoner, der viser, hvor god en antenne mobiltelefonen er udstyret med.
Bemærkninger til forslaget Formålet med beslutningsforslaget er at sikre, at der indføres en national mærkningsordning for mobiltelefoner, der viser, hvor god en antenne telefonen er udstyret med.
 For nylig har Erhvervsstyrelsen sammen med Aalborg Universitet målt kvaliteten af antenner på 22 mobiltelefoner, jf. rapporten »Mobile Phone Antenna Performance 2013«, november 2013. Rapporten viser, at der er stor forskel på antennekvaliteten på de testede mobiltelefoner.
 Resultatet af undersøgelsen af mobiltelefoners modtageegenskaber i hovedtræk følgende:
  Erhvervsstyrelsens mobilkortlægning i 2012 viser, at 2G-mobilnettene (GSM900) giver den bedste dækning i Danmark til mobiltale.
  Det er derfor særlig vigtigt, at en mobiltelefons modtageegenskaber er gode til 2G, hvis man vil bruge sin telefon flest mulige steder.
  Aalborg Universitet har for Erhvervsstyrelsen målt modtageegenskaber på 22 forskellige telefonmodeller, som er de mest solgte og populære i Danmark.
 Målingerne viser, at der er meget stor forskel på telefoners evne til at modtage et svagt radiosignal.
I konkrete tal er der en forskel på mere end ti gange i størrelsen af det radiosignal, der kræves for at opnå forbindelse med den dårligste telefon i forhold til den bedste telefon.
 Der er også stor forskel på, om telefonen anvendes håndholdt eller i en håndfri installation.
For en enkelt telefons vedkommende skal der 50 gange mere signal til, når telefonen holdes i hånden.
 Det betyder, at mobiltelefonfabrikantet har stor betydning for, hvordan mobildækningen opleves.
Det gælder særligt de steder i landet, hvor radiosignalet er svagt.
 Målingerne viser også, at nogle nye smartphones er blandt de telefoner med de bedste modtageegenskaber.
Dog er flere af de mest populære smartphones blandt de telefoner med de dårligste modtageegenskaber.
 Der henvises til Erhvervsstyrelsens pressemeddelelse af 17. december 2013: »Stor forskel i mobiltelefoners antennekvalitet«.
I erhvervs- og vækstministerens besvarelse af 15. juli 2013 af (ULØ) alm. del  spørgsmål 180, stillet af Dennis Flydtkjær (DF), oplyses det, at en obligatorisk national mærkningsordning kan karakteriseres som en teknisk handelshindring.
Der står bl.a., at »Nationale krav og regler kan kun indføres, hvis en række specifikke kriterier er opfyldt.
Kravene og reglerne skal således være ikke-diskriminerende, nødvendige og proportionale samt begrundet i et beskyttelsesværdigt hensyn, f.eks. den offentlige sundhed, den offentlige sikkerhed og beskyttelsen af forbrugerne.
Det vil sige, at hvis de hensyn, der ønskes beskyttet, kan beskyttes lige så effektivt ved foranstaltninger, der er mindre indgribende, skal disse mindre restriktive foranstaltninger anvendes.« Dansk Folkeparti mener ikke, at der er tale om en restriktiv foranstaltning i dette tilfælde, da man jo har samlet oplysningerne om telefonerne.
Nu er der alene tale om, at man vil give disse informationer til forbrugerne, hvilket der vel ikke er nogen EU-regel imod.
Den foreslåede mærkningsordning har først og fremmest til hensigt at beskytte forbrugerne.
I nogle områder opleves mobildækningen som meget dårlig.
I nogle tilfælde kan det skyldes dårlig dækning, men det kan også skyldes dårlig antennekvalitet i mobiltelefonerne.
Der er således telefoner, som på det nærmeste er ubrugelige, hvis man bor steder, hvor mobildækningen ikke er så god, og den viden bør kunderne have, så de kan tage det med i betragtning, når de skal købe ny telefon.
Alligevel må forbrugerne i dag lede forgæves efter præcise oplysninger om antennekvaliteten, når de køber ny mobiltelefon.
Derfor bør Danmark indføre en mærkningsordning for mobiltelefoners antennekvalitet.
Skriftlig fremsættelse Dennis Flydtkjær (DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en mærkningsordning for mobiltelefoners antennekvalitet.
(Beslutningsforslag nr.
B 61) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
