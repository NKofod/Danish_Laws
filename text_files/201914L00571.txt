Betænkning afgivet af Beskæftigelsesudvalget den 16. marts 2020 Betænkning over Forslag til lov om ændring af lov om sygedagpenge (Udvidet ret for arbejdsgiver til refusion og for selvstændige til sygedagpenge som følge af covid-19) [af beskæftigelsesministeren (Peter Hummelgaard)]:
1. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 13, stk.1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, fra bestemmelsen i § 12, stk. 1, således at 2. behandling kan finde sted tidligere end 2 dage efter 1. behandling og fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
2. Indstillinger Udvalget indstiller lovforslaget til vedtagelse uændret.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Udvalget Udvalget anerkender, at den såkaldte risikogruppe (ældre, gravide og folk med kroniske sygdomme) ikke i sig selv er en del af målgruppen for dette lovforslag.
Dog opfordrer udvalget til, at regeringen følger risikogruppen tæt for at sikre, at vi ikke oplever ekstraordinært mange afskedigelser af mennesker i denne gruppe.
Udvalget opfordrer ydermere regeringen til at være særlig opmærksom på mennesker i risikogruppen, der ikke er omfattet af aftaler indgået i henhold til sygedagpengelovens § 56.
Venstre, Dansk Folkeparti, Det Konservative Folkeparti, Nye Borgerlige og Liberal Alliance Venstres, Dansk Folkepartis, Det Konservative Folkepartis, Nye Borgerliges og Liberal Alliances medlemmer af udvalget bemærker, at Danmark lige nu står i en alvorlig og ekstraordinær situation, der påvirker alle dele af det danske samfund.
Således er også det danske arbejdsmarked under et usædvanligt pres, og derfor er der brug for, at vi holder hånden under danske arbejdspladser og under danske virksomheder, så vi i videst muligt omfang undgår fyringer og konkurser.
 I lyset af den alvorlige situation gennemfører Folketinget nu på anbefaling fra regeringen hastelovgivning, der skal sikre midlertidige ændringer i sygedagpengesystemet. Ændringerne har til formål at mindske virksomhedernes udgifter ved medarbejderes sygdom eller karantæne som en direkte konsekvens af covid-19.
V, DF, KF, NB og LA har efter 1. behandling af lovforslaget stillet en række spørgsmål til beskæftigelsesministeren.
Derudover giver lovforslaget anledning til en række opmærksomhedspunkter.
For det første noterer V, DF, KF, NB og LA, at ændringerne i sygedagpengereglerne kun gælder til den 1. januar 2021. Det står i kontrast til ændringerne vedtaget i forslag til lov om ændring af lov om foranstaltninger mod smitsomme og andre overførbare sygdomme, der gælder indtil den 1. marts 2021. Dette sker efter regeringens egenhændige skøn.
V, DF, KF, NB og LA vil følge dette tæt.
For det andet konstaterer V, DF, KF, NB og LA, at lovforslaget ikke fyldestgørende forholder sig til de udfordringer på arbejdsmarkedet, som er en direkte konsekvens af politiske tiltag for at dæmme op for covid-19. Således hjælper lovforslaget ikke de lønmodtagere, selvstændige og virksomheder, der oplever kraftig nedgang, selv om de ikke selv er smittet med covid-19 eller er i karantæne.
Lovforslaget løser dermed kun udfordringerne på en lille del af det danske arbejdsmarked.
En lang række virksomheder, store som små, samt tusindvis af lønmodtagere og selvstændige vil dermed ikke blive hjulpet af regelændringerne.
Det er fuldstændig afgørende for V, DF, KF, NB og LA, at staten og Folketinget bidrager til at holde hånden under de lønmodtagere, virksomheder og selvstændige, der oplever massive udfordringer grundet den hastige udbredelse af covid-19 og de tiltag, der politisk er taget for at dæmme op for smitten.
For det tredje konstaterer V, DF, KF, NB og LA, at lovforslaget ikke tager højde for de udfordringer, lønmodtagere i særligt hårdt ramte brancher oplever.
Særlig lønmodtagerne og selvstændige i den danske turist-, oplevelses- og rejsebranche oplever i disse dage utryghed.
For V, DF, KF, NB og LA er det essentielt, at der tages særlige initiativer for at forhindre yderligere konkurser samt massefyringer blandt denne gruppe lønmodtagere.
V, DF, KF, NB og LA stemmer for lovforslaget, herunder hastebehandlingen, på baggrund af nødvendigheden af disse tiltag.
Men V, DF, KF, NB og LA mener samtidig, at der er brug for yderligere hjælpepakker til virksomheder, selvstændige og lønmodtagere så hurtigt som muligt.
Socialistisk Folkeparti, Enhedslisten og Alternativet Socialistisk Folkepartis, Enhedslistens og Alternativets medlemmer af udvalget roser regeringen for rettidig omhu og for hurtigt at sikre nogle løsninger, der skaber en tryghed og sikkerhed hos mange lønmodtagere.
SF, EL og ALT opfordrer regeringen til sammen med arbejdsmarkedets parter, relevante organisationer og Folketingets partier at følge situationen for dem i usikre ansættelser, der f.eks. er løst ansatte og ikke lever op til beskæftigelseskravene for ret til sygedagpenge.
4. Udvalgsarbejdet Lovforslaget blev fremsat den 13. marts 2020 og var til 1. behandling den 13. marts 2020. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget er ikke forinden fremsættelsen sendt i høring.
Under hensyn til at lovforslaget hastebehandles, er lovforslaget heller ikke sendt i høring samtidig med fremsættelsen.
Teknisk gennemgang Beskæftigelsesministeren og medarbejdere fra Beskæftigelsesministeriet har den 16. marts 2020 foretaget en teknisk gennemgang af lovforslaget i udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 15 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
