 Efter § 60, stk. 2, i færdselsloven, jfr. lovbekendtgørelse nr. 58 af 17.  

 februar 1986, kan førerretten efter ubetinget frakendelse kun generhverves,  

 såfremt orienterende køreprøve bestås, medmindre anden køreprøve er bestået  

 inden for det sidste år før frakendelsestidens udløb og inden for det sidste  

 år før ansøgningen om generhvervelse af kørekort.
 Efter ikrafttræden af den nye kørekortbekendtgørelse (Justitsministeriets  

 bekendtgørelse nr. 605 af 12. september 1986) den 1. oktober 1986 giver  

 kørekort til kategori C og D ikke længere tillige adgang til at føre  

 almindelig bil (kategori B). Undervisning til kategori C og D må endvidere  

 ikke påbegyndes før kørekort til kategori B er erhvervet, medmindre man  

 tidligere har haft et kørekort til kategori B, som er midlertidigt inddraget,  

 jfr. herved bekendtgørelsens § 12, stk. 3.
 I forbindelse hermed har Justitsministeriet fået forelagt spørgsmålet om,  

 hvorvidt denne skærpelse betyder, at man ved generhvervelse skal bestå en  

 orienterende køreprøve til kategori B før udvidelse til kategori C og D er  

 mulig, eller om en eventuel C eller D prøve, såfremt den må aflægges, også  

 vil kunne gengive retten til kategori B.
 I den anledning skal man meddele, at det med de nye regler har været  

 hensigten, at man ikke skulle kunne erhverve kørekort til kategori C og D,  

 før kørekort til kategori B var erhvervet eller generhvervet.
 Under hensyn til, at nye retningslinier før undervisning og køreprøve til  

 kategori C og D, først vil foreligge i løbet af 1987, finder  

 Justitsministeriet, at køreprøve til kategori C og D ved generhvervelse af  

 førerretten indtil da vil kunne aflægges uden først at aflægge orienterende  

 prøve til kategori B, og indtil da som hidtil gengive retten til kategori B.  

 Dette gælder tillige i tilfælde, hvor førerretten har været inddraget i 3 år  

 eller mere.
P.
M.
V.
E.
B.
Walsted Hansen (* 1) Optaget i Juristforbundets færdselslovsamling.
