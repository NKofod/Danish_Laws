 Erhvervsankenævnet godkendte, at  

 Finanstilsynet havde bestemt, at rejsebranchens afbestillingssikringer ved  

 sygdom m.v. måtte anses for at være en forsikringsvirksomhed og  

 derfor skulle ophøre eller afdækkes i et forsikringsselskab.
 Foreningen af Rejsearrangører i Danmark og Danmarks  

 Rejsebureau Forening har i skrivelse af 12. oktober 1994 klaget over, at  

 Finanstilsynet ved skrivelse af  15. september 1994 (j.nr. 19187-0001)  

 udtalte, at foreningernes afbestillingsordninger er forsikringsvirksomhed og  

 derfor skal tegnes eller afdækkes i et forsikringsselskab med  

 koncession, jfr. lov om forsikringsvirksomhed ? 5 og § 1, stk. 1.
 1. Finanstilsynets afgørelse af 15. september  

 1994.
 Sagen vedrører spørgsmålet, om  

 rejsebranchens afbestillingssikring som beskrevet nedenfor i "Almindelige  

 betingelser for deltagelse i pakkerejser" og "Almindelige betingelser for  

 deltagelse i selskabsrejser med fly, bus, tog eller skib", godkendt af  

 henholdsvis Foreningen af Rejsearrangører i Danmark og Danmarks  

 Rejsebureau Forening, er forsikringsvirksomhed med heraf følgende  

 pligt til afdækning i et forsikringsselskab med koncession.
 Af "Almindelige betingelser for deltagelse i pakkerejser"  

 punkt IV C fremgår det:
 "Afbestillingsbeskyttelse.
 Såfremt der ved bestilling af rejsen er købt  

 afbestillingsbeskyttelse, indebærer dette, at kunden kan afbestille  

 rejsen og få det indbetalte beløb refunderet uden andre fradrag  

 end selve prisen for afbestillingsbeskyttelsen.
 Det forudsætter dog, at der ved lægeattest  

 dokumenteres, at kunden selv eller dennes ægtefælle/samlever,  

 børn, børnebørn, søskende, forældre,  

 bedsteforældre, svigerforældre, svigerinde samt svoger eller  

 rejseledsagere rammes af akut sygdom, ulykkestilfælde eller  

 dødsfald, som umuliggør eller i væsentlig grad  

 vanskeliggør deltagelse i rejsen.
 Desuden gælder afbestillingsbeskyttelsen,  

 såfremt der med politirapport, o.lign. dokumenteres, at der umiddelbart  

 inden afrejse er sket væsentlig skade på grund af 1) brand eller  

 indbrud i kundens private bolig, eller 2) brand, indbrud eller  

 overenskomststridig arbejdsnedlæggelse i kundens virksomhed.
Sker afbestillingen i disse tilfælde telefonisk,  

 bør kunden, indtil afregning har fundet sted, notere sig dato,  

 afbestillingstidspunkt samt navnet på den rejsekonsulent, som  

 ekspederede bestillingen.
Rejsebureauet forbeholder sig i øvrigt  

 adgang til for egen regning at kontrollere tilstedeværelsen af  

 påberåbt sygdom gennem rejsebureauets læge.
Det er en forudsætning for afbestilling i henhold  

 til foranstående, at der straks, eller snarest muligt efter det  

 dækningsberettigede forhold er opstået, gives rejsebureauet  

 underretning herom, og at fornøden dokumentation snarest mulig  

 indsendes til rejsebureauet." Af "Almindelige betingelser for deltagelse i  

 selskabsrejser med fly, bus, tog eller skib", punkt 4 b fremgår  

 det:
 "Akut sygdom m.v.
 Hvis der i rejsens pris er inkluderet beskyttelse mod  

 udgifter ved afbestilling, eller hvis den rejsende har erhvervet en af  

 rejsebureauet godkendt afbestillingsforsikring, og afbestiller  

 rejsedeltageren inden afrejsen på grund af akut sygdom,  

 ulykkestilfælde eller dødsfald, der indtræffer efter  

 bestillingen, og som rammer rejsedeltageren selv, hans ægtefælle,  

 børn, forældre, søskende eller den, med hvem han samlever  

 under ægteskabslignende former, debiteres kun obligatorisk  

 afbestillingsgebyr.
Denne regel forudsætter, at der uden ugrundet ophold  

 indsendes attest fra en læge." Ved den påklagede afgørelse af 15. september  

 1994, hvor Finanstilsynet tog stilling til, om der er tale om  

 forsikringsvirksomhed, udtalte Finanstilsynet:
 "I forlængelse af Folketingets vedtagelse den 25.  

 juni 1993 af lov om pakkerejser skal man hermed vende tilbage til  

 spørgsmålet om afbestillingsordninger, som udbydes af  

 rejsearrangører.
I henhold til lov om forsikringsvirksomhed, jf.
Industri-  

 og Samordningsministeriets lovbekendtgørelse nr. 630 af 5. juli 1994,  

 må forsikringsvirksomhed alene udøves af forsikringsselskaber  

 m.v., jf. lovens § 5 og § 1, stk. 1.
Der henvises til den førte korrespondance, herunder  

 indsendt materiale om afbestillingssikringers dækningsomfang.
Det  

 fremgår heraf, at de anvendte afbestillingssikringer giver kunderne ret  

 til at annullere deres rejse og få det indbetalte beløb  

 refunderet i tilfælde af kvalificerende omstændigheder,  

 eksempelvis død, sygdom eller lignende hos den rejsende selv eller  

 dennes ægtefælle, samlever, børn og forældre.
 Tilsynet finder, at der er tale om forsikringsvirksomhed  

 omfattet af lov om forsikringsvirksomhed.
 Tilsynet bemærker for god ordens skyld, at  

 ovennævnte gælder, uanset afbestillingssikringen er obligatorisk  

 eller frivillig for rejsekunden.
De af rejsebranchen anvendte afbestillingssikringer ved  

 død, sygdom eller lignende skal således være tegnet eller  

 afdækket i et forsikringsselskab med koncession dertil." 2. Klagen af 12. oktober 1994 som suppleret ved skrivelse  

 af 7. december 1994.
Klagen af 12. oktober 1994, der var en foreløbig  

 klage, er suppleret ved skrivelse af 7. december 1994. Klagerne har her gjort  

 gældende, at branchens afbestillingssikring ikke er  

 forsikringsvirksomhed.
Til støtte herfor har klageren blandt andet  

 anført:
 "at afbestillingsbeskyttelse har været  

 praktiseret i sin nuværende form gennem en længere  

 årrække, og af branchen og branchens kunder stedse har  

 været opfattet som et betalingsvilkår, der knytter sig tæt  

 til selve købet af pakkerejsen og ikke bør adskilles herfra.  

 For det andet, at der reelt intet behov er for at lade  

 afbestillingsbeskyttelsen være afdækket af en forsikring.
Rejsebranchens afbestillingsordning har været i  

 anvendelse siden begyndelsen af 70-erne.
Dette fremgår blandt andet af  

 ... Danmarks Rejsebureau Forenings "Almindelige Betingelser for deltagelse i  

 selskabsrejser med fly, bus, tog eller skib" af 30. maj 1974, der  

 tiltrådtes af Forbrugerrådet den 27. august 1974. Heri  

 fremhæves afbestillingsordningen i den form, hvori den siden har  

 været praktiseret i 20 år.
 Spørgsmålet om kundens ret til afbestilling  

 var tillige genstand for nøje overvejelse og drøftelse med  

 Forbrugerombudsmanden, da denne og rejsebranchen i begyndelsen af 80-erne  

 forhandlede retningslinier for markedsføring af selskabsrejser.
Således har afbestillingsbeskyttelsen været  

 kendt og tiltrådt af både Forbrugerrådet og  

 Forbrugerombudsmanden gennem en lang årrække, hvor den har  

 fungeret til fuld tilfredshed såvel for det rejsende publikum som for  

 rejsearrangørerne.
Det kan således oplyses, at der rejsebranchen  

 bekendt ikke i de forløbne 20 år har foreligget en eneste sag  

 til påkendelse i Rejse-ankenævnet (eller det tidligere  

 Rejsebureau-ankenævn), hvori der har været fremsat klager over  

 eller indsigelser mod afbestillingsbeskyttelsen.
Hvervet som formand for  

 nævnet har gennem alle årene siden dets oprettelse i 1974  

 været bestridt af en landsdommer, mens de øvrige  

 nævnsmedlemmer - med indbyrdes paritet - har været udpeget af  

 Forbrugerrådet og af rejsearrangørerne.
De af danske rejsearrangører benyttede  

 afbestillingsordninger er ganske  svarende til, hvad andre skandinaviske  

 arrangører udbyder.
Ordningerne er for Sveriges vedkommende senest  

 stadfæstet af Konsumentverket (svarende til Forbrugerrådet i  

 Danmark) den 6. maj 1993... Der er klagerne bekendt ingen principielle  

 forskelle mellem den danske og den svenske lovgivning om  

 forsikringsvirksomhed indenfor det her berørte område, og der er  

 klagerne bekendt ikke af de svenske myndigheder rejst tvivl om lovligheden af  

 de svenske afbestillingsordninger.
 Det af justitsministeren i 1991 nedsatte pakkerejseudvalg,  

 der har afgivet betænkning nr. 1240 i 1992 har drøftet  

 spørgsmålet om arten og omfanget af afbestillingsbeskyttelsen.  

 ...
Assurandørsocietetet var repræsenteret i  

 pakkerejseudvalget ved kontorchef Åse Kogsbøll.
Denne har i et  

 notat af 13. november 1992 til justitsministeriet ... oplyst at have  

 drøftet spørgsmålet om afbestillingsordningens  

 forenelighed med lov om forsikringsvirksomhed med Industriministeriet.
Det  

 anføres i kontorchefens notat således: "Da denne (d.v.s.  

 Industriministeriet v/ fuldmægtig Torben Garne) efter fornyede  

 drøftelser med Finanstilsynet fastholder, at det er yderst tvivlsomt,  

 om sikringsvirksomheder (uden forsikringsmæssig afdækning) er  

 tilladte ...", og det tilføjes, at "det naturligvis må bero  

 på en nærmere undersøgelse, hvor de pågældende  

 rejsearrangører får lejlighed til at udtale sig".
 På den citerede baggrund er det klagernes  

 opfattelse, at betænkningen (side 158, 2. afsnit) har fået en  

 ikke helt dækkende formulering, når det anføres, at  

 "Industriministeriet har oplyst, at rejsearrangørernes  

 sikringsordninger, der ikke afdækkes i et forsikringsselskab, må  

 antages at være i strid med lov om forsikringsvirksomhed".
 I bemærkningerne til det af justitsministeren den  

 28. april 1993 fremsatte forslag til lov om pakkerejser er det anført,  

 at der normalt skal gives kunden ret til at afbestille en pakkerejse, og det  

 er udtrykkeligt tilføjet, at "arrangøren normalt (skal) have  

 mulighed for at kræve et passende afbestillingsvederlag, fastsat  

 navnlig under hensyn til arrangørens mulighed for at sælge  

 pakkerejsen til anden side".
De nye Almindelige Betingelser ... der blev udarbejdet  

 efter pakkerejselovens vedtagelse - såvel RID's som DRF's, der den 25.  

 august 1994 blev tiltrådt af Forbrugerrådet, - indeholder en klar  

 beskrivelse af, hvad der skal tilbydes forbrugeren til afværgelse af  

 tab af hele rejsens pris i tilfælde af akut sygdom m.v.
Der foreskrives  

 således enten tilbud om en forsikring eller et betalingsvilkår,  

 der indebærer udvidet afbestillingsret i form af branchens  

 afbestillingsbeskyttelse.
Det fremgår af det anførte, at  

 Forbrugerrådet for sit vedkommende så sent som nævnte dato  

 intet har haft at udsætte på afbestillingsordningen.
Klagerne finder anledning til at påpege, at det i  

 sagen omhandlede spørgsmål  - hvorvidt afbestillingsordningerne  

 skal opfattes som forsikringsvirksomhed - ikke ses at have været rejst  

 hverken af offentlige myndigheder, forsikringsbranchen,  

 forbrugerorganisationer m.fl. i tiden fra 1974 frem til drøftelserne  

  i pakkerejseudvalget i 1992 uagtet ordningen har været almindeligt  

 kendt i hele perioden.
Ordningerne har således rodfæstet sig som  

 en fast og indarbejdet kutyme indenfor rejsebranchen, en kutyme som  

 også har været velkendt i forsikringsbranchen,  

 jævnfør kontorchef Åse Kogsbøll's ovenfor  

 nævnte notat af 13. november 1992 i slutningen.
Forsikringsbranchen  -  

 herunder Assurandørsocietetet - har på intet tidspunkt stillet  

 spørgsmål ved kutymens forenelighed med lov om  

 forsikringsvirksomhed.
Videre skal klagerne påpege, at det ikke af  

 forsikringsaftalelovens § 1 - eller lovbestemmelser i øvrigt -  

 fremgår, hvad der forstås ved en forsikringsaftale.
Det  

 gøres gældende, at netop kutyme kan være afgørende  

 for, om en bestemt ydelse omfattes af lov om forsikringsvirksomhed eller ej.  

 Det er således fast antaget, at eksempelvis  

 garantistillelser/tilsikringer ikke anses for omfattet af loven uanset deres  

 forsikringslignende karakter.
Det ses ikke, at der kan være  

 større betænkeligheder ved rejsebranchens  

 afbestillingsbeskyttelse end ved detailhandelens "1 års garanti" eller  

 6 måneders fri returret" eller tilsvarende, tværtimod vil  

 sådanne garantiperioder typisk være af væsentlig  

 længere varighed, end rejsearrangørens  

 afbestillingsbeskyttelse.
De samme synspunkter kan anlægges på de  

 såkaldte abonnementkontrakter, hvor udbyderen mod betaling af et  

 vederlag (præmie) påtager sig fri vedligeholdelse og reparation  

 af maskiner, installationer m.v., ofte over en længere  

 årrække.
Abonnementkontrakterne har den lighed med forsikringer,  

 at udbyderen for et forud fastsat vederlag påtager sig risikoen for, at  

 de af abonnementet omfattede effekter senere skal vedligeholdes eller  

 repareres for beløb, der overstiger det af kunden betalte vederlag.
 Tilsvarende kan fremføres for eksempel om  

 automobilkøberens ret til vederlagsfrit 1. servicebesøg efter  

 køb af en fabriksny bil samt de reparations- og  

 vedligeholdelsesabonnementer, som automobilforhandlere tilbyder ved  

 automobilkøb. ...
De ovenfor beskrevne - og talrige andre - eksempler er  

 forsikringslignende ordninger, hvorom der har udviklet sig fast kutyme for,  

 at de ikke anses for omfattet af begrebet forsikringsvirksomhed.
Der kan  

 fremvises adskillige tilfælde, hvor for eksempel abonnementselskaber  

 efterfølgende har vist sig ude af stand til at opfylde deres del af  

 aftalen, hvorimod der ikke ses konstateret et eneste tilfælde igennem  

 20 år, hvor en rejsearrangør ikke har kunnet svare sine  

 forpligtelser i anledning af en afbestilling, når alene bortses fra et  

 enkelt konkurstilfælde i nyere tid.
 I tilfælde af rejsearrangørens konkurs eller  

 anden form for manglende betalingsevne er den rejsendes krav for såvidt  

 angår pakkerejser omfattet af § 3, stk. 1 i lov om en rejsegarantifond,  

 herunder kravet på tilbagebetaling af det for afbestillingsretten  

 erlagte vederlag.
 Herefter finder klagerne, at hverken  

 lovgivningsmæssige eller principielle grunde taler for, at det nu  

 skulle være påkrævet at ændre rejsebranchens  

 årelange kutyme om afbestillingssikring.
..." 3. Finanstilsynets redegørelse og udtalelse af 24.  

 maj 1995 ved Kammeradvokaten.
 I redegørelsen har Kammeradvokaten fastholdt  

 afgørelsen og udtalt:
 "Sagens faktiske omstændigheder:
 Den 13. juni 1990 vedtog Rådet et EF-direktiv om  

 pakkerejser m.v. (90/314/EØF). Ifølge direktivets  

 præambel er formålet med direktivet dels gennemførelsen af  

 det indre marked og dels forbrugerbeskyttelse.
Efter vedtagelsen af EF-direktivet nedsatte  

 Justitsministeriet et udvalg, som fik til opgave at udarbejde et forslag til  

 en dansk lov om pakkerejser m.v.
Pakkerejseudvalget afgav betænkning i  

 december 1992 (betænkning nr. 1240/1992). Betænkningen indeholder  

 bl.a. udkast til en lov om pakkerejser samt udvalgets bemærkninger til  

 lovudkastet.
 Udvalgets udkast til lov om pakkerejser m.v. § 11  

 lød således:
 "Arrangøren eller formidleren skal inden  

 indgåelse af aftalen give kunden oplysning om muligheden for at tegne  

 forsikring til dækning af, at kunden på grund af sygdom eller  

 lignende ikke kan deltage i pakkerejsen, samt vilkårene herfor.
 Stk. 2. Omfatter pakkerejsens pris den i  stk. 1  

 nævnte forsikring, skal prisen herfor fremgå af aftalen.
Stk. 3. Justitsministeren kan fastsætte regler om  

 minimumsdækningen." I pakkerejseudvalget blev det i forbindelse med  

 udformningen af lovudkastets § 11 vedrørende afbestillingsforsikring i  

 anledning af sygdom eller lignende drøftet, hvorvidt en tilsvarende  

 sikring, som ydes af rejsearrangøren, er forenelig med lov om  

 forsikringsvirksomhed.
 Betænkningen indeholder bemærkninger om  

 rejsearrangørernes afbestillingssikring på side 67 samt side  

 157-160. I betænkningen side 67 anføres bl.a. vedrørende  

 afbestillingssikring, at:
"Denne type sikringsvirksomhed har de facto ikke  

 været underlagt lov om forsikringsvirksomhed, uagtet der mod  

 opkrævning af et særligt gebyr er tale om - i lighed med  

 afbestillingsforsikringen - at dække kundens ret til afbestilling i  

 tilfælde af sygdom uden økonomisk tab til følge.
Denne  

 form for sikring har udviklet sig som en særlig kutyme indenfor  

 rejsebranchen".
 I forbindelse med drøftelserne om  

 rejsearrangørernes afbestillingssikring anmodede  

 Assurandør-Societetet, som var repræsenteret i  

 pakkerejseudvalget, ved skrivelse af 29. oktober 1992 ... Industriministeriet  

 om skriftligt at bekræfte, at lovudkastets § 11, stk. 2 og 3 ikke kunne  

 danne præcedens ved afgørelsen af, hvad der i øvrigt  

 kunne forstås ved forsikringsvirksomhed, jf. lov om  

 forsikringsvirksomhed.
 Denne forespørgsel fra Assurandør-Societetet  

 gav anledning til, at der i betænkningens side 158 blev indføjet  

 et afsnit, hvori det anførtes at:
"Industriministeriet har oplyst, at  

 rejsearrangørernes sikringsordninger, der ikke afdækkes i et  

 forsikringsselskab, må antages at være i strid med lov om  

 forsikringsvirksomhed.
Indtil dette spørgsmål er endeligt  

 afklaret, må en sikring, der ydes uden forsikringsdækning antages  

 at yde samme dækning som den, der er forudsat i bemærkningerne  

 til stk. 3, ligesom særskilt oplysning om prisen skal gives i lighed  

 med prisen for forsikringer, jf. stk. 2." Lovforslag nr.
L 281 til lov om pakkerejser blev fremsat i  

 Folketinget den 28. april 1993.
I forbindelse med behandlingen af lovforslaget fremkom  

 Assurandør-Societetet ved skrivelse af 24. maj 1993 ... med  

 bemærkninger til lovforslagets § 11 vedrørende  

 forsikringsdækning som følge af sygdom eller lignende.
Heri  

 henviste Assurandør-Societetet bl.a. til pakkerejseudvalgets  

 bemærkninger i betænkningen, side 158 og opfordrede til, at der  

 kom en afklaring af retstilstanden på dette punkt, inden loven blev  

 vedtaget i Folketinget.
Justitsministeriet besvarede, efter at have rettet  

 henvendelse til Industriministeriet, denne henvendelse ved skrivelse af 4.  

 juni 1993 ... I besvarelsen af Assurandør-Societetets henvendelse  

 anførtes bl.a., at det var Industriministeriets opfattelse at  

 afbestillingssikring, der ikke var afdækket i et forsikringsselskab,  

 måtte antages at være i strid med lov om forsikringsvirksomhed.  

 Det anførtes endvidere, at Industriministeriet havde rettet  

 henvendelse til de større rejsebureauorganisationer og anmodet dem om  

 en redegørelse for deres virksomhed på dette område.  

 Industriministeriets overvejelser i den anledning var endnu ikke  

 tilendebragt.
 Lov om pakkerejser blev vedtaget af Folketinget den 25.  

 juni 1993.
Som anført rettede Industriministeriet  

 v/Finanstilsynet under behandlingen af lovforslaget til lov om pakkerejser  

 henvendelse til de større rejsebureauorganisationer m.v., herunder  

 Assurandør-Societetet, Europæiske Rejseforsikring, Foreningen af  

 Rejsearrangører i Danmark, Danmarks Rejsebureauforening, samt  

 Turismens Fællesråd, med henblik på at opnå disse  

 organisationers bemærkninger til, hvorvidt afbestillingssikringer var  

 forsikringsaftaler, som skulle afdækkes forsikringsmæssigt.
Der  

 blev endvidere rettet henvendelse til Trafikministeriet,  

 Forbrugerombudsmanden og Det svenske Finanstilsyn.
 Assurandør-Societetet oplyste ved skrivelse af 18.  

 august 1993 ..., at man tog Finanstilsynets vurdering, hvorefter der var tale  

 om forsikringer, til efterretning.
 Europæiske Rejseforsikring A/S meddelte ved  

 skrivelse af 16. september 1993 ..., at selskabet var enig i  

 Assurandør-Societetet og Finanstilsynets vurdering af, at  

 rejsebureauernes afbestillingsordninger ved akut sygdom eller dødsfald  

 var forsikringsaftaler, og at risikoen som følge heraf burde  

 afdækkes forsikringsmæssigt.
 Foreningen af Rejsearrangører i Danmark tog derimod  

 ved skrivelse af 24. februar 1993 ..., skrivelse af 27. august 1993 ... og  

 skrivelse af 27. december 1993 ... afstand fra Finanstilsynets antagelse, og  

 anførte, at der hverken ud fra forbrugerbeskyttelseshensyn eller i  

 lyset af lov om forsikringsvirksomhed var reelle grunde til eller argumenter  

 for at ændre den igennem en årrække benyttede  

 fremgangsmåde med at sælge en fakultativ afbestillingssikring ved  

 køb af en pakkerejse.
 Danmarks Rejsebureauforening tog tillige ved skrivelse af  

 11. februar 1993 ... og skrivelse af 6. oktober 1993 ... afstand fra  

 tilsynets opfattelse og anførte bl.a., at der i løbet af de  

 sidste 20 år havde dannet sig en udfyldende kutyme på dette  

 område, hvorefter Assurandør-Societetet samt branchen havde  

 anset disse ordninger som ordninger, der klart faldt udenfor lov om  

 forsikringsvirksomhed.
 Turismens Fællesråd viderebragte  

 Finanstilsynets henvendelse til HOREFA, som ved skrivelse af 25. november  

 1993 ... oplyste, at deres afbestillingsforsikring, som var udformet i  

 samarbejde med mæglerfirmaet DPI, var afdækket i  

 forsikringsselskabet Albinga, Hamborg.
 Trafikministeriet oplyste ved skrivelse af 16. marts 1994  

 ..., at ministeriet ikke havde været inddraget i flyselskabers og  

 eventuelle agenters, bureauers og chartreres samt forsikringsselskabers  

 tilbud om sikring eller forsikring mod følgerne af den rejsendes  

 afbestilling.
 Forbrugerstyrelsen redegjorde ved skrivelse af 17. marts  

 1994 ... nærmere for, hvilke interesser Forbrugerombudsmanden varetog  

 for forbrugerne i forbindelse med udarbejdelsen af "retningslinier for  

 selskabsrejsebrochurer" af oktober 1981. Det præciseredes, at  

 Forbrugerombudsmanden i den forbindelse ikke fandt anledning til at gå  

 ind i problematikken om rejsebranchens anvendelse af afbestillingssikring  

 m.v.
Det svenske Finanstilsyn - Finansinspektionen - redegjorde  

 ved skrivelse af 27. juli 1994 med bilag ... for den svenske retstilstand  

 vedrørende afbestillingssikring.
Heraf fremgår, at der i svensk  

 ret er identiske afgrænsningsproblemer, idet den svenske lovgivning,  

 ligesom den danske ikke indeholder en definition af  

 forsikringsvirksomhed/-aftale.
 Det fremgår endvidere af .., at det svenske tilsyn  

 finder, at afbestillingssikringer som omhandlet i nærværende sag  

 opfylder de grundlæggende kriterier for at være en forsikring.  

 Således har det svenske tilsyn i en afgørelse bestemt, at salg  

 af afbestillingssikring i forbindelse med salg af bl.a. pakkerejser er  

 koncessionspligtig virksomhed.
 Det svenske tilsyn traf dog ved skrivelse af 14. december  

 1989 afgørelse om, at afbestillingssikringer, som tilbydes rejsende  

 ved køb af charterrejser anses som et vilkår til  

 hovedforpligtelsen, og derfor ikke skal tegnes eller afdækkes i et  

 forsikringsselskab.
På baggrund af det indhentede materiale traf  

 Finanstilsynet den 15. september 1994 afgørelse om, at  

 afbestillingsordninger, som udbydes af rejsearrangører, er  

 forsikringsvirksomhed omfattet af lov om forsikringsvirksomhed.
Tilsynet  

 bemærkede, at dette gælder, uanset om afbestillingssikringen er  

 obligatorisk eller frivillig for rejsekunden.
De af rejsebranchen anvendte  

 afbestillingssikringer ved død, sygdom eller lignende skal  

 således være tegnet eller være afdækket i et  

 forsikringsselskab med koncession dertil.
 Sagens retlige omstændigheder:
Efter lov om forsikringsvirksomhed § 1 finder loven  

 anvendelse på forsikringsvirksomhed.
Loven indeholder ingen definition  

 af begrebet forsikringsvirksomhed.
Forsikringsaftaleloven indeholder heller  

 ikke nogen definition af, hvad der skal forstås ved en  

 forsikringsaftale.
 Forsikringsaftalekommissionen udtalte i  

 bemærkningerne til udkast til forsikringsaftaleloven fra 1925, side 26  

 følgende:
"At give en sådan begrebsbestemmelse i lovsprog er  

 meget vanskelig.
Begrebet mister derved let den elasticitet, som det efter  

 almindelig sprogbrug har, og der kan derved lægges hindringer i vejen  

 for at give det den afgrænsning, som under de til enhver tid herskende  

 forhold er den naturlige.
I hvert tilfælde vil en definition, som skal  

 blot være nogenlunde udtømmende, ikke kunne gives i så  

 kort og koncis form, som må kræves af en lovregel.
Efter  

 kommissionens mening bør det derfor overlades til retsvidenskaben  

 nærmere at udvikle, hvad der forstås ved en forsikringsaftale, og  

 til retsanvendelsen i de forholdsvis få tilfælde, hvor der kan  

 opstå tvivl om, hvorvidt en aftale af en vis beskaffenhed anses for en  

 forsikringsaftale, at afgøre, om loven efter dens regelgrunde og dens  

 naturlige sprogbrug bør bringes til anvendelse eller ej." Ifølge den forsikringsretlige teori er en  

 forsikringsaftale en aftale, som i det væsentligste går ud  

 på overtagelse af risikoen for en uvis begivenheds indtræden mod  

 et vederlag, der kan beregnes statistisk, jf. f.eks.
H.
Ussing: Enkelte  

 kontrakter, 1946, 2. udg., side 213 ff, og P.
Lyngsø: Dansk  

 Forsikringsret, 7. udg., side 22.
Det gøres gældende, at begrebet  

 forsikringsvirksomhed skal fortolkes udvidende.
Dette følger af, at  

 lov om forsikringsvirksomhed i § 2 undtager forskellige former for virksomhed  

 fra lovens anvendelsesområde, herunder pensionskasser,  

 arbejdsløshedskasser samt Falck's Redningskorps A/S.
Da det er  

 nødvendigt at undtage disse former for virksomhed fra begrebet  

 forsikringsvirksomhed, må det være et vidt begreb.
 Endvidere gøres det gældende, at det vil  

 være i strid med EU-retten at foretage en indskrænkende  

 fortolkning af begrebet forsikringsvirksomhed, idet reglerne om  

 forsikringsvirksomhed er bundet af EU-retlige regler, herunder  

 skadesforsikringsdirektiverne (73/239/EØF, 88/357/EØF og  

 92/49/EØF), turistassistancedirektivet (84/641/EØF) samt  

 co-assurancedirektivet (78/473/EØF). Disse direktiver indeholder  

 regler om samordning af bestemmelserne om adgang til udøvelse af  

 forsikringsvirksomhed i medlemsstaterne.
 Rejsebranchens afbestillingsforsikring som beskrevet i de  

 fremlagte bilag 4 og bilag 5 giver kunden ret til at annullere sin rejse og  

 få eventuelt indbetalte beløb refunderet i tilfælde af  

 kundens eller nærtståendes død, sygdom eller lignende mod  

 betaling af et vederlag.
 Det følger heraf, at afbestillingssikringen er et  

 forsikringsprodukt, idet der er tale om, at rejsebureauerne overtager en  

 risiko (den økonomiske konsekvens af rejsens afbestilling) for en uvis  

 begivenheds indtræden (død, sygdom eller lignende) mod et  

 vederlag (den særskilte betaling, der kan beregnes statistisk).
 Det gøres på den baggrund gældende, at  

 afbestillingssikringen er omfattet af lov om forsikringsvirksomhed og derfor  

 skal tegnes af eller afdækkes i et forsikringsselskab.
 Dette gælder også, selvom afbestillingen  

 indgår som en del af en pakkeaftale, og vederlaget for afbestillingen  

 indgår i rejsens samlede pris, idet det er muligt at udskille  

 afbestillingssikringen og afdække denne i et forsikringsselskab.
 Det gøres endvidere gældende, at  

 rejsebranchens brug af afbestillingssikring ikke har karakter af en  

 retssædvane, som kan fortrænge lov om forsikringsvirksomhed.
Det bestrides i den forbindelse som udokumenteret, at der  

 foreligger en sædvane, som har været udøvet almindeligt,  

 stadig og længe ud fra en følelse af retlig forbundethed.
Det  

 bemærkes hertil, at der må stilles særligt strenge krav til  

 en sædvane, som er i strid med skreven ret.
Såfremt det alligevel må lægges til  

 grund, at der er tale om en retssædvane, gøres det  

 gældende, at den ikke kan fortrænge kravet om  

 forsikringsafdækning i lov om forsikringsvirksomhed, idet denne  

 bestemmelse er præceptiv og båret af hensyn til at sikre den  

 nødvendige solvensmargin ved forsikringsvirksomhed.
Hertil kommer, at  

 en sædvane under ingen omstændigheder kan påberåbes  

 over for nyere lovgivning, der tilsigter at gennemføre EU-direktiver,  

 der jo netop tilsigter at fortrænge modstående nationale regler  

 af enhver art.
Ydermere gøres det gældende, at  

 afgørende hensyn taler for at stille krav om, at  

 afbestillingssikringer skal være afdækket af en forsikring.
Ved  

 hjælp af de finansielle krav, som stilles til forsikringsvirksomhed,  

 sikres kunder og tredjemænd en tilstrækkelig beskyttelse mod  

 selskabets insolvens.
Endelig gøres det gældende, at  

 afbestillingssikringen ikke er sammenlignelig med abonnementskontrakter  

 o.lign., idet abonnementskontrakter o.lign. ikke går ud på at  

 overtage risikoen for uvisse begivenheders indtræden." 4. Klagernes bemærkninger af 20. juli 1995 til  

 Kammeradvokatens redegørelse:
" Sædvaneret og forsikringsvirksomhed Af Kammeradvokatens redegørelse ... anføres  

 bl.a., at det ikke findes dokumenteret, at rejsebranchens brug af  

 afbestillingsbeskyttelse er en sædvane, og at beskyttelsen under ingen  

 omstændigheder kan fortrænge kravet om forsikringsdækning i  

 lov om forsikringsvirksomhed.
 Påstanden er overraskende, idet kontorchef Åse  

 Kogsbøll fra Assurandør-Societetet i forbindelse med  

 pakkerejselovens tilblivelse skriftligt har redegjort for, at  

 rejsebureauernes afbestillingsbeskyttelse "har de facto ikke været  

 underlagt Lov om forsikringsvirksomhed ..". Det konstateres endvidere, at  

 "Denne form for sikring har udviklet sig som en særlig kutyme inden for  

 rejsebranchen".
Disse forhold fremgår af kontorchef Åse  

 Kogsbølls redegørelse af 13. november 1992 til kontorchef  

 Kaspar Linkis i Justitsministeriet.
Redegørelsen er endvidere  

 fremsendt til Erhvervsankenævnet som ... i vort brev af 7. december  

 1994.
 Kammeradvokatens ovennævnte bemærkninger kunne  

 tyde på, at Assurandør-Societetets redegørelse af 13.  

 november 1992 om de forsikringsmæssige aspekter tilsyneladende har  

 undgået Kammeradvokatens opmærksomhed.
 For en ordens skyld vedlægges nævnte  

 redegørelse som bilag til dette brev, idet vi ligeledes henviser til  

 ... vor skrivelse af 7. december 1994 til Erhvervsankenævnet.
Sidstnævnte bilag er Danmarks Rejsebureau Forenings  

 almindelige betingelser fra 1974 med angivelse af Forbrugerrådets  

 godkendelse og dokumenterer herved afbestillingsbeskyttelsens  

 sædvaneretlige karakter.
Dette dokument ses heller ikke at være  

 gjort til genstand for særlige kommentarer af Kammeradvokaten.
 I den forbindelse kan nævnes, at der heller ikke i  

 forbindelse med pakkerejselovens tilblivelse fra forbrugerside er gjort  

 indsigelse imod rejsebureauernes afbestillingsbeskyttelse, hvilket bl.a. ses  

 af Forbrugerrådets godkendelse af Rejsebureauforeningens nye  

 almindelige betingelser fra 1993.
 For fuldstændighedens skyld kan endelig  

 anføres, at Assurandør-Societet ligeledes ved skrivelse af 29.  

 oktober 1992 til Industriministeriet har anført, at  

 Assurandør-Societetet ikke har "til hensigt i forbindelse med arbejdet  

 i pakkerejseudvalget at ændre på gældende praksis,  

 hvorefter rejsearrangøren selv kan dække kundens risiko".
Risikofyldte abonnementer Det anføres i Kammeradvokatens skrivelse  

 endvidere ... , at bestemmelserne i Lov om Forsikringsvirksomhed er  

 præceptive og båret af hensyn til at sikre den nødvendige  

 solvensmargin.
 Formuleringen må dog tages med et vist forbehold,  

 idet Kammeradvokaten i samme redegørelse beskriver, at bl.a. det  

 privatejede aktieselskab Falck A/S udtrykkeligt er undtaget for lovens  

 bestemmelser.
 Meget kunne tyde på, at der bag  

 undtagelsesbestemmelsen ligger et ønske hos lovgiver om at fritage  

 Falcks virke fra forsikringslovgivningen uagtet, at redningskorpsets virke  

 netop er bygget op omkring serviceabonnementer ved ulykker og andre  

 uforudsigelige risici.
 På den baggrund kan Kammeradvokatens synspunkter om,  

 at abonnementskontrakter o.lign. ikke går ud på at overtage  

 risikoen for uvisse begivenheders indtræden ... næppe stå  

 for en nærmere prøvelse.
Afbestillingsbeskyttelsens lovmedholdelighed ... i Kammeradvokatens redegørelse anføres  

 endvidere, at det vil være i strid med EU-retten at foretage en  

 indskrænkende fortolkning af begrebet forsikringsvirksomhed.
 Rejsebranchen kan fuldt ud tilslutte sig Kammeradvokatens  

 indstilling på dette punkt.
 Samtidig har vi dog vanskeligt ved at se  

 bemærkningens relevans i denne sammenhæng, idet  

 afbestillingsbeskyttelse ikke skal ses i relation til Lov om  

 Forsikringsvirksomhed men snarere i relation til Aftaleloven og  

 Markedsføringsloven.
 I den forbindelse henvises til, at der siden  

 afbestillingsbeskyttelsens indførelse i begyndelsen af 70'erne ikke  

 ses at have været en eneste sag ved danske domstole eller i det af  

 Forbrugerstyrelsen godkendte Rejse-Ankenævn, hvori rejsebranchens  

 afbestillingsbeskyttelse er fundet stridende mod en eller flere af de  

 opregnede love.
 I Forbrugerombudsmandens skrivelse af 17. marts 1994 til  

 Finanstilsynet ... anføres, at Forbrugerombudsmanden ikke har fundet  

 anledning til at gå yderligere ind i problematikken om rejsebranchens  

 anvendelse af afbestillingsbeskyttelse.
 Denne udtalelse må ligeledes tages som udtryk for,  

 at Forbrugerombudsmanden ikke har fundet afbestillingsbeskyttelsen i strid  

 med Markedsføringsloven.
 I samme skrivelse bidrager Forbrugerombudsmanden i  

 øvrigt til forsikringsaftalebegrebets fortolkning og forståelse  

 ved at henvise til vejledningen om anvendelse af garanti- og  

 forsikringstilsagn i markedsføringen.
 Det fremgår af denne vejledning, at såfremt en  

 erhvervsdrivende i markedsføringen anvender ordet "forsikring", skal  

 anvendelsen heraf være i overensstemmelse med  

 forsikringslovgivningen.
 Modsætningsvis indebærer dette, at hvor et  

 aftalevilkår eller en ydelse hverken indholdsmæssigt svarer til  

 en forsikringsordning eller i markedsføringen beskrives som en  

 "forsikring", falder udenfor forsikringslovgivningen.
Sikkerhed ved insolvens Kammeradvokaten anfører i sin redegørelse  

 ..., at ideen om at afdække afbestillingsbeskyttelsen gennem en  

 forsikring skyldes ønsket om at sikre de rejsende mod  

 rejsearrangørens insolvens.
Vi skal i den anledning henlede Erhvervsankenævnets  

 opmærksomhed på lov om en rejsegarantifond.
Rejsegarantifonden  

 dækker bl.a. de rejsendes forudbetalinger i tilfælde af, at  

 rejsearrangøren grundet betalingsstandsning, konkurs eller andre  

 økonomiske forhold ikke ser sig i stand til at gennemføre  

 rejsen som planlagt.
Loven gælder for alle pakkearrangementer, som  

 defineret i lov om pakkerejser, samt for rejser, hvori indgår transport  

 og indkvartering.
 Rene ruteflybilletter, der sælges uden  

 indkvartering, falder udenfor Rejsegarantifondens anvendelsesområde  

 bl.a. som følge af, at IATA-ruteselskaberne er forpligtet til at  

 gennemføre rejsen, uagtet at de ikke har modtaget deres indbetaling  

 grundet rejsebureauets (agentens) økonomiske forhold.
 Således betragtet udgør soliditetshensyn ikke  

 et bæredygtigt argument for at ændre den nugældende  

 retstilstand.
Fælles skandinavisk praksis Afslutningsvis skal vi henlede Erhvervsankenævnets  

 opmærksomhed på retstilstanden i de øvrige skandinaviske  

 lande.
 Som Danmarks Rejsebureau Forening tidligere har orienteret  

 Finanstilsynet om ..., og som Kammeradvokaten ligeledes bemærker i sin  

 redegørelse ..., har det svenske finanstilsyn siden 1989 haft den  

 praksis, at afbestillingsbeskyttelse ved køb af charterrejser anses  

 som et vilkår til hovedforpligtelsen, og derfor ikke skal tegnes eller  

 afdækkes i et forsikringsselskab.
 I Norge er det ligeledes den officielle holdning, at  

 luftfartsselskaber og charterrejsearrangører, som tilbyder egen  

 afbestillingsbeskyttelse, ikke driver forsikringsvirksomhed.
Synspunktet er, at man giver kunden valget mellem to  

 forskellige aftalevilkår til forskellige priser, og at prisforskellen  

 udgør betalingen for aftalevilkårenes forskellighed.
Denne  

 praksis er godkendt af både Det Norske Kredittilsyn og  

 Finansdepartementet.
..." 5. Kammeradvokatens bemærkninger af 22. november  

 1995 til klagernesindlæg af 20. juli 1995:
 "Ad "sædvaneret og forsikringsvirksomhed":
For god ordens skyld bemærkes, at rejsebranchens  

 brug af afbestillingssikring må have karakter af en retssædvane  

 for at kunne fortrænge lov om forsikringsvirksomhed.
En  

 branchemæssig kutyme er ikke alene tilstrækkelig til at  

 fortrænge lov om forsikringsvirksomhed.
 Selvom afbestillingsordningen siden 1974 har indgået  

 i Danmarks Rejsebureauforeningens almindelige betingelser ..., kan disse  

 bestemmelser således ikke uden videre fortrænge lov om  

 forsikringsvirksomhed.
 Det ændrer ikke herpå, at ovennævnte  

 almindelige betingelser er tiltrådt af Forbrugerrådet, ligesom  

 indsigelse fra forbrugerside over for rejsebureauforeningens nye almindelige  

 betingelser fra 1993 ... ikke er en nødvendig betingelse for, at lov  

 om forsikringsvirksomhed finder anvendelse på  

 afbestillingsordningen.
 Det bemærkes endvidere, at  

 Assurandørsocietetets eller andre brancheorganisationers udtalelser  

 under tilblivelsen af lov om pakkerejser ikke er afgørende for  

 fortolkningen af begrebet forsikringsvirksomhed.
 Når jeg i mit første indlæg til  

 Erhvervsankenævnet har medtaget den korrespondance, som blev  

 ført i forbindelse med forberedelsen af forslaget til lov om  

 pakkerejser, var det bl.a. for at vise, at Folketinget ved loven ikke tog  

 stilling til, om afbestillingsordningen var omfattet af begrebet  

 forsikringsvirksomhed, idet Industriministeriet dog var af den opfattelse, at  

 afbestillingssikring, der ikke var afdækket i forsikringsselskab,  

 måtte antages at være i strid med lov om  

 forsikringsvirksomhed.
 Ad "risikofyldte abonnementer":
 Det fastholdes, at afbestillingsordningen ikke er  

 sammenlignelig med abonnementskontrakter.
 Det bemærkes i den forbindelse, at den særlige  

 baggrund for, at Falcks Redningskorps A/S er undtaget fra lov om  

 forsikringsvirksomhed, er, at Falck navnlig yder offentlig  

 assistancevirksomhed, jf. herved Folketingstidende 1986-87, Tillæg A,  

 sp. 3162.
Når jeg i mit første indlæg til  

 Erhvervsankenævnet nævnte lov om forsikringsvirksomhed ? 2, stk. 1, nr. 7, om undtagelse af  

 Falcks Redningskorps A/S, var det for at illustrere lovens brede  

 anvendelsesområde.
Uden undtagelsesbestemmelsen ville Falcks  

 Redningskorps på trods af redningskorpsets særlige opgaver m.v.  

 være omfattet af begrebet forsikringsvirksomhed.
 Ad "afbestillingsbeskyttelsens lovmedholdelighed":
 Det er for spørgsmålet, om rejsebranchen er  

 pligtig at afdække afbestillingsordningen i et forsikringsselskab, helt  

 afgørende, om ordningen er omfattet af begrebet forsikringsvirksomhed  

 i lov om forsikringsvirksomheds forstand.
 Afbestillingsordningens forhold til markedsførings-  

 og aftalelov er et andet og ikke for nærværende sag  

 afgørende spørgsmål.
 Det fastholdes derfor som relevant for sagen, at en  

 indskrænkende fortolkning af begrebet forsikringsvirksomhed ville  

 være i strid med EU-retten.
Det bemærkes i øvrigt, at de af  

 Forbrugerombudsmanden i ... anførte bemærkninger sigter på  

 overholdelse af markedsføringsloven, og bemærkningerne kan ikke  

 tages til indtægt for Forbrugerombudsmandens fortolkning af begrebet  

 forsikringsvirksomhed.
Denne problemstilling har Forbrugerombudsmanden  

 ifølge ovennævnte skrivelse ikke fundet anledning til at  

 gå ind i.
 Ad "sikkerhed ved insolvens":
 Som anført af klagerne, dækkes rejse med  

 forudbetalinger m.v. i henhold til lov om en rejsegarantifond af  

 Rejsegarantifonden, når rejsen ikke kan påbegyndes på grund  

 af økonomiske forhold hos den virksomhed, der har arrangeret, solgt  

 eller formidlet rejsen, jf. lovens ? 3, stk. 1.
 Rejsegarantifonden dækker imidlertid ikke rejse med  

 forudbetaling, når rejsen ikke kan påbegyndes på grund af  

 den rejsendes egne forhold.
 Dækningen ifølge lov om en rejsegarantifond  

 og afbestillingsordningen er således ikke parallelle.
 Det fastholdes derfor, at beskyttelse mod rejseselskabets  

 insolvens taler for at stille krav om, at afbestillingssikringen skal  

 være afdækket af et forsikringsselskab.
 Ad "fælles skandinavisk praksis":
 Klagerne opfordres til at dokumentere den  

 angivelige norske praksis på det her omhandlede område.
..." 6. Klagernes bemærkninger af 22. januar 1996 til  

 Kammeradvokatens indlæg af 22. november 1995:
"Vi har nu gennem Den Norske Reisebransjeforening  

 fremskaffet denne dokumentation i form af skrivelse af 29. november 1995 fra  

 Kredittilsynet til Finansdepartementet.
Skrivelsen vedlægges i  

 kopi.
Kredittilsynet bekræfter i sin skrivelse på  

 side 2, 2. afsnit, de af os fremsatte påstande: "Når  

 Reisebyrået er arrangør/leverandør av reisen antas det  

 ikke å være forsikringsvirksomhet når byrået tilbyr  

 avbestillingsbeskyttelse.
Det reelle forhold i slike tilfelle er at prisen  

 økes mot at den reisende kan avbestille reisen når nærmere  

 angitte omstendigheter foreligger.
Det dreier seg om en avtalerettslig  

 regulering av en tjeneste som leverandøren/arrangør selv yter  

 den reisende og ingen overtakelse av risiko." Til de øvrige anbringender i Kammeradvokatens  

 ovennævnte indlæg har vi følgende kommentarer:
Ad "Sikkerhed ved insolvens" Kammeradvokaten gør gældende, at  

 rejsegarantifondens dækning ikke er parallel med  

 afbestillingsordningen.
Det har foreningerne aldrig påstået.
Vi har  

 alene gjort opmærksom på, at kunden - såfremt  

 rejsearrangøren skulle geråde i økonomiske  

 vanskeligheder, der resulterer i, at den tilsikrede tilbagebetaling af det  

 for rejsearrangementet indbetalte beløb i tilfælde af akut  

 sygdom m.v. ikke kan effektueres af arrangøren selv - vil få  

 beløbet erstattet af Rejsegarantifonden.
Kunden er i en insolvens  

 situation stillet på ganske den samme måde som ved en  

 forsikring.
 Kundens risiko for ikke-opfyldelse.
Så længe virksomheden driver normal  

 forretning, vil tilbagebetalingsløftet blive opfyldt af denne.
Kundens  

 risiko er i øvrigt meget begrænset, fordi opfyldelsen af  

 tilbagebetalingsløftet ikke vil betyde noget problem for bureauet, da  

 det ikke kræver specielle økonomiske reserver.
 Kravet i medfør af en afbestillingsbeskyttelse  

 begrænser sig nemlig til enten det indbetalte depositum på nogle  

 få hundrede kroner eller, hvis kunden har slutbetalt, til max. rejsens  

 pris, der gennemsnitlig vil være ca. kr. 3.000,00. Vi mener derfor, at  

 risikoen for, at en virksomhed ikke vil være i stand til at indfri sit  

 tilbagebetalingsløfte over for kunden, må anses som  

 værende lig nul.
 Kundens retsbeskyttelse ved uenighed.
 Der kan således af de i foranstående afsnit  

 anførte grunde aldrig opstå diskussion om størrelsen af  

 det beløb, som kunden kan kræve tilbagebetalt.
Uenighed om hvorvidt kravet om tilbagebetaling er  

 berettiget, kan indbringes enten for Rejse-Ankenævnet eller for  

 domstolene.
Kundens retsstilling er derfor ganske den samme, som om han havde  

 tegnet en forsikring, hvor tvisten kan indbringes for Ankenævnet for  

 Forsikring.
Helt principielt tilbageviser vi derfor endnu en gang, at  

 der ved de i sagen omhandlede afbestillingsbeskyttelser skulle være  

 tale om forsikrings-virksomhed, idet et tilbud om tilbagebetaling af det  

 indbetalte beløb i tilfælde af sygdom må anses som  

 tilkøb af en nærmere specificeret "ret" i tillæg til  

 hovedydelsen.
Denne tillægsydelse adskiller sig efter foreningernes  

 opfattelse ikke fra kundens tilkøb af "havudsigt", "balkon" eller  

 "eneværelse".
..." 7. Kammeradvokatens afsluttende indlæg af 28.  

 februar 1996:
".... vil jeg pege på, at klagernes citat fra  

 skrivelsen af 29. november 1995 fra det norske kredittilsyn ikke er  

 fyldestgørende, idet det af skrivelsen fremgår, at der efter  

 norsk ret åbenbart sondres mellem, om et rejsebureau alene formidler  

 rejsen fra leverandøren eller arrangøren til kunden, eller om  

 bureauet herudover selv er arrangør/leverandør af rejsen.
I  

 førstnævnte tilfælde vil en afbestillingsbeskyttelse hos  

 rejsebureauet være en forsikringsvirksomhed, mens det åbenbart  

 efter norsk ret ikke er forsikringsvirksomhed, hvis den samme ydelse leveres  

 accessorisk til selve leveringen af rejsen.
Som det fremgår af de hidtidige indlæg fra min  

 side, er denne sondring ikke relevant efter Finanstilsynets opfattelse." Ankenævnet udtaler:
 Uanset om de af rejsearrangørerne praktiserede  

 sikringsordninger indgår som en del af den aftalte tjenesteydelse,  

 må ordningerne anses for omfattet af lov om forsikringsvirksomhed,  

 fordi de i sig selv går ud på, at kunden mod betaling ved en  

 særskilt uvis begivenheds indtræden  

 (sygdomstilfælde) fritages for den ellers bestående udgift til  

 betaling ved afbestilling, hvorved rejsearrangøren overtager risikoen  

 herfor.
 Den omstændighed, at rejsebureaubranchen angiveligt  

 i en årrække har praktiseret sikkerhedsordninger af den  

 nævnte karakter, uden at iagttage reglerne i lov om  

 forsikringsvirksomhed, indebærer ikke, at branchen har opnået ret  

 til at drive forsikringsvirksomhed.
 Som følge af det anførte stadfæstes  

 Finanstilsynets afgørelse af 15. september 1994.
