 Udtalt, at spørgsmålet om påstået overtrædelse af nogle nærmere  

 angivne forhandlingsregler for reglementsansat personale ved kommunale  

 daginstitutioner måtte falde uden for det område, som tilsynsmyndighederne  

 efter styrelsesloven er sat til at varetage.
 I skrivelse af 15. juli 1981 har Børne- og ungdomspædagogernes  

 Landsforbund anmodet indenrigsministeriet om en udtalelse om følgende  

 spørgsmål:
1) Kan socialudvalg alene lovligt træffe beslutninger om at merindskrive  

 børn i daginstitutioner drevet i henhold til bistandslovens § 69? 2) Kan kommunalbestyrelsen lovligt træffe beslutning om forhold beskrevet  

 i førnævnte reglements § 33, stk. 1, uden forinden at have forhandlet med de  

 forhandlingsberettigede organisationer? ad 1.
 Det fremgår, at landsforbundet er af den opfattelse at en beslutning om  

 merindskrivning af børn på daginstitutioner må kræve økonomiudvalgets  

 behandling samt kommunalbestyrelsens godkendelse for at kunne iværksættes.  

 Forbundet bygger denne opfattelse på påstande om, at en merindskrivning af  

 børn medfører enten en ændret (mindre) forældrebetaling pr. barn på  

 institutionen eller en forøgelse af den samlede forældrebetaling i kommunen,  

 og at en merindskrivning af børn i en daginstitution medfører enten en  

 forøgelse af institutionens budgetter (f.eks. beskæftigelsesmaterialer m.v.)  

 eller en tilsvarende forringelse af det serviceniveau, som er forudsat ved  

 det allerede af kommunalbestyrelsen vedtagne institutionsbudget.
 Det fremgår endvidere, at baggrunden for landsforbundets spørgsmål er, at  

 forbundet er blevet opmærksomt på, at flere kommuners socialudvalg - i  

 forbindelse med disses administration af socialministeriets  

 cirkulæreskrivelse af 31. oktober 1980 om bl.a. merindskrivning i  

 daginstitutioner - på egen hånd træffer beslutning om og iværksætter  

 merindskrivning af børn i kommunernes børneinstitutioner uden forinden at  

 forelægge spørgsmålet for kommunens økonomiudvalg og kommuanlbestyrelse til  

 henholdsvis udtalelse og godkendelse.
 I denne anledning skal indenrigsministeriet udtale følgende:
 Efter § 47, stk. 2, i lov om kommunernes styrelse varetages tilsynet med  

 kommunerne af tilsynsrådene, der består af vedkommende statsamtmand (formand)  

 og 4 andre medlemmer valgt af vedkommende amtsråds midte, jfr. § 48, stk. 1.  

 Dersom en kommunalbestyrelse har handlet i strid med lovgivningen, herunder  

 undladt at udføre en foranstaltning, hvortil den er forpligtet, træffer  

 tilsynsmyndigheden de nødvendige foranstaltninger.
 Indenrigsministeriet ser sig derfor ikke i stand til at give en præcis og  

 udtømmende besvarelse af det stillede spørgsmål, idet dette måtte forudsætte,  

 at der bliver forelagt en konkret sag for vedkommende kommunale  

 tilsynsmyndighed.
 Til brug for landsforbundets overvejelser om, hvorvidt forbundet måtte  

 have det fornødne grundlag for at indbringe en sag for et tilsynsråd, skal  

 indenrigsministeriet imidlertid i almindelighed redegøre for de regler, der  

 gælder på området.
§ 40, stk. 2, i lov om kommunernes styrelse fastsætter, at  

 bevillingsmyndigheden er hos kommunalbestyrelsen.
Foranstaltninger, der vil  

 medføre indtægter eller udgifter, som ikke er bevilget i forbindelse med  

 vedtagelsen af årsbudgettet, må ikke iværksættes, før kommunalbestyrelsen har  

 meddelt den fornødne bevilling.
Dog kan foranstaltninger, der er påbudt ved  

 lov eller anden bindende retsforskrift om fornødent iværksættes uden  

 kommunalbestyrelsens forudgående bevilling, men bevilling må da indhentes  

 snarest muligt.
Efter § 21, stk. 1, i samme lov bestyrer de stående udvalg de  

 anliggender, der er underlagt dem inden for rammerne af det vedtagne  

 årsbudget i forbindelse med kommunalbestyrelsens vedtagelser og i  

 overensstemmelse med de reglementer m.v., der er udstedt af  

 kommunalbestyrelsen.
De påser, at de bevilgede beløb ikke overskrides, og  

 foretager gennem økonomiudvalget indstilling til kommunalbestyrelsen, hvis  

 bevilling derudover anses for ønskelig eller fornøden.
 Som et led i en stillingtagen til det rejste spørgsmål vil det således  

 bl.a. være nødvendigt nærmere at kunne vurdere, om kommunalbestyrelsen  

 allerede i forbindelse med vedtagelsen af årsbudgettet - hvilket efter § 38,  

 stk. 2, skal ske senest til den 1. oktober - har taget højde for den nævnte  

 cirkulæreskrivelse af 31. oktober 1980, om socialudvalgets beslutninger har  

 en sådan karakter, at de indebære ændringer - det være sig i op- eller  

 nedadgående retning - i de(n) vedtagne budgetpost(er) vedrørende kommunens  

 daginstitutioner, og om vedtagelserne måtte være uforenelige med eventuelle  

 af kommunalbestyrelsen fastsatte betingelser eller forudsætninger for de  

 enkelte bevillingsposter.
 ad 2.
 Påstået overtrædelse af de angivne forhandligsregler i reglement af 30.  

 marts 1976 for det pr. ultimo marts 1976 reglementsansatte personale ved  

 kommunale daginstitutioner, hvormed kommunalbestyrelsen har indgået  

 driftsoverneskomst i henhold til § 69 i lov om social bistand falder uden for  

 det område, som den kommunale tilsynsmyndighed og hermed indenrigsministeriet  

 som øverste kommunale tilsynsmyndighed efter styrelsesloven er sat til at  

 varetage.
 P.M.V.
 E.B.
M.
Bjørnbak-Hansen Indenrigsministeriets afgørelser og udtalelser om kommunale forhold 1981  

 8.3.
