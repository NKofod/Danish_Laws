Skriftlig fremsættelse (6. oktober 2016) Ministeren for børn, undervisning og ligestilling (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af lov om friskoler og private grundskoler m.v. og lov om efterskoler og frie fagskoler (Styrkelse af kvaliteten på de frie grundskoler m.v.) (Lovforslag nr.
L 36) Lovforslaget er en udmøntning af aftalen af 18. marts 2016 mellem regeringen (Venstre), Dansk Folkeparti, Liberal Alliance og Det Konservative Folkeparti om styrkelse af kvaliteten på de frie grundskoler, som senere er tiltrådt af Socialdemokraterne, Socialistisk Folkeparti og Radikale Venstre.
Endvidere indeholder lovforslaget udmøntning af forståelsespapir af delaftale af 10. maj 2016 om frie skoler, som indgår i en samlet pakke, der skal dæmme op for religiøse forkyndere, som søger at undergrave danske love og værdier og understøtte parallelle retsopfattelser.
Efter delaftalen, der er indgået mellem regeringen (Venstre), Socialdemokraterne, Dansk Folkeparti, Liberal Alliance, Socialistisk Folkeparti og Det Konservative Folkeparti, er der enighed om, at det statslige tilsyn med de frie grundskoler skal skærpes yderligere.
Radikale Venstre har efterfølgende tiltrådt delaftalen.
Delaftalen bygger ovenpå aftalen af 18. marts 2016 om styrkelse af kvaliteten på de frie grundskoler.
 Det foreslås, at lov om friskoler og private grundskoler m.v. ændres, således at det utvetydigt fastsættes i loven, at de frie grundskoler  udover at de efter deres formål og i hele deres virke skal forberede eleverne til at leve i et samfund som det danske med frihed og folkestyre samt udvikle og styrke elevernes kendskab til og respekt for grundlæggende friheds- og menneskerettigheder, herunder ligestilling mellem kønnene  også efter deres formål og i hele deres virke skal styrke elevernes demokratiske dannelse.
 Med henblik på at vurdere hvordan skolens bestyrelse og skolen generelt forholder sig til overholdelse af frihed og folkestyre-kravet, foreslås det endvidere, at i de tilfælde, hvor der føres et skærpet statsligt tilsyn med en skole, deltager ministeriet som observatør på skolens bestyrelsesmøder, eventuelle generalforsamling og forældremøder.
Med lovforslaget sker der også en styrkelse af det lokale tilsyn og dermed forældrenes mulighed for at følge kvaliteten på skolen.
Det foreslås, at det lokale tilsyn styrkes med fokus på den certificerede tilsynsførendes uvildighed, uddannelse, valgperiode og på skærpede krav til udarbejdelsen af den tilsynsførendes årlige tilsynserklæring.
Med henblik på større viden om, hvem der yder donationer til skolerne, foreslås det endelig, at der fastsættes nærmere krav om oplysninger om donationer m.v.
 Lovforslaget indeholder i øvrigt en mindre lovteknisk ændring af friskoleloven og lov om efterskoler og frie fagskoler som følge af folkeskolens forenklede Fælles Mål og en mindre ændring af friskoleloven og lov om efterskoler og frie fagskoler vedr. befordringstilskud til introduktionskurser i 8. klasse.
 Det foreslås, at loven træder i kraft den 1. januar 2017. Forslaget om den nye valgperiode på 2 år mv. vedr. den tilsynsførende foreslås først at finde anvendelse fra den 1. januar 2018.
 Idet jeg i øvrigt henviser til lovforslaget og de ledsagede bemærkninger, skal jeg hermed anbefale lovforslaget til det Høje Tings velvillige behandling.
