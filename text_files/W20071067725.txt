Klaget over iværksættelse af tvangsfiksering af sovende patient Sundhedsvæsenets Patientklagenævn ændrede afgørelsen fra Det lokale Psykiatriske Patientklagenævn for så vidt angår beslutningen om tvangsfiksering af patienten.
Sundhedsvæsenets Patientklagenævn oplyste, at det fremgår af psykiatrilovens § 14, stk. 2, nr. 1, at tvangsfiksering kan anvendes i det omfang, det er nødvendigt for at afværge, at en patient udsætter sig selv eller andre for nærliggende fare for at lide skade på legeme eller helbred.
For at faren kan anses som nærliggende, skal der være tale om en konkret, aktuel og påviselig fare.
Det kræves derimod ikke, at faren allerede skal have manifesteret sig i en skadevoldende handling, før der kan gribes ind.
Sundhedsvæsenets Patientklagenævn fandt, at betingelserne for at tvangsfiksere patienten den 7. juni 2006 ikke var opfyldte på trods af de fremsatte trusler, idet der ikke på det tidspunkt, hvor tvangsfikseringen blev iværksat, var en nærliggende fare for, at han selv eller andre ville lide skade på legeme eller helbred.
Nævnet lagde herved vægt på, at der på tidspunktet for fikseringen var gået mere end én time, siden han havde afleveret brevet til personalet, og at han var gået i seng og var rolig.
