 Sikringsstyrelsen anerkendte i l976 det første tilfælde af organisk  

 hjerneskade med demens som følge af arbejde med organiske opløsningsmidler.  

 Fra l978 har denne lidelse været omfattet af listen over erhvervssygdomme.
 I lyset af nyere forskningsresultater og mellemliggende års erfaringer med  

 anerkendelse af lidelsen som erhvervssygdom er der behov for en revision og  

 præcisering af anerkendelseskriterierne.
BAGGRUND Forskningen vedrørende sammenhængen mellem udsættelse for organiske  

 opløsningsmidler og tegn på hjerneskade giver ikke noget entydigt billede med  

 hensyn til, hvilke opløsningsmidler der eventuelt kan forårsage en  

 hjerneskade, hvilken dosis (koncentration og varighed) der medfører en øget  

 risiko, og heller ikke med hensyn til præcise diagnostiske kriterier.
Disse  

 usikkerheder afspejler sig bl.a. i, at man i de fleste lande udenfor Norden  

 ikke anerkender, at erhvervsmæssig udsættelse medfører øget risiko for en  

 organisk hjerneskade.
I de senere år er man dog i tiltagende grad blevet  

 opmærksom på problemet, og hjerneskader som følge af arbejde med  

 opløsningsmidler er i enkelte tilfælde også anerkendt udenfor de nordiske  

 lande, f.eks. i Tyskland og Italien.
Den danske anerkendelse af sammenhængen beror dels på kliniske erfaringer  

 og dels på en samlet tolkning af litteraturen.
Denne tolkning og den deraf  

 følgende administrative forvaltning har været ret liberal, idet alle stoffer,  

 der kan karakteriseres som organiske opløsningsmidler, anerkendes som  

 potentielle hjerneskadende stoffer.
På grund af usikker viden om forholdet  

 mellem dosis og hjerneskade (dosis-respons relationer) har selv ringe  

 udsættelse været anerkendt som årsag til hjerneskade, fordi  

 listesygdomsbegrebet medfører såkaldt omvendt bevisbyrde.
Hertil kommer det  

 praktiske problem, at det har vist sig, at den psykologiske  

 hjerneskadediagnostik er behæftet med usikkerhed.
Den samme usikkerhed gælder  

 gradueringen af hjerneskader.
Der er ikke tvivl om, at samme grad af  

 hjerneskade hyppigt diagnosticeres som forskellige grader.
På ovennævnte baggrund er det åbenlyst, at det er vanskeligt at  

 administrere afgørelser i sager vedrørende hjerneskader efter arbejde med  

 opløsningsmidler.
Med henblik på at opnå en så ensartet administration som  

 muligt ved afgørelsen af disse sager lægger Sikringsstyrelsen vægt på  

 følgende kriterier.
EKSPOSITIONKRITERIER Opløsningsmidler anses fortsat for generelt at medføre en risiko for  

 organisk hjerneskade, forudsat at de er LET FORDAMPELIGE og anvendes med  

 FUNKTION SOM OPLØSNINGSMIDLER.
Undtaget er glykoler og glykolætere (lavt  

 damptryk), diverse oxygenerede »opløsningsmidler« (f.eks  

 epichlorhydrin, phenol, propylenoxid) og nitrogenholdige  

 »opløsningsmidler« (f.eks. acetonitril, acrylonitril, ethylaminer,  

 ethanolaminer, pyridin m.m.).
Det er usikkert, hvilke doser der medfører en øget risiko for hjerneskade.  

 Der er ingen videnskabelige holdepunkter for, at en udsættelse, der er mindre  

 end 5-6 år med en daglig gennemsnitlig påvirkning svarende til de gældende  

 grænseværdier, medfører øget risiko for hjerneskade.
For en maler, der har  

 været GENNEMSNITLIGT udsat indenfor faget i den periode, hvor man overvejende  

 brugte alkydmalinger, svarer det til mindst 10 års arbejde som maler.
I de øvrige nordiske lande anerkendes hjerneskader efter arbejde med  

 organiske opløsningsmidler ikke ved udsættelser under ca. 10 år.
De senere  

 års forskning på området, bl.a. tyske og amerikanske undersøgelser, støtter  

 antagelsen af, at doser (koncentration gange varighed) af ovennævnte  

 størrelsesorden er nødvendige for at fremkalde en hjerneskade, og  

 litteraturen er i sin helhed bedst i overensstemmelse med denne antagelse.
På ovennævnte baggrund anerkender Sikringsstyrelsen hjerneskader efter  

 paragraf 10, stk. 2, såfremt den samlede udsættelse overstiger 5-6 års  

 arbejde ved koncentrationsniveauer svarende til den hygiejniske grænseværdi,  

 men som udgangspunkt ikke hvis udsættelsen er mindre.
I sidstnævnte tilfælde  

 vil afvisning ske under henvisning til, at påvirkningen efter  

 Sikringsstyrelsens vurdering ikke har haft et omfang, der medfører risiko for  

 hjerneskade.
Ofte foreligger der ikke i sagsakterne målinger, der kan give vejledning  

 med hensyn til koncentrationsniveauet.
Vurderingen i sådanne sager må  

 nødvendigvis blive skønsmæssig under hensyn til en konkret beskrivelse af det  

 daglige omfang af arbejdet, de anvendte mængder opløsningsmidler, der kan  

 antages at være afdampet, hvor tæt på kilden den pågældende arbejder, samt  

 omfanget af ventilation og rumstørrelse.
Som sammenligningsnorm kan anføres,  

 at en maler med gennemsnitlig udsættelse i »alkydperioden« anvendte  

 ca. 1 liter opløsningsmiddel dagligt, hvoraf størstedelen antages at være  

 afdampet, og at malerarbejdet i denne periode antages at have medført en  

 gennemsnitlig daglig eksposition svarende til ca. 0.4 gange den hygiejniske  

 grænseværdi.
Det følger heraf, at et forbrug, der er væsentligt mindre,  

 forudsætter en mangeårig daglig eksposition for at kunne medføre anerkendelse  

 som årsag til hjerneskade efter paragraf 10 stk. 2. Når der foreligger  

 rimeligt pålidelige målinger, vurderes det, om disse kan antages at være  

 repræsentative for pågældendes arbejdsperiode.
I så fald multipliceres  

 koncentrationen set i forhold til grænseværdien med varigheden af den  

 pågældendes beskæftigelse ved arbejdet.
Som vejledende regel gælder så, at  

 hvis dette tal overstiger 5-6, er ekspositionskriteriet for anerkendelse  

 opfyldt.
Hvis sumformlen angiver niveauet til f.eks. 0.30, skal ansættelsen  

 således have varet ca. 18 år, hvis den er 0.40 ca. 13 år, hvis den er 0.5 ca.  

 11 år etc.
Disse vejledende retningslinier skal tages med et vist forbehold,  

 og den endelige afgørelse af, om ekspositionen har haft et tilstrækkeligt  

 omfang, må i sidste ende baseres på et samlet skøn ud fra samtlige  

 oplysninger om arbejdets art, varighed og de forhold, hvorunder det er  

 foregået.
INDIREKTE PÅVIRKNING vil kun i yderst sjældne tilfælde have haft et  

 omfang, der overstiger ekspositionskriteriet for anerkendelse.
Indirekte  

 udsættelse vil derfor normalt ikke kunne medføre anerkendelse.
Som et  

 eksempel på indirekte udsættelse kan nævnes, at den ansatte har arbejdet i et  

 lokale, hvor andre har anvendt opløsningsmidler.
DIAGNOSTISKE KRITERIER Sikringsstyrelsen lægger vægt på den psykologiske demensdiagnostik, men  

 vægter samtlige sagens oplysninger i den endelige vurdering.
En psykologisk  

 demensdiagnose lydende på middelsvær demens er således normalt ikke forenelig  

 med f.eks. erfarne kliniske undersøgeres indtryk af, at der ikke er tegn på  

 nogen væsentlig grad af hjerneskade.
 I vurderingen af den psykologiske undersøgelse lægger Sikringsstyrelsen  

 hovedvægten på præstationerne i den psykologiske tests set i relation til  

 pågældendes intellektuelle niveau før udsættelsen for opløsningsmidler og  

 alderen.
 Ved vurderingen af pågældendes intellektuelle niveau for udsættelsen for  

 opløsningsmidler lægges der udover anamnestiske oplysninger vægt på  

 præstationerne i prøver, der ikke er følsomme for hjerneskade, specielt  

 ordforrådsprøven og informationsprøven fra WAIS.
 Ved vurderingen af, om der er tegn på diffus organisk hjerneskade, lægger  

 Sikringsstyrelsen vægt på præstationerne i tests, der erfaringsmæssigt er  

 følsomme for mindre grader af hjerneskade, herunder specielt præstationerne i  

 blokmønsterprøven (WAIS eller Rigshospitalets version), tal-symbol (WAIS)  

 eller symbol-tal prøven, trail-making (især part B), indlæring og hukommelse  

 for visuelle gestalter (Ruth Andersen eller Benton) og i mindre grad for  

 ordpar.
Derimod synes der ikke at være dokumentation for, at præstationer i  

 koncentrations- og spændviddeprøver (f.eks. talspændvidde, sætnings- og  

 tekstgengivelse) er tilstrækkeligt pålidelige eller følsomme til at kunne  

 tolkes som udtryk for diffus organisk hjerneskade i let eller let til  

 middelsvær grad, som man ser det efter arbejde med organiske  

 opløsningsmidler.
Sikringsstyrelsen lægger derfor ikke vægt på resultaterne  

 af disse prøver, specielt ikke, hvis de nedsatte præstationer i det samlede  

 test-batteri overvejende findes i disse prøver.
 For Sikringsstyrelsens behandling af sagen er det nødvendigt, at den  

 psykologiske erklæring angiver de kvantitative testresultater, og at  

 kvalitative træk i opgaveløsnigen beskrives i den udstrækning, de tillægges  

 vægt i undersøgerens konklusion.
Nedsatte præstationer i en enkelt eller et par prøver sammenholdt med  

 normal funktion i de øvrige prøver tolkes undertiden som udtryk for en  

 begyndende organisk hjerneskade eller endog som tegn på en let hjerneskade.  

 Dette er efter Sikringsstyrelsens vurdering en overtolkning i betragtning af  

 den meget store spontane variation for normales testpræstationer.
En egentlig  

 organisk hjerneskade (demens) er forbundet med en GENEREL nedsættelse af  

 præstationer i hjerneskadefølsomme tests.
En demensdiagnose forudsætter  

 derfor, at der er tegn til nedsatte præstationer i flere af de  

 hjerneskadefølsomme prøver.
En anmeldt hjerneskade vil derfor i reglen være  

 til afvisning, uanset en psykologisk demensdiagnose, hvis præstationerne i de  

 hjerneskadefølsomme prøver generelt er upåfaldende, uanset at der i enkelte  

 prøver kan være tale om let nedsatte præstationer.
En afvisning i sådanne  

 tilfælde vil normalt ske under henvisning til, at der efter  

 Sikringsstyrelsens vurdering ikke er fundet sikre holdepunkter for en  

 organisk hjerneskade.
Tilsvarende gælder, hvis tolkningen af test-resultaterne er meget usikker,  

 f.eks. på grund af blokeringer, funktionelle reaktioner, nedsat motivation  

 eller manglende samarbejde fra patientens side ved undersøgelsen.
Selv om  

 psykologen i sådanne tilfælde udtaler, at man ikke kan udelukke, at de  

 nedsatte præstationer delvis kan skyldes en organisk hjerneskade, vil den  

 manglende sikkerhed med hensyn til diagosen normalt medføre afvisning.
Disse  

 sager vurderes imidlertid konkret.
Hvis sygehistorien iøvrigt er typisk og  

 ekspositionen relevant, kan sagen eventuelt anerkendes.
Såfremt de nævnte  

 forhold er opfyldt, vil Sikringsstyrelsen ofte indhente supplerende  

 CT-scanning af hjernen.
Hvis der her findes hjerneatrofi, vil det være en  

 supplerende information, der taler for anerkendelse.
 Det skal endelig understreges, at det med hensyn til diagnosen er akternes  

 samlede oplysninger om sygdomsbilledets udvikling, symptomernes art,  

 præstationerne i de psykologiske tests og erfarne klinikeres vurdering, der  

 lægges til grund.
Demensdiagnostik hos indvandrere fra fremmede kulturer frembyder særlige  

 problemer, idet normal diagnostik med psykologiske demensprøver ofte ikke kan  

 tolkes validt.
Hertil kommer, at sygdomsbilledet erfaringsmæssigt ofte præges  

 af, hvad man i dansk diagnostik traditionelt vil betegne som funktionelle  

 reaktioner.
I disse sager stiller Sikringsstyrelsen noget lavere diagnostiske  

 krav, og anerkendelse vil kunne finde sted, hvis ekspositionskriteriet er  

 opfyldt, og sygdomsbilledet iøvrigt findes foreneligt med en demenstilstand.  

 Hvis et funktionelt aspekt forekommer meget dominerende, vil der dog enten  

 blive taget forbehold herfor, eller sagen vil blive afvist.
Afgørelsen beror  

 på et samlet skøn.
KONKURRERENDE ÅRSAGER Følgende forhold taler for en anden eller en konkurrerende årsag til en  

 hjerneskade:
- hurtig udvikling, - debut efter arbejdsophør eller ophør med arbejde med opløsningsmidler, - klare abnormiteter ved neurologisk undersøgelse, specielt ensidige, - svær grad af hjerneskade, uanset at hurtig progression ikke er  

 beskrevet, - tilstedeværelse af andre kendte årsagsfaktorer (se nedenfor).
 Af andre kendte årsagsfaktorer skal specielt nævnes ALKOHOL.
 Sikringsstyrelsen tager forbehold, hvis der har været tale om  

 alkoholmisbrug, d.v.s. egentlig alkoholisme eller et længerevarende forbrug  

 på 8-l0 genstande eller mere som dagligt gennemsnit.
 Påvirkning af lever og bugspytkirtel sammenholdt med en mistanke om  

 alkoholmisbrug, uanset at det ikke er specificeret eller nærmere  

 dokumenteret, medfører forbehold som ved alkoholmisbrug.
Oplysninger om alkoholforbrug er ofte meget modstridende.
Det er derfor  

 nødvendigt at anlægge et samlet skøn, dels med hensyn til de forskellige  

 oplysningers pålidelighed, dels med hensyn til omfang og varighed af  

 alkoholforbruget, og dermed omfanget af et eventuelt forbehold.
Forbeholdets omfang afgøres af størrelses-ordenen af forbruget, varigheden  

 heraf og af, om symptomerne har udviklet sig i tilslutning til  

 alkoholmisbruget.
Der skal anføres meget vægtige grunde, før det eventuelt  

 kan antages, at et højt alkoholforbrug skal anses som sekundært til en  

 opløsningsmiddelbetinget hjerneskade.
Der tages forbehold for SVÆRE HOVEDTRAUMER MED BEVIDSTLØSHED og  

 POSTCOMMOTIONELLE SYMPTOMER af længere varighed.
Forbeholdets omfang er  

 skønsmæssigt, baseret på sværhedsgraden af hovedtraumet, de ledsagende  

 symptomers varighed, og hvor langt tilbage i tiden traumet fandt sted.
SVÆR SOMATISK SYGDOM ledsages undertiden af et dementielt farvet  

 klagebillede og svækkede præstationer i psykologiske tests.
Hvis de  

 dementielle klager har udviklet sig i tilslutning til udviklingen i anden  

 somatisk sygdom, vurderes betydningen heraf, f.eks. efter akut  

 myocardieinfarkt, ved stærkt svækket hjertefunktion, ved svært nedsat  

 lungefunktion og ved kræftlidelser med svækket almentilstand.
PROGNOSE Der er ikke sikre holdepunkter for, at en opløsningsmiddelbetinget  

 hjerneskade forværres efter ophør med udsættelse for organiske  

 opløsningsmidler.
Opfølgningsundersøgelser har vist meget varierende  

 resultater, både med bedringer og forværring.
På denne baggrund er det for  

 tiden Sikringsstyrelsens praksis at anse en indtruffet hjerneskade som  

 stationær.
En eventuel forværring antages derfor at være betinget af andre  

 årsager end den tidligere udsættelse for organiske opløsningsmidler.  

 Sikringsstyrelsen genoptager derfor normalt ikke disse sager med henblik på  

 revision af men-erstatning.
Derimod kan erhvervsevnetab undertiden tages op  

 til revision.
Det kan f.eks. være tilfældet, hvor 50-årig mand med en  

 anerkendt lettere hjerneskade fortsat holder sig i beskæftigelse i et mindre  

 krævende arbejde (f.eks. som portner, vicevært eller lignende), men efter en  

 årrække kører træt på grund af det handicap, som hjerneskaden medfører.
I  

 hvilket omfang der i disse sager på et senere tidspunkt kan ydes  

 erhvervsevnetabserstatning beror på et samlet skøn ud fra beskrivelsen af  

 vanskelighederne i arbejdet og eventuelt tilkomne andre sygdomme.
MEN Men-tabellen følges normalt, men som tidligere anført vurderes  

 hjerneskadegraden ud fra sagens samlede oplysninger.
Det forhold, at der  

 f.eks. i den psykologiske konklusion anføres, at der er tale om en let til  

 middelsvær hjerneskade, medfører således ikke automatisk, at men-erstatningen  

 lægges i niveauet 25-40%. For den hjerneskadegrad, som Sikringsstyrelsen  

 finder, at der er tale om, erstattes normalt midt i niveauet for den  

 pågældende hjerneskadegrad.
Afvigelser herfra i op- eller nedadgående retning  

 afhænger af det konkret beskrevne men, herunder hvilken indflydelse  

 hjerneskaden har haft på ændringer i pågældendes livsførelse og  

 sværhedsgraden af de dementielle klager.
ERHVERVSEVNETAB Vurderingen af erhvervsevnetab i forbindelse med opløsningsmiddelskader  

 følger Sikringsstyrelsens almindelige regler for erhvervsevnetab.
