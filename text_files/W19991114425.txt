Personalearrangement Reference:
SL § 6a LL § 8, stk. 4 LV 1998 E.B.3.1 og E.B.3.7.1 A klagede for indkomstårene 1995 og 1996 over, at de stedlige  

 skattemyndigheder ikke havde godkendt fradrag for ikke-ansattes andel af  

 udgifter ved personalearrangementer, hhv. 4.406 kr. og 2.968 kr.
Det var oplyst, at klageren siden 1983 havde drevet kursusvirksomhed, der  

 2 måneder om året udbød eksamensrepetition til  

 merkonomstuderende.
Der undervistes i 11-12 forskellige merkonomfag.  

 Undervisningen varetoges af et fast team af lærere, hvoraf de fleste  

 havde været tilknyttet virksomheden gennem en årrække.  

 Lærerne blev aflønnet på  honorarbasis.
 Virksomhedens omsætning og resultat for 1995 udgjorde henholdsvis  

 124.395 kr. og ÷5.491 kr., og for 1996 henholdsvis 128.295 kr. og 1.362  

 kr.
Det var videre oplyst, at klagerens virksomhed hvert år, efter  

 sæsonens afslutning, afholdt et arrangement for de ansatte  

 lærere.
Klageren havde forklaret, at der i august 1995 blev afholdt en  

 firmaskovtur, hvori deltog 8 ansatte med ægtefæller/partnere samt  

 en tidligere ansat og dennes ægtefælle, i alt 18 personer.
I  

 august 1996 afholdt klagerens virksomhed ligeledes at arrangement for de  

 ansatte.
Klageren havde forklaret, at der heri deltog 6 ansatte med  

 ægtefæller/partnere samt 2 børn af ansatte, i alt 14  

 personer.
Klageren havde forklaret, at den ved personalearrangementet i 1995  

 deltagende tidligere ansatte og dennes ledsager var inviteret, fordi klageren  

 af forretningsmæssige årsager ønskede at bevare kontakten  

 hertil.
De ved personalearrangementet i 1996 deltagende børn var med,  

 da der ikke havde været muligheder for pasning heraf.
Udgifterne til det i 1995 afholdte personalearrangement androg (eksklusiv  

 drikkepenge) i alt 7.949 kr., og var af klageren ved  

 indkomstopgørelsen for indkomståret 1995 selvangivet til fradrag  

 som personaleudgifter.
Udgifterne til det i 1996 afholdte arrangement androg  

 (eksklusiv drikkepenge) i alt 5.374 kr., og var af klageren ved  

 indkomstopgørelsen for indkomståret 1996 ligeledes selvangivet  

 til fradrag som personaleudgifter.
De stedlige myndigheder havde ved den påklagede afgørelse  

 nedsat de af klageren for 1995 og 1996 selvangivne personaleudgifter med en  

 til de ikke-ansatte svarende andel af udgifterne ved de afholdte  

 personalearrangementer.
De for 1995 selvangivne udgifter til firmaskovtur var  

 således nedsat med 10/18 eller 4.406 kr., mens de for  

 indkomståret 1996 selvangivne udgifter til personalefest, efter  

 reduktion for udgifter til gave, 180 kr., var nedsat med 8/14 eller 2.968 kr.
De stedlige myndigheder havde til støtte for afgørelsen  

 henvist til, at de ikke-ansattes deltagelse i firmaarrangementerne ikke kunne  

 anses for at have en direkte tilknytning til virksomhedens  

 indkomsterhvervelse, hvorfor udgifterne forbundet hermed ikke kunne anses for  

 fradragsberettigede driftsomkostninger, jf. statsskattelovens § 6 a.  

 Myndighederne havde endvidere henvist til Landsskatterettens kendelse  

 refereret i LSRM 1982.105, hvor udgifter til en rejse til Italien for  

 hovedaktionærens ægtefælle samt ansattes  

 ægtefæller ikke blev anset for fradragsberettigede  

 driftsudgifter.
Myndighederne havde samtidigt bemærket, at den i TfS  

 1988.618 refererede afgørelse, hvor fradrag for  

 ægtefællers andel af en banks udgifter ved  

 repræsentantskabsmøde blev godkendt ikke fandtes sammenlignelig  

 med den foreliggende sag.
 Klageren havde over for Landsskatteretten nedlagt påstand om, at der  

 skete ansættelse i overensstemmelse med det selvangivne.
Til støtte herfor havde klageren gjort gældende, at  

 også de ikke-ansattes andel af udgifterne ved personalearrangementer  

 var fradragsberettigede driftsomkostninger i henhold til statsskattelovens §  

 6 a.
Klageren havde herved henvist til, at ledsagerne indirekte havde en  

 andel i at erhverve, sikre og vedligeholde indkomsten i virksomheden.  

 Klageren havde endvidere henvist til, at udgifter til ledsageres deltagelse  

 ved firmaarrangementer i praksis anerkendtes som fradragsberettigede  

 driftsomkostninger, og at han ikke havde kendskab til en eneste virksomhed,  

 der udskilte ledsageres andel af udgifterne ved personalearrangementer.  

 Klageren havde herved samtidig bemærket, at man måtte formode, at  

 det var kommet frem på et tidligere tidspunkt, hvis det forholdt sig  

 således, at der ikke var hjemmel i lovgivningen for fradrag for  

 ledsageres andel af udgifterne ved personalearrangementer.
Klageren havde  

 endelig henvist til, at sagen måtte anses for sammenlignelig med den i  

 TfS 1988.618 refererede afgørelse og havde herved bemærket, at  

 der i nævnte afgørelse var en løsere forbindelse mellem  

 virksomhed og ansatte end i den foreliggende sag.
Landsskatteretten bemærkede, at de deltagende  

 ægtefæller/partnere samt børn af de ansatte skulle  

 henregnes som ledsagere, mens den ved personalearrangementet i 1995  

 deltagende tidligere ansatte og ægtefælle efter  

 omstændighederne kunne henregnes som forretningsforbindelser.
I henhold  

 til statsskattelovens § 6, stk. 1, litra a, kunne udgifter, som i årets  

 løb var anvendt til at erhverve, sikre og vedligeholde indkomsten,  

 herunder ordinære afskrivninger, fradrages.
Der skulle således  

 foreligge en direkte og umiddelbar forbindelse mellem afholdelsen af udgiften  

 og erhvervelsen af indkomsten.
Dette krævede, dels at  

 udgiftsafholdelsen lå inden for de naturlige rammer af virksomheden,  

 dels at udgiften ikke kunne karakteriseres som en privatudgift, som var  

 indkomstopgørelsen uvedkommende.
Udgifter til personalearrangementer  

 var normalt fuldt fradragsberettigede som driftsudgifter efter  

 statsskattelovens § 6 a.
Det gjaldt bl.a. udgifter til personalefester og  

 personaleskovture.
Retten bemærkede herved samtidigt, at det fremgik af  

 forarbejderne til ligningslovens § 8, stk. 4, jf. tillige pkt. 11.2.4. i  

 cirkulære nr. 96 af 22. juni 1993, at i det omfang der havde deltaget  

 forretningsforbindelser i personalearrangementer, ville en  

 forholdsmæssig del af udgiften være at henføre til  

 repræsentationsudgifter.
Landsskatteretten fandt, at ledsageres deltagelse ved  

 personalearrangementer som de omhandlede var en naturlig del af sådanne  

 arrangementer, og at virksomhedens afholdelse af de hermed forbundne udgifter  

 lå inden for rammerne af sædvanlig personalepleje.
Retten fandt  

 derfor, at den til ledsagerne svarende andel af udgifterne ved de  

 pågældende personalearrangementer var fradragsberettiget som  

 personaleudgifter.
De ikke godkendte udgifter ved det i 1995 afholdte  

 personalearrangement blev godkendt fratrukket som personaleudgifter med 8/10  

 af 4.406 kr. eller 3.525 kr.
De ikke godkendte udgifter ved det i 1996  

 afholdte personalearrangement blev godkendt som personaleudgifter med hele  

 beløbet eller 2.968 kr.
 Den resterende andel af de ikke godkendte udgifter ved  

 personalearrangementet i 1995, 2/10 eller 881 kr., svarende til den tidligere  

 ansatte og ægtefælles andel af udgifterne, blev godkendt  

 fratrukket som repræsentationsudgifter med 25 % eller 220 kr.
