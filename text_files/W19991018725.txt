Pressenævnet fandt, at bladet havde bragt en række vurderinger  

 af centrale forhold i sagen.
Der var således ikke tale om faktisk  

 forkerte forhold, hvorfor klageren ikke havde ret til et genmæle.
Da  

 sagen i øvrigt var refereret loyalt, var en bemærkning i  

 artiklen om, at klageren havde rederansvaret, ikke en overtrædelse af  

 god presseskik.
Kendelse fra Pressenævnet i sag nr.  

 85/1992 Ved skrivelse af 28. oktober 1992 har advokat Jakob S.  

 Arrevad på vegne af [K] klaget over, at Ekstra Bladet har meddelt  

 afslag på genmæle over for en artikel, der blev bragt den 15.  

 oktober 1992. I klagen er det endvidere gjort gældende, at Ekstra  

 Bladet har handlet i strid med god presseskik.
 I artiklen, der blev bragt under overskriften: "Advokat:  

 Dødsfærgen skulle give fradrag" hed det bl.a.:
"Købet af færgen Scandinavian Star kan have  

 givet skibsreder [K] et skattefradrag på 42 millioner kroner, allerede  

 omkring en måned efter overtagelsen.
Hastværket med at få  

 færgen i drift kan hænge sammen med dette skattefradrag.
 Skibsrederen kunne i går ikke huske, hvilken dato  

 regnskabsåret ender i hans K/S Scandinavian Star, men  Hugo  Larsens  

 advokat,  Fritz  Reuther, antyder, at den hurtige driftsstart gav [K] et  

 skattefradrag på 42 millioner kroner, idet regnskabsåret sluttede  

 30. april.
30 procent af købesummen kunne afskrives allerede  

 det første år.
Det forklarer, hvordan [K] havde tænkt sig  

 at tjene penge på en færge til 142 millioner kroner, som  

 næppe ville medtage mere end et par hundrede passagerer om ugen.
BESKYLDER HINANDEN Under retsmødet i går slyngede skibsreder [K]  

 og tidligere direktør  Ole  B.  Hansen beskyldninger ud mod hinanden  

 og mod deres kaptajn  Hugo  Larsen. ...." Endvidere hed det i artiklen: "Under retsmøderne  

 efter katastrofebranden synes det imidlertid at stå klart, at [K]  

 naturligvis har rederi-ansvaret. ...." Ved skrivelse af 16. oktober 1992 til Ekstra Bladet  

 anmodede advokat Arrevad om genmæle over for oplysningerne om,  

at [K] er skibsreder, at [K] har fået et skattefradrag  

 på 42 mio.kr., og at [K] har beskyldt  Ole  B.  Hansen for  

 noget.
 Ekstra Bladet afslog anmodningen den 17. oktober 1992.
Til støtte for anmodningen om genmæle har  

 advokat Arrevad anført, at [K] ikke er ejer af nogle af de selskaber,  

 der har drevet Scandinavian Star.
Følgelig er [K] ikke skibsreder og  

 har ikke fået skattefradrag.
Advokat Arrevad finder endvidere ikke, at  

 bladet har belæg for at anføre, at [K] har beskyldt  Ole  B.  

  Hansen for noget.
 Som grundlag for klagen over, at Ekstra Bladet har handlet  

 i strid med god presseetik, har klageren anført, at bladet med sin  

 artikel har foregrebet rettens afgørelse af  

 skyldspørgsmålet i en verserende straffesag.
 Ekstra Bladet har til støtte for sit afslag  

 på genmæle anført, at synspunktet om  

 skattefradragsmuligheden er lanceret i retten af kaptajn  Hugo  Larsens  

 advokat,  Fritz  Reuther, at bladets øvrige dækning af  

 sagen har afspejlet Arrevads bestræbelser på at hævde det  

 synspunkt, at [K] ikke er skibsreder, og at bladets opfattelse af [K]  

 og  Ole  B.  Hansens udtalelser under retsmødet var, at de gensidigt  

 beskyldte hinanden for at bære rederansvaret.
 For så vidt angår klagen over, at rettens  

 afgørelse skulle være foregrebet i artiklen, har Ekstra Bladet i  

 udtalelsen om klagen anført, at man alene har gjort opmærksom  

 på det forhold, at [K] på den ene side har udtalt sig om, at han  

 er altbestemmende i sine selskaber, men på den anden side ikke vil  

 bære noget rederansvar.
I sagens behandling har følgende  

 nævnsmedlemmer deltaget: Else Mols, Bent A.
Koch, Tage Clausen og  

 Preben Sørensen.
 Pressenævnet udtaler:
 Ekstra Bladet har i artiklen bragt en række  

 vurderinger af centrale forhold i den verserende retssag på grundlag af  

 bladets overværelse af domsforhandlingen.
 Da der således er tale om vurderinger og ikke om  

 faktiske oplysninger, tiltrædes det i medfør af  

 medieansvarslovens § 36, at Ekstra Bladet har meddelt afslag på at  

 bringe det ønskede genmæle.
Bemærkningen i artiklen om, at [K] har rederansvaret, baserer sig på bladets  

 opfattelse af de under retssagen fremkomne oplysninger og synspunkter.
I det  

 omfang retssagen refereres loyalt, indebærer bemærkningen ikke en  

 overtrædelse af god presseskik.
 Afsagt den 24. november 1992.
