Nr LSF 69 Forslag til Lov om ændring af lov om erstatning til besættelsestidens ofre Fremsat af Tommy Dinesen (SF) Agerschou (SF) Ole Henriksen (SF) Ebba  

 Strange (SF) den 29. oktober 1986 I lov om erstatning til besættelsestidens ofre, jf. lovbekendtgørelse nr. 890 af 12. december 1986, foretages følgende ændring:
 Efter § 1 a indsættes som ny paragraf:
»§ 1 b.
Danske statsborgere, som under den tyske besættelse som søfarende har været interneret eller tilbageholdt i mindst 12 måneder i udenlandsk havn, og deres efterladte er berettigede til ydelse efter bestemmelserne i dette afsnit på samme måde som fastsat i § 1 a.« Oprindeligt fremsat lovforslag Blad nr 155I lov om erstatning til besættelsestidens ofre, jf.
lovbekendtgørelse nr. 68 af 8. februar 1974, foretages følgende ændring:
 I § 1 a indsættes efter nr. 2 som nyt nummer:
»3) har været interneret eller tilbageholdt som søfarende i mindst 6 måneder i udenlandsk havn, eller« Nr. 3 og 4 bliver herefter nr. 4 og 5.
BEMÆRKNINGER TIL LOVFORSLAGET Almindelige bemærkninger Ved den tyske besættelse af Danmark i april 1940 blev de danske skibe anmodet om at søge neutral havn og der afvente nærmere besked fra den danske regering, men som bekendt søgte en del af vore skibe til de nærmeste engelske havne.
Således kom mange danske søfolk til at sejle under allieret tjeneste alle de år, krigen varede.
Det var dog ikke alle danske søfolk, som kom til at sejle under allieret tjeneste.
Omkring 80 danske søfolk havnede i Shanghai som følge af sænkning, torpedering, bombning, minesprængning eller opbringning af det skib, de var forhyret på - eller fordi deres skibe var blevet oplagt i amerikanske havne, sydamerikanske havne og Stillehavshavne.
Når det blev Shanghai, hang det sammen med byens status som internationalt settlement (engelsk bydel med neutral havn i Shanghai indtil Stillehavskrigens udbrud i december 1941), desuden var der et dansk generalkonsulat og dermed mulighed for at få hjælp; dette skulle vise sig at få alvorlige konsekvenser for disse 80 danske søfolk.
At få hyre på enten allierede eller neutrale skibe var der selvsagt meget få chancer for på det tidspunkt, og de blev ikke større, idet konsulatet havde inddraget søfolkenes pas.
Dermed var de pågældende søfolk tilbageholdt i Shanghai.
Den dag i dag står det stadig hen i det uvisse, hvorfor konsulatet foretog denne deponering; men det tenderer i allerhøjeste grad frihedsberøvelse.
Desuden mødte søfolkene kun passivitet fra konsulatets side over for deres mange henvendelser om hjemsendelse.
Udsigten til et ophold i Shanghai på ubestemt tid var da en realitet for søfolkene, og da de i reglen var uden mulighed for selv at skaffe sig arbejde for derved at klare sig, var de nødt til, efterhånden som deres penge slap op, at kontakte konsulatet for en eller anden form for støtte.
Under påberåbelse af modtagne instrukser fra det danske udenrigsministerium om, at en understøttelse skulle begrænses til et absolut minimum, udbetaltes således et beløb, som ikke på noget tidspunkt var tilstrækkeligt til at dække de allernødvendigste udgifter for søfolkene.
Resultatet blev almindelig underernæring med deraf følgende nedsat modstandskraft over for sygdomme som tyfus, dysenteri samt tuberkulose.
I efteråret 1942 - inden for 3 måneder - afgik seks af søfolkene ved døden - en direkte følge af dårlige levekår.
Disse seks dødsfald rokkede dog ikke det mindste ved konsulatets holdning til den utilstrækkelige understøttelse.
I sin spareiver rettede konsulatet af og til i de af lægen udstedte recepter til de underernærede og syge søfolk, fordi det anså den ordinerede medicin for for dyr.
Nogle af søfolkene ændrede i deres fortvivlelse også i deres recepter, så de kunne få udleveret den af lægen oprindeligt ordinerede medicin.
I flere tilfælde medførte dette, at søfolkene blev anklaget for dokumentforfalskning, hvad det jo også var.
Domfældelserne foregik uden juridisk bistand, og søfolkene blev idømt fængselsstraffe, som efter danske forhold var ganske urimeligt hårde.
Fængslerne var under kinesernes kontrol, og ophold her var ifølge søfolkene ganske ubeskrivelige.
I nogle tilfælde idømtes afsoning på vand og brød (sic!).
Naturligvis forværredes den underernæring, som søfolkene led af, for ikke at tale om den psykiske belastning, det var at sidde indespærret i et fremmed fængsel - i to af tilfældene helt op til 6 måneder, hvilket var strafferammens maksimum for det misbrug af dokumenter, som de aktuelle forseelser drejede sig om, forseelser skabt af de dårlige levevilkår, søfolkene blev budt.
I løbet af de godt og vel fem år forsøgte søfolkene som sagt ofte - både skriftligt og mundtligt at gøre konsulatet opmærksom på nødvendigheden af et samarbejde.
En enkelt gang, da situationen var særlig fortvivlet og løfter om forbedring som så ofte før endnu ikke var blevet indfriet, besluttede søfolkene samlet at opsøge konsulatet.
Dette blev af konsulatet betragtet som en demonstration, og det kinesiske politi blev tilkaldt; det kinesiske politi fandt dog ingen anledning til at foretage anholdelser.
Forsøget på et samarbejde med konsulatet, især med henblik på en regulering af understøttelsen, blev ikke opnået, selv om det dog måtte være indlysende, at sikrede man søfolkene mulighed for en tilstrækkelig sund kost, hindrede man også flere ernæringssygdomme i at opstå og dermed udgifter til lægehjælp og medicin.
Af de søfolk, der kunne vende hjem til Danmark efter tilbageholdelsen i Shanghai, vejede nogle kun ca. 40 kg, og den psykiske overlast kan kun en ekspert vurdere.
Tolv kammerater blev efterladt på kirkegårde i Shanghai.
Det var derfor ikke uden grund, at Shanghaisøfolkene efter 51/2 års tilbageholdelse i Shanghai søgte om erstatning efter loven om erstatning til besættelsestidens ofre.
De, der overlevede, var både psykisk og fysisk nedbrudt; men loven gav ingen mulighed for erstatning - og gør det stadig ikke.
Disse søfolk har i over fem år levet under umenneskelige kår i Shanghai, og ved hjemkomsten måtte flere i øvrigt indlægges med tuberkulose og andre sygdomme, som stammer fra underernæring.
Derudover kan der vel næppe herske tvivl om, at tilbageholdelsen har været en sådan psykisk belastning, at den ganske givet har sat sine alvorlige præg.
Derfor ville det efter forslagsstillernes opfattelse være på sin plads, at vi i dag giver Shanghaisøfolkene mulighed for at få erstatning i henhold til loven om erstatning til besættelsestidens ofre.
Det ville være en ringe tak til dem, der er tilbage og stadig lider under senfølgerne fra dette krigsfangenskab under 2. verdenskrig.
Bemærkninger til den foreslåede bestemmelse Bestemmelsen medfører, at personkredsen, der er omfattet af loven om erstatning til besættelsestidens ofre, udvides med søfolk, der har været interneret eller tilbageholdt i mindst 6 måneder i udenlandsk havn. Ændringen vedrører specielt de søfolk, der er omtalt i de almindelige bemærkninger, men også andre, der har været udsat for en lignende situation.
Det skal endvidere bemærkes, at socialministeren i et svar på et skriftligt spørgsmål (S 858 i folketingssamlingen 1985/ 86) har oplyst, at den pågældende personkreds ikke kan omfattes af dispensationsbestemmelsen i § 64, stk. 1, i lov om erstatning til besættelsestidens ofre.
En udvidelse af personkredsen er derfor nødvendig.
Bilag § 1 a i lov om erstatning til besættelsestidens ofre § 1 a.
Danske statsborgere, som under den tyske besættelse 1) har været deporteret til fængsel eller koncentrationslejr i udlandet eller 2) har været tjenstgørende i mindst 6 måneder på danske eller udenlandske skibe under allieret kontrol i krigsfarvand, og som ikke allerede har opnået erstatning for den nedsatte erhvervsevne i henhold til lov nr. 262 af 19. december 1936 om krigsulykkesforsikring for søfarende, jf. lov nr. 473 af 1.
oktober 1945, eller 3) har været aktivt engageret her i landet uden afbrydelse i mindst 1 år i organiseret modstandsarbejde, der har medført særlig hård fysisk eller psykisk belastning, fortrinsvis personer, der har været eftersøgt, eller 4) efter mindst 6 måneders aktiv deltagelse i organiseret modstandsarbejde her i landet har været interneret i tyske fængsler eller lejre i Danmark og herunder været udsat for usædvanlig hårde psykiske belastninger, er berettiget til ydelser efter bestemmelserne i nærværende afsnit, når erhvervsevnen er nedsat med mindst 25 pct., medmindre det er åbenbart, at der ikke kan være sammenhæng mellem den nedsatte erhvervsevne og de foran nævnte forhold.
 Stk. 2. Når særlige forhold taler derfor, kan sikringsstyrelsen, jf.
§ 4, dispensere fra kravet om den i stk. 1 omhandlede varighed af tjenesten eller frihedsberøvelsen.
Stk. 3. Afgår en person, som omfattes af stk. 1, ved døden, tilkommer der de efterladte erstatning efter bestemmelsen i § 22, medmindre det er åbenbart, at der ikke kan være sammenhæng mellem dødsfaldet og frihedsberøvelsen eller tjenesten som nævnt i stk. 1.
