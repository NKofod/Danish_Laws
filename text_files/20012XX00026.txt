Skriftlig fremsættelse (13. december  

 2001) Udenrigsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 inspektioner, erklæringsafgivelse og kontrol i medfør af De  

 Forenede Nationers konvention om forbud mod kemiske våben.
(Lovforslag nr.
L 36).
 Kemivåbenkonventionen indeholder et kontrolsystem  

 for kemikalier, som har lovlige kommercielle anvendelser, men som  

 indebærer en risiko på grund af deres giftighed eller mulige  

 anvendelse til fremstilling af kemiske våben.
 Forslaget har til formål at skabe klare nationale  

 regler for begrænsningerne i adgangen til at overføre  

 sådanne kemikalier til og fra stater, som ikke har ratificeret  

 konventionen.
 Lovforslaget bemyndiger økonomi- og  

 erhvervsministeren til efter forhandling med udenrigsministeren at  

 fastsætte nærmere regler herfor.
 Bemyndigelsen gælder også fremtidige  

 begrænsninger, der måtte blive besluttet af de deltagende stater  

 i henhold til konventionen.
 Forslaget skønnes ikke at have økonomiske,  

 administrative, erhvervsøkonomiske eller miljømæssige  

 konsekvenser.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det høje Tings velvillige behandling.
