Bekendtgørelse om tilskud til etablering af byhaver beliggende i de store byer I medfør af tekstanmærkning nr. 103 ad 13.83.01 til § 13 på finansloven for finansåret 2022 fastsættes efter bemyndigelse:
Kapitel 1 Anvendelsesområde § 1. Bolig- og Planstyrelsen kan, inden for en ramme på 3,4 mio. kr. årligt i perioden 2022-2025, yde tilskud til etablering af byhaver i gårde og på tagterrasser beliggende i Københavns og Frederiksberg kommuner, Aarhus by, Odense by samt Aalborg by tilhørende andelsboligforeninger, ejerforeninger og private udlejningsejendomme.
 Stk. 2. Tilskud efter denne bekendtgørelse udgør statsstøtte i medfør af artikel 107, stk. 1, i Traktaten om Den Europæiske Unions funktionsmåde i det omfang, tilskuddet ydes til virksomheder og er omfattet af artikel 107, stk. 1. Tilskud ydes til andelsboligforeninger, ejerforeninger og private udlejere, der udøver økonomisk aktivitet i overensstemmelse med Europa-Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte (herefter de minimis-forordningen).
Kapitel 2 Tilskudsberettigede aktiviteter § 2. Tilskud efter § 1 kan ydes til følgende aktiviteter:
 1) Projektering af byhaven.
 2) Anskaffelse af materialer til etablering af byhaven, herunder plantekasser, planter, træer.
 3) Anlæg af byhaven, herunder lønudgifter.
 Stk. 2. Der kan ikke ydes tilskud til ovenstående aktiviteter, der igangsættes, inden der er meddelt tilsagn i henhold til denne bekendtgørelse.
Kapitel 3 Tilskuddets størrelse § 3. Der kan søges tilskud til projekter med udgifter til tilskudsberettigede aktiviteter, jf. § 2, på mellem 50.000 kr. og 500.000 kr.
Tilskuddet udgør 50 procent af udgifterne til de tilskudsberettige aktiviteter.
Kapitel 4 Ansøgning om tilskud § 4. Ansøgning skal indsendes elektronisk og ved anvendelse af det ansøgningsskema, som findes på Bolig- og Planstyrelsens hjemmeside.
 Stk. 2. Ansøgningen skal vedlægges:
 1) Budgetoverslag for projektforslag til etablering af byhaven.
2) Ansøgninger om tilskud fra andelsbolig- eller ejerforeninger skal ledsages af dokumentation for, at ansøger er tegningsberettiget for foreningen på ansøgningstidspunktet.
Såfremt flere er tegningsberettigede for foreningen, skal dokumentationen vedlægges fuldmagt, som bekræfter ansøgningens gyldighed, fra tegningsberettigede, der ikke medunderskriver ansøgningen.
 § 5. Bolig- og Planstyrelsen fastsætter en årlig frist for ansøgning om tilskud til etablering af byhaver.
Kapitel 5 Tilsagn om tilskud og påbegyndelsestilladelse § 6. Det er en betingelse for at opnå tilsagn om tilskud til etablering af byhaver, at byhaven er tilgængelig for alle ejendommens beboere.
 Stk. 2. Ejere af private udlejningsejendomme skal iagttage lejelovens regler om varsling og beregning af forbedringsforhøjelser som følge af etablering af byhaven, jf. § 15, stk. 2.
 Stk. 3. Friarealer, der er etableret og finansieret efter byfornyelseslovens § 39, kan ikke komme i betragtning til tilskud.
 Stk. 4. Senest 6 måneder efter meddelelse af tilsagn om tilskud skal følgende dokumentation være Bolig- og Planstyrelsen i hænde:
 1) Vedtægter og referat fra den generalforsamling, hvor der er opnået den fornødne tilslutning i henhold til vedtægterne fra andelshavere i andelsboligforeninger og ejere i ejerforeninger til etablering af byhaven, som omfattet af tilsagn.
2) Nødvendige tilladelser fra kommunen, såfremt sådanne tilladelser er påkrævet for gennemførsel af projektet.
Det pålægges ansøger at indhente sådanne tilladelser.
 3) Oplysninger om eventuel anden tildelt de minimis-støtte i de seneste tre regnskabsår.
 Stk. 5. Bolig- og Planstyrelsen kan forlænge fristen for fremsendelse af kommunens godkendelse, jf. stk. 4, nr. 2, hvis særlige forhold taler for det.
 § 7. Tilsagn om tilskud, jf. § 6, er betinget af, at tilskuddet ydes i overensstemmelse med de minimis-forordningen, herunder set i forhold til eventuel anden tildelt de minimis-støtte.
 Stk. 2. Tilsagn om tilskud til andelsboligforeninger, ejerforeninger og private udlejere, der udøver økonomisk aktivitet, er betinget af, at andelsboligforeningen, ejerforeningen eller private udlejere over de seneste tre regnskabsår, samlet set ikke modtager mere end, hvad der svarer til 200.000 EUR i de minimis-støtte.
 Stk. 3. Ved beregningen af modtaget de minimis-støtte, jf. stk. 2, indgår bl.a. forbindelser i overensstemmelse med definitionen af virksomheder i artikel 2, stk. 2, i de minimis-forordningen.
 § 8. Bolig- og Planstyrelsen behandler indkomne ansøgninger om tilskud til etablering af byhaver, jf. § 4 stk. 1, og ansøgningerne prioriteres efter følgende kriterier, som vægtes ligeligt:
 1) Jo større antal boliger der er i ansøgerejendommen, des højere prioriteres ansøgningen.
 2) Jo længere der er til den nærmeste offentligt tilgængelige grønne rekreative areal, des højere prioriteres ansøgningen.
 Stk. 2. Opnår to ansøgninger samme prioritet, jf. stk. 1, prioriteres den ansøgning med flest boliger.
 § 9. Ansøgninger, som ikke opfylder betingelserne for tilsagn om tilskud, eller som ikke kan imødekommes inden for den økonomiske ramme, jf. § 1, stk. 1, meddeles afslag.
 § 10. Etablering af byhaven må ikke påbegyndes før dokumentation for beboertilslutning jf. § 6, stk. 4 nr. 1, eventuel kommunal godkendelse jf. § 6, stk. 4, nr. 2, og oplysninger om eventuel anden tildelt de minimis-støtte i de seneste tre regnskabsår, jf. § 6, stk. 4, nr. 3, er fremsendt og godkendt med en påbegyndelsestilladelse af Bolig- og Planstyrelsen, jf. § 16, nr. 2.
 § 11. Tilskudsmodtager har 12 måneder fra meddelt påbegyndelsestilladelse til at gennemføre projektet, jf. § 10.
 Stk. 2. Der kan søges om fristforlængelse for gennemførelsen, hvis særlige forhold har forhindret etablering af byhaven inden for den fastsatte frist.
Kapitel 6 Regnskabsaflæggelse og udbetaling af tilskud § 12. Ansøgning om udbetaling af tilskud skal indsendes senest 3 måneder efter færdiggørelse af projektet jf. § 11, stk. 1, via den ansøgningsportal, som gøres tilgængelig på Bolig- og Planstyrelsens hjemmeside.
 Stk. 2. Bolig- og Planstyrelsen kan forlænge fristen for ansøgning om udbetaling af tilskud, jf. stk. 1, hvis særlige forhold taler for det.
 § 13. Ansøgning om udbetaling, jf. § 12, skal vedlægges følgende dokumentation:
 1) Et projektregnskab med oplysninger om størrelsen af de afholdte og betalte tilskudsberettigede udgifter.
 2) Regningsbilag og bilag med dokumentation for betalte tilskudsberettigede udgifter, jf. § 2, stk. 1.
 Stk. 2. Hvis tilskudsbeløbet udgør 250.000 kr., skal projektregnskabet revideres og påtegnes af en godkendt revisor.
 § 14. Regningsbilag, der anvendes som dokumentation for afholdte udgifter til etablering af byhaven i henhold til denne bekendtgørelse skal af den udførende virksomhed være påført oplysninger om følgende:
 1) Den udførende virksomheds CVR-nummer eller andet nationalt identifikationsnummer.
 2) Den bygningsejer og den adresse arbejdet vedrører.
 3) De materialer og produkter, der er indkøbt og det arbejde, der er udført i forhold til det tilskudsberettigede projekt.
 4) Start- og slutdato for udførelsen af arbejdet.
 Stk. 2. Indeholder et regningsbilag både tilskudsberettigede og ikke-tilskudsberettigede materialer, produkter eller arbejder, skal det klart fremgå, hvilke dele af regningen, der vedrører henholdsvis det tilskudsberettigede projekt og andre dele.
 § 15. Bolig- og Planstyrelsen udbetaler tilskud til etablering af byhaven som et engangsbeløb til ansøgeren.
 Stk. 2. Ved etablering af byhaven i udlejningsejendomme skal udlejer fratrække tilskuddet fra det beløb, som huslejen kan forhøjes med til dækning af forbedringsarbejder.
Kapitel 7 Bortfald af tilsagn og tilbagebetaling af tilskud § 16. Bolig- og Planstyrelsen kan beslutte, at tilsagn bortfalder i følgende tilfælde:
 1) Tilskudsmodtager har givet vildledende eller urigtige oplysninger eller fortiet oplysninger af betydning for ansøgningen om eller udbetaling af tilskud.
 2) Etablering af byhaven igangsættes før meddelt påbegyndelsestilladelse, jf. § 10.
 3) Aktiviteterne, der er afgivet tilsagn om tilskud til, gennemføres ikke i overensstemmelse med ansøgningen og det fremsendte tilsagn.
 4) Fristen for indsendelse af dokumentation for beboertilslutning jf. § 6, stk. 4 nr. 1, kommunal godkendelse jf. § 6 stk. 4 nr. 2 og oplysninger om eventuel anden tildelt de minimis-støtte i de seneste tre regnskabsår, jr. § 6 stk. 4 nr. 3 er overskredet.
 5) Ansøger har ikke inden 3 måneder efter projektets afslutning indsendt regnskab, jf. § 12.
 6) Øvrige betingelser for tilsagnet eller udbetaling af tilskud er ikke opfyldt.
 § 17. Hvis tilskuddet er udbetalt, kan det kræves tilbagebetalt i de i § 16 angivne tilfælde.
Stk. 2. Tilbagebetaling af tilskud skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende til den rente, der er fastsat i § 5 i lov om renter ved forsinket betaling m.v.
Den tillagte rente udgør dog mindst 50 kr.
Kapitel 8 Kontrol og oplysningsforpligtelser § 18. Bolig- og Planstyrelsen fører kontrol med, at tilsagnsmodtager overholder betingelserne for tilsagnet.
 Stk. 2. Bolig- og Planstyrelsen kan foretage stikprøvekontrol af ansøgninger, anmodninger om udbetalinger og afsluttede sager om tilskud.
 § 19. Enhver, der modtager tilskud efter denne bekendtgørelse, er forpligtet til efter anmodning fra Bolig- og Planstyrelsen at afgive enhver oplysning, der har betydning for styrelsens kontrol med, at de fastsatte vilkår overholdes.
 Stk. 2. Tilsagnsmodtager skal gøre styrelsen opmærksom på ændringer, der kan få betydning for tilsagn om tilskud eller udbetalingen af tilskud.
Kapitel 9 Klage § 20. Bolig- og Planstyrelsens afgørelser efter denne bekendtgørelse kan ikke indbringes for anden administrativ myndighed.
Kapitel 10 Ikrafttræden § 21. Bekendtgørelsen træder i kraft den 16. september 2022.
