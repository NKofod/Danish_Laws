To kommunalbestyrelsesmedlemmer blev idømt en bøde efter § 61 c i lov  

 om kommunernes styrelse for groft at have tilsidesat de pligter, der  

 påhvilede dem som medlemmer af teknisk udvalg.
De pågældende ansås for  

 valgbare efter en konkret vurdering af omstændighederne i forbindelse med  

 begåelsen af den strafbare handling.
(Fra Valgbarhedsnævnet (j.nr. 472/1993) til en kommunalbestyrelse) I skrivelse af 13. april 1993 har kommunalbestyrelsen i henhold til § 101,  

 stk. 4, i den kommunale valglov indberettet, at borgmester NN og  

 kommunalbestyrelsesmedlem XX ved Højesterets dom af 29. marts 1993 hver er  

 blevet idømt en bøde på 5.000 kr. med forvandlingsstraf af hæfte i 8 dage for  

 groft at have tilsidesat de pligter, der påhvilede dem som medlemmer af  

 kommunalbestyrelsens tekniske udvalg, jf. § 61 c i lov om kommunernes  

 styrelse, jf. lovbekendtgørelse nr. 483 af 21. juni 1991.
Det fremgår af sagen, at teknisk udvalg den 7. juni 1990 behandlede en  

 henvendelse fra en virksomhed, der ønskede at opføre nye bygninger på sin  

 ejendom.
Udvalget traf bl.a. beslutning om, at meddele dispensation fra  

 lokalplanens bestemmelser vedrørende byggefelt.
Den 11. juli 1990 meddelte kommunen den ansøgte byggetilladelse.
Om  

 forholdet til lokalplanen anføres i byggetilladelsen, at der er meddelt  

 dispensation fra lokalplanen til bebyggelse uden for byggefelt og mere end 33  

 % af grundarealet.
Planstyrelsen traf den 29. januar 1991 afgørelse om, at byggetilladelsen  

 af 11. juli 1990 var ulovlig og ugyldig, og at kommunalbestyrelsen ved  

 behandlingen af byggetilladelsen af 11. juli 1990 havde gjort sig skyldig i  

 forsætlig overtrædelse af lovgivningen.
Det var styrelsens opfattelse, at der  

 var tale om så vidtgående afvigelser fra lokalplanen, at disse kun kunne  

 foretages ved tilvejebringelse af en ny lokalplan.
 Den lokalplan, hvorfra der blev meddelt dispensation, blev tilvejebragt,  

 efter at kommunen havde meddelt tre ulovlige og ugyldige byggetilladelser til  

 den omhandlede virksomhed.
 Retten har fundet, at byggetilladelsen af 11. juli 1990 ikke kunne  

 meddeles som en dispensation i medfør af kommuneplanlovens § 47, stk. 3. NN,  

 der som medlem af kommunalbestyrelsen siden 1986 havde kendskab til  

 baggrunden for tilvejebringelsen af nævnte lokalplan, burde som formand for  

 teknisk udvalg have draget omsorg for, at udvalgets beslutningsgrundlag blev  

 væsentligt forbedret i stedet for at lade sig nøje med bygningsinspektørens  

 tilkendegivelse om, at en imødekommelse af ansøgningen ikke nødvendiggjorde  

 en ny lokalplan, men blot en dispensation i henhold til kommuneplanlovens §  

 47, stk. 3. Som følge heraf findes NN i relation til væsentlige interessers  

 varetagelse at have udvist en skødesløshed, der må karakteriseres som grov  

 tilsidesættelse af de pligter, der påhvilede ham som formand for teknisk  

 udvalg.
 XX, der som medlem af teknisk udvalg siden januar 1986 havde indgående  

 kendskab til baggrunden for tilvejebringelsen af nævnte lokalplan, burde  

 efter rettens opfattelse have krævet, at udvalgets beslutningsgrundlag blev  

 væsentligt forbedret, i stedet for at lade sig nøje med en oplysning fra  

 formanden om, at bygningsinspektøren over for formanden havde tilkendegivet,  

 at en imødekommelse af ansøgningen ikke nødvendiggjorde en ny lokalplan, men  

 blot en dispensation i henhold til kommuneplanlovens § 47, stk. 3. Også XX  

 findes derfor i relation til væsentlige interessers varetagelse at have  

 udvist en skødesløshed, der må karakteriseres som grov tilsidesættelse af de  

 pligter, der påhvilede ham som medlem af teknisk udvalg.
 Valgbarhedsnævnet skal bemærke, at nævnet som i tidligere sager om  

 overtrædelse af § 61 c i lov om kommunernes styrelse finder, at bedømmelsen  

 af fortsat valgbarhed også i sager af denne art må afhænge af et konkret skøn  

 over omstændighederne i forbindelse med begåelsen af den strafbare handling.
 Under hensyn til de konkrete omstændigheder i denne sag finder  

 Valgbarhedsnævnet, at den begåede handling - uanset de krav, der må stilles  

 til personer, der beklæder hverv som medlem af kommunale råd - ikke i  

 almindeligt omdømme gør de pågældende uværdige til at være medlem af  

 kommunale råd, jf. den kommunale valglovs § 4.
 De pågældende må derfor anses for valgbare.
