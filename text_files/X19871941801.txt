 Erstatningen til HIV-smittede blødere kan holdes uden for beregning af  

 kontanthjælp til de pågælende selv efter § 4 i Indenrigsministeriets  

 bekendtgørelse af 2. september 1987 og efter bistandslovens § 39, stk. 2. Ved  

 beregning af kontanthjælp til de efterladte kan der ses bort fra  

 erstatningerne, hvis betingelserne i § 39, stk. 1, 2. punktum, er opfyldt.  

 Tilsvarende gælder erstatninger for følgerne af LSD-behandling.
 MEDDELELSE OM AFGØRELSEN:
 Ifølge § 4 i Indenrigsministeriets bekendtgørelse af 2. september 1987  

 medfører en godtgørelse til en HIV-smittet bløder og afkastet af godtgørelsen  

 ikke reduktion i ydelser, som måtte tilkomme den pågældende efter  

 lovgivningen inden for Socialministeriets område.
 For så vidt angår kontanthjælp til den pågældende smittede bløder kan  

 samme resultat udledes af bistandslovens § 39, stk. 2, idet godtgørelsen må  

 betragtes som kompensation for varigt men.
 Da godtgørelsen ifølge Sundhedsministeriet er en personlig ydelse, kan den  

 del af en godtgørelse, der falder i arv til de efterladte, ikke henføres  

 under hverken § 4 i Indenrigsministeriets bekendtgørelse af 2. september 1987  

 eller bistandslovens § 39, stk. 2. Muligheden for helt eller delvis at se  

 bort fra godtgørelsen ved beregning af kontanthjælp til de efterladte  

 afhænger derfor af, om betingelserne i § 39, stk. 1, 2. punktum, er opfyldt.
Reglerne i såvel stk. 1 som stk. 2 i § 39 fører til samme resultat, nemlig  

 at kontanthjælpsansøgeren ikke skal henvise til først at bruge godtgørelsen,  

 men straks kan få kontanthjælp, som om godtgørelsen ikke eksisterede.
Der kan  

 efter Socialministeriets opfattelse ikke i § 39, stk. 1, 2. punktum,  

 indfortolkes en adgang for det sociale udvalg til at gribe ind i  

 kontanthjælpsmodtagerens adgang til at disponere over godtgørelsen.
 Efter Socialministeriets opfattelse må tilsvarende retningslinier gælde  

 for erstatninger efter lov nr. 219 af 23. april 1986 om erstatning for skader  

 ved LSD-behandling.
