Skriftlig fremsættelse (25. oktober 2006) Socialministeren  

  

 (Eva Kjer Hansen) :
 Herved tillader jeg mig for Folketinget at fremsætte:
Forslag til lov  

 om ændring af lov om social service, lov om  

 retssikkerhed og administration på det sociale område og lov om psykologer  

 m.v.  

 (Tilpasning af reglerne om tilsyn med løsningen af sociale opgaver til  

 kommunalreformen, samt regler om befordringsgodtgørelse i forbindelse med  

 specialrådgivning i VISO m.v.) (Lovforslag nr.
L 48).
Lovforslaget har til formål at tilpasse reglerne om ansvaret for  

 tilsyn med de sociale serviceydelser til opgavefordelingen ved  

 kommunalreformen.
Ansvaret for tilsynet tilrettelægges således, at borgerens  

 opholdskommune har ansvaret for tilsynet med den enkelte borger, medens  

 beliggenhedskommunen for det enkelte servicetilbud har ansvaret for at føre  

 det  

 generelle driftsorienterede tilsyn.
 Det foreslås endvidere, at kommunerne overtager amtskommunernes  

 opgaver med at føre tilsyn med personer, som i henhold til dom eller kendelse  

 skal undergives de sociale myndigheders tilsyn.
 Beskæftigelsesministeren får adgang til at fastsætte antallet af  

 beskikkede medlemmer af beskæftigelsesudvalget under Ankestyrelsen, som  

 deltager i ankemøderne »efter tur«.
 Det foreslås også, at VISO afholder udgifter til borgerens  

 transport og andre nødvendige rejseudgifter m.v. til VISOs eksperter i de  

 tilfælde, hvor borgeren selv henvender sig til VISO om specialrådgivning.
 Ud over forslagene om tilsyn og befordringsgodtgørelse m.v.,  

 indeholder forslaget nogle tekniske ændringer af lov om retssikkerhed og  

 administration på det sociale område og lov om psykologer mv.
 Med disse bemærkninger skal jeg indstille lovforslaget til  

 Folketingets velvillige behandling.
