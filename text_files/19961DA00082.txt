Nr BTB 82 Betænkning over Forslag til folketingsbeslutning om øget gennemskuelighed  

 af arbejdsløshedskassernes administrationsomkostninger   

 Nr B 82 1996-97, 1. samling Afgivet af Arbejdsmarkedsudvalget Afgivet: 19970507 Udvalget har behandlet beslutningsforslaget i nogle møder og har herunder stillet spørgsmål til arbejdsministeren, som denne har besvaret skriftligt.
 Endvidere har udvalget modtaget en skriftlig henvendelse fra Den  

 Kristelige Fagbevægelse.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Venstres, Det Konservative  

 Folkepartis, Socialistisk Folkepartis, Fremskridtspartiets og Enhedslistens  

 medlemmer af udvalget) beslutningsforslaget til vedtagelse med det  

 stillede ændringsforslag.
Et mindretal inden for flertallet (Socialistisk Folkepartis medlem af  

 udvalget) bemærker, at det er SF's opfattelse, at enhver forening,  

 organisation m.v. bør oplyse sine medlemmer bedst muligt om forholdene i  

 foreningen, organisationen m.v.
Det gælder også økonomiske forhold, herunder  

 om, hvad kontingentet anvendes til.
 Men det siger sig selv, at det er en del af foreningsfriheden, at  

 foreningen, organisationen m.v. via sit medlemsdemokrati selv må finde ud af,  

 hvordan denne oplysning skal foregå.
I det omfang der er tale om foreninger, organisationer m.v., der udfører  

 bestemte opgaver for staten og i den forbindelse har fået statsanerkendelse  

 eller modtager statstilskud, kan staten naturligvis stille bestemte krav om,  

 at forskellige oplysninger, herunder økonomiske oplysninger, skal  

 offentliggøres, f.eks. til medlemmerne.
Ud fra denne betragtning er SF  

 medforslagsstiller til ændringsforslaget, som indebærer, at kun  

 beslutningsforslagets 1. led med de til ændringsforslaget knyttede  

 bemærkninger vedtages.
 SF kan ikke støtte nr. 2, idet der her ville være tale om indgreb over for  

 foreninger, som hverken er statsanerkendte eller modtager statstilskud, og  

 hvis indre forhold efter SF's opfattelse er staten aldeles uvedkommende.
En række a-kasser offentliggør allerede i dag tydeligt, hvad  

 a-kassekontingentet bruges til, idet a-kassebidraget på  

 kontingentopkrævningen deles op i bidrag til arbejdsløshedsforsikring og  

 administrationsbidrag.
Andre a-kasser offentliggør det på anden vis over for  

 medlemmerne, f.eks. i et særligt brev eller via medlemsblad, mens andre ikke  

 oplyser noget herom.
På mange a-kassers kontingentopkrævninger står der alene  

 »a-kassebidrag«.
Det må efter SF's opfattelse være helt rimeligt,  

 at det beløb, som er bidrag til arbejdsløshedsforsikringen, dvs.  

 dagpengebidraget, oplyses eksplicit.
Da resten af a-kassebidraget er  

 administrationsbidrag, må det være logisk at oplyse, at dette er tilfældet,  

 og hvor stort dette beløb er.
I modsat fald skulle a-kassebidraget anføres med en tilføjelse om, at  

 heraf udgjorde dagpengebidraget et bestemt beløb, hvorefter medlemmet selv  

 kunne trække de to tal fra hinanden og få administrationsbidraget - en meget  

 snørklet måde at gengive tallene på.
Da a-kasserne ikke har noget at skjule,  

 og da medlemmerne må have krav på bedst mulig information, når der er tale om  

 en statsanerkendt forening, der modtager offentlige midler, bør tallene  

 direkte kunne aflæses på kontingentindbetalingen.
Af bemærkningerne til beslutningsforslaget må man få det indtryk, at  

 forslagsstillerne mener, at størrelsen af administrationsbidraget kan sige  

 noget om effektiviteten i a-kasserne.
Det er efter SF's opfattelse en  

 tvivlsom slutning, idet administrationsbidraget bl.a. påvirkes af, at man i  

 en a-kasse har mange arbejdsløse og mange, der skifter job m.v.
Uanset hvor meget man kan slutte ud af, at administrationsbidraget bliver  

 oplyst, finder SF det rigtigt, at medlemmerne får oplysninger herom.
Derved  

 undgår a-kasserne også noget af den kritik, som nogle af dem med urette  

 undertiden er udsat for.
Et andet mindretal inden for flertallet (Enhedslistens medlem af udvalget)  

 bemærker, at det vigtige ved dette forslag er, at det bliver gennemskueligt  

 for medlemmerne i en a-kasse, hvad bestanddelene i deres indbetaling består  

 af.
Det er derfor afgørende, at administrationsandelen og dermed  

 statsbidraget (der udgør langt den største del af det samlede kontingent)  

 fremgår af kontingentindbetalingskortet.
 Et mindretal (Socialdemokratiets, Det Radikale Venstres og  

 Centrum-Demokraternes medlemmer af udvalget) indstiller beslutningsforslaget  

 til forkastelse.
 ÆndringsforslagAf et flertal (V, KF, SF og FP), tiltrådt af et  

mindretal (EL):
 Til teksten 1) Nr. 2 udgår.
Bemærkninger Til nr. 1 Når nr. 2 udgår, betyder det, at pålægget indebærer, at det  

 kommer til at fremgå af kontingentopkrævningen, hvad det samlede kontingent  

 anvendes til, herunder hvad der betales i a-kassekontingent og i  

 administrationsomkostninger.
Jan Petersen (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Addi Andersen (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Tom Behnke (FP) Dansk Folkeparti havde ikke medlemmer i udvalget.
