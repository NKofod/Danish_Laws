Bekendtgørelse om midlertidig tilladelse til at kommunale sygeplejersker og sundhedsplejersker kan udøve udvalgte former for lægevirksomhed i forbindelse med håndtering af Coronavirussygdom 2019 (COVID-19) I medfør af § 28 i lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 731 af 8. juli 2019, fastsættes:
Kapitel 1 Formål § 1. Formålet med denne bekendtgørelse er at varetage udførelse af tests af mennesker for Coronavirussygdom 2019 (COVID-19).
Kapitel 2 Midlertidig tilladelse til at udøve lægevirksomhed til sygeplejersker og sundhedsplejersker ansat i kommunen § 2. Sygeplejersker og sundhedsplejersker ansat i kommunen kan meddeles midlertidig tilladelse til at udføre lægevirksomhed i form af udførelse af antigen-test og PCR-test af mennesker for coronavirussygdom 2019 (COVID-19) som led i ansættelsesforholdet.
§ 3. En sygeplejerske kan anvende medhjælp til udførelse af antigen-test og PCR-test.
Ved anvendelse af medhjælp skal sygeplejersken eller sundhedsplejersken ansat i kommunen sikre sig, at medhjælpen er tilstrækkelig kvalificeret til og instrueret i at kunne udføre opgaven forsvarligt.
 Stk. 2. Sygeplejersken eller sundhedsplejersken ansat i kommunen er forpligtet til i fornødent omfang at føre tilsyn med medhjælpere, der arbejder efter delegation fra sygeplejersken eller sundhedsplejersken.
Stk. 3. Kommunen har ansvaret for, at der foreligger instruks for en faglig forsvarlig tilrettelæggelse og udførelse af delegeret virksomhed i kommunens regi.
Er medhjælpen udvalgt af kommunen, er det kommunen, der skal sikre sig, at medhjælpen er tilstrækkeligt kvalificeret til og instrueret i at kunne udføre opgaven forsvarligt, lige som kommunen skal sikre, at der i fornødent omfang føres tilsyn med medhjælpens faglige virksomhed.
 § 4. Journalføringsbekendtgørelsens regler skal overholdes ved udførelsen af antigen-test og PCR-test af mennesker for coronavirussygdom 2019 (COVID-19), jf. bekendtgørelse nr. 1225 af 8. juni 2021 om autoriserede sundhedspersoners patientjournaler.
 Stk. 2. Det påhviler autoriserede sundhedspersoner, som benytter medhjælp ved udøvelsen af deres virksomhed at sikre, at behandling, der udføres af medhjælpen, bliver journalført.
Stk. 3. Journalen skal opbevares forsvarligt, og det skal sikres, at uvedkommende ikke har adgang til journalen.
Det påhviler kommunalbestyrelsen at sikre dette.
Kapitel 3 Ikrafttræden § 5. Bekendtgørelsen træder i kraft den 1. marts 2022.
 Stk. 2. Bekendtgørelsen ophæves den 8. april 2022.
