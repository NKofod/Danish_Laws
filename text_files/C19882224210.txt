Cirkulæreskrivelse om meddelelse om, at  

 uudnyttet klageadgang afskar medlemmet fra senere at rette indsigelse mod  

 rigtigheden af direktoratets afgørelse Kommentarer m.v.:
 Direktoratet fik ved retten i Nyborg medhold i, at et medlem, der efter at  

 have modtaget en afgørelse fra direktoratet med klagevejledning, ikke  

 senere, f.eks. under en retsag, kan rejse indsigelse imod afgørelsens  

 rigtighed.  

 Dommen blev ikke anket af medlemmet.
 Meddelelse om afgørelsen:
 Direktoratet traf den 28. januar 1985 afgørelse i  

 en sag, hvorefter medlemmet bl.a. skulle tilbagebetale modtagne dagpenge.  

 Medlemmet indbragte ikke direktoratets afgørelse for  

 ankenævnet.
 Under en retsag mod medlemmet, anlagt af  

 arbejdsløshedskassen for at få en dom for  

 tilbagebetalingsbeløbet, gjorde medlemmet indsigelse imod rigtigheden  

 af direktoratets afgørelse.
 Direktoratet indtrådte herefter i sagen i  

 medfør af retsplejelovens § 252 som part i sagen til støtte for  

 arbejdsløshedskassen (sagsøger), og nedlagde som principal  

 påstand, at sagsøgte (medlemmet) ved at undlade at udnytte sin  

 adgang til at indbringe direktoratets afgørelse for Ankenævnet  

 for Arbejdsløshedsforsikringen, havde accepteret afgørelsen og  

 afskåret sig fra at rejse indsigelser mod kravet om tilbagebetaling af  

 de med urette oppebårne dagpenge.
 Der blev navnlig henvist til, at ankenævnets  

 afgørelser efter retsplejelovens § 226 skal anlægges ved  

 landsretten, samt at det er umuligt at få en ensartet retspraksis  

 på området, hvis inkassation af tilbagebetalingbeløb ved  

 underretten kan mødes med indsigelser mod grundlaget.
 Retten udtalte herefter:
 "Da sagsøgte efter det oplyste ikke har benyttet  

 sin adgang til at indbringe den afgørelse, der den 28. januar 1985  

 blev truffet af Direktoratet for Arbejdsløshedsforsikringen, for  

 Ankenævnet for Arbejdsløshedsforsikringen, selvom han var  

 vejledt om muligheden for en sådan indbringelse samt fristen for en  

 eventuel klage, finder retten, at sagsøgte har accepteret  

 afgørelsen på en sådan måde, at han må  

 være afskåret fra senere at rejse indsigelse imod  

 afgørelsens rigtighed.
