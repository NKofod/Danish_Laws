Vedtægter for rejsegarantifonden Generelt § 1. Rejsegarantifonden er oprettet ved lov nr. 150 af 10. april 1979 og er nu reguleret ved lov nr. 315 af 14. maj 1997 med ændring ved lov nr. 164 af 15. marts 2000, lov nr. 207 af 29. marts 2004, lov nr. 513 af 17. juni 2008 og lov nr. 518 af 12. juni 2009.
 Stk. 2. Fonden er en privat selvejende institution med hjemsted i Rudersdal kommune.
Formål, registrering og garantistillelse § 2. Fonden har til formål at yde bistand til kunder, der har købt en rejseydelse hos en registreringspligtig rejseudbyder eller en formidler for en udenlandsk rejseudbyder.
Denne bistand ydes i overensstemmelse med rejsegarantifondslovens §§ 5, 5 a og 6.
 Stk. 2. Fonden har endvidere til formål at finansiere og sekretariatsbetjene et rejseankenævn, der oprettet og godkendt i henhold til lov om forbrugerklager.
 § 3. Fonden registrerer på grundlag af anmeldelser her i landet etablerede rejseudbydere og formidlere for udenlandske arrangører, der udbyder og/eller sælger rejseydelser, jf. lovens § 2, stk. 1.
 § 4. Forud for registrering skal fonden sikre, at der er stillet den påkrævede garanti, jf. lovens §§ 8, 14 og 19.
 Stk. 2. Garantien skal stilles således, at fonden efter påkrav umiddelbart kan få indbetalt garantibeløbet til dækning af krav, som fonden måtte få mod rejseudbydere eller formidleren for en udenlandsk rejseudbyder.
 Stk. 3. Hvis prisudviklingen eller udviklingen i fondens formue tilsiger det, skal bestyrelsen tage stilling til, om det skal indstilles til økonomi- og erhvervsministeren, at garantistillelsen skal forhøjes.
 Stk. 4. Slettes en rejseudbydere eller en formidler for en udenlandsk rejseudbyder fra registrering, skal fonden samtidig hermed underrette den pågældende herom og om konsekvenserne heraf.
 Stk. 5. Såfremt en rejseudbyder eller formidler for en udenlandsk rejseudbyder ikke ophører med at udbyde og/eller sælge rejseydelser, efter at der er sket slettelse fra fondens register, skal fonden tage de nødvendige retslige skridt for at bringe virksomheden til ophør.
Kapital § 5. Fondens formue fastsættes af fondens bestyrelse og godkendes af økonomi- og erhvervsministeren.
Stk. 2. Kunder, der har valgt at købe dækning i fonden på hhv. flytransport og billeje i udlandet skal erlægge et bidrag herfor til rejseudbyderen, som skal viderebetale bidraget til fonden til opbygning af formuen.
Bidragets størrelse skal være et fast beløb pr. kunde, som fastsættes af fondens bestyrelse og godkendes af økonomi- og erhvervsministeren.
Bestyrelsen kan ikke beslutte, at bidraget ikke skal betales.
Stk. 3. Såfremt udviklingen i fondens formue tilsiger det, kan der indføres et bidrag fra rejseudbydere af pakkerejser og formidlere for udenlandske rejseudbydere af pakkerejser til fondens formue.
Fondens bestyrelse fastsætter bidragets størrelse, således at det udgør et fast beløb pr. deltager i en pakkerejse.
Beløbet godkendes af økonomi- og erhvervsministeren.
Stk. 4. Fondens midler skal placeres til bedst mulig forrentning enten som kontant indskud i et pengeinstitut eller investeres i børsnoterede stats- eller realkreditobligationer eller i obligationer udstedt af et andet af Finanstilsynet godkendt obligationsudstedende institut.
Ved investering i obligationer tilstræbes en forsigtig risikoprofil og obligationer med en relativ god likviditet.
Der kan kun vælges obligationer i DKK.
 Stk. 5. Ved placeringen af fondens midler skal bestyrelsen påse, at midlerne skal være sikkert anbragt og til enhver tid i tilstrækkeligt omfang kunne gøres likvide og være til rådighed for opfyldelsen af fondens formål.
 Stk. 6. Bestyrelsen kan indgå en Portefolio Management aftale om investering af fondens midler under forudsætning af disse vedtægters overholdelse.
Stk. 7. Hvis fondens midler ikke er tilstrækkelige til at opfylde fondens forpligtelser, skal bestyrelsen tage stilling til, om fonden skal optage lån.
Bestyrelsen kan anmode økonomi- og erhvervsministeren om at søge Folketingets Finansudvalg om tilladelse til, at der for et sådant lån stilles statsgaranti.
 § 6. Når fonden har ydet kunder godtgørelse, hjemtransport eller anden bistand, skal fonden søge de herved afholdte udgifter dækket hos den eller de, der efter rejsegarantifondslovens § 7 hæfter for udgifterne.
 § 7. Registrerede rejseudbydere og formidlere for udenlandske rejseudbydere skal betale et administrationsbidrag til fonden til finansiering af fondens og ankenævnets driftsudgifter.
 Stk. 2. Bidragets størrelse fastsættes årligt af fondens bestyrelse og godkendes af økonomi- og erhvervsministeren.
 Ledelse, tegningsregel m.v.
§ 8. Fondens bestyrelse består af en formand og 6 medlemmer, der udnævnes for 3 år af gangen af økonomi- og erhvervsministeren.
Af de 6 medlemmer repræsenterer 3 de i fonden registrerede og 3 kunderne.
Stk. 2. Bestyrelsen træffer ved en forretningsorden nærmere bestemmelser om udførelsen af sit hverv.
Forretningsordenen skal godkendes af økonomi- og erhvervsministeren.
 Stk. 3. Bestyrelsen og formandens stedfortræder vederlægges efter Finansministeriets cirkulære om særskilt vederlag m.v.
 § 9. Bestyrelsen udgør fondens øverste ledelse og påser, at rejsegarantifondsloven og disse vedtægter overholdes.
 Stk. 2. Bestyrelsen er ansvarlig for fondens drift, herunder fondens økonomi.
Stk. 3. Bestyrelsen er ligeledes ansvarlig for, at sekretariatsbetjeningen af ankenævnet er effektiv.
Fondens bestyrelse indgår til det formål en aftale med ankenævnet om sekretariatsbetjeningen af nævnet, herunder om de ressourcer, der stilles til rådighed for nævnet.
§ 10. Bestyrelsen er beslutningsdygtig, når formanden eller dennes stedfortræder og mindst fire medlemmer af bestyrelsen repræsenterende såvel forbruger- som erhvervsinteresser er til stede.
Er et bestyrelsesmedlem, der repræsenterer forbruger- eller erhvervsinteresser forhindret i at deltage i et møde, overgår dette medlems stemme til et tilstedeværende bestyrelsesmedlem, der repræsenterer henholdsvis forbruger- eller erhvervsinteresser.
Stk. 2. Bestyrelsen træffer beslutning ved almindelig stemmeflerhed.
I tilfælde af stemmelighed er formandens stemme udslagsgivende. Ændring af disse vedtægter og bestyrelsens forretningsorden kan dog kun ske ved enstemmighed.
 Stk. 3. Der skal udarbejdes referat af bestyrelsens møder.
 § 11. Bestyrelsen ansætter fondens sekretariatspersonale og fastsætter dettes arbejdsopgaver samt ansættelsesvilkår i overensstemmelse med statens almindelige regler.
 Stk. 2. Bestyrelsen kan indgå aftaler med henblik på at sikre, at den fornødne medhjælp vil være til rådighed for sekretariatet til løsning af fondens opgaver.
§ 12. Fonden tegnes af bestyrelsens formand i forening med enten direktøren, lederen af tilsynsafdelingen eller lederen af sekretariatet.
I formandens fravær tegnes fonden af formandens stedfortræder i forening med enten direktøren, lederen af tilsynsafdelingen eller lederen af sekretariatet.
 Stk. 2. Den samlede bestyrelse kan meddele prokura.
 § 13. Ingen må deltage i behandlingen af en sag eller modtage oplysninger, der beror i sekretariatet, når:
1) den pågældende selv har en særlig personlig eller økonomisk interesse heri eller er repræsentant for nogen, der har en sådan interesse, 2) den pågældendes ægtefælle, beslægtet eller besvogret i op- eller nedstigende linie eller i sidelinien så nær som søskendebørn eller andre nærtstående har en særlig personlig eller økonomisk interesse i sagens udfald, eller er repræsentant for nogen, der har en sådan interesse, 3) der i øvrigt foreligger omstændigheder, som er egnede til at vække tvivl om den pågældendes fuldstændige upartiskhed.
Stk. 2. Den, for hvis vedkommende nogle af de i stk. 1 nævnte forhold foreligger, skal omgående underrette de øvrige bestyrelsesmedlemmer herom.
Bestyrelsen afgør selv, om et medlem kan deltage i en sagsbehandling som følge af bestemmelsen i stk. 1.
 § 14. Personer, der som led i fondens arbejde får kendskab til oplysninger indhentet i medfør af lovens § 12a og § 13, har tavshedspligt om disse oplysninger, jf. lovens § 13a.
 Stk. 2. Tilsidesættelse af tavshedspligten straffes med bøde eller fængsel i indtil fire måneder, jf. lovens § 25 stk. 2.
Regnskab og revision § 15. Fondens regnskabsår følger kalenderåret.
 Stk. 2. Bestyrelsen afgiver inden 6 måneder efter et kalenderårs udløb en af Rigsrevisionen revideret årsrapport for det forløbne år til økonomi- og erhvervsministeren.
 Ophør, godkendelse m.v.
 § 16. I tilfælde af fondens ophør træffer økonomi- og erhvervsministeren efter aftale med finansministeren og efter indstilling fra fondens bestyrelse beslutning om anvendelse af fondens formue i overensstemmelse med fondens formål.
 § 17. Vedtægterne træder i kraft, når de er godkendt af økonomi- og erhvervsministeren.
Holte, den 9. marts 2010 Bestyrelsen for rejsegarantifonden:
