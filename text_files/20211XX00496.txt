Skriftlig fremsættelse (9. februar 2022) Skatteministeren (Jeppe Bruus):
 Herved tillader jeg mig for Folketinget at fremsætte:
Forslag til lov om ændring af ligningsloven (Afskaffelse af fradragsret for håndværksydelser efter boligjobordningen) (Lovforslag nr.
L 121) Med aftalen om finansloven for 2022 er regeringen (Socialdemokratiet), Socialistisk Folkeparti, Radikale Venstre, Enhedslisten, Alternativet og Kristendemokraterne bl.a. enige om en permanent afskaffelse af håndværksdelen i boligjobordningen.
 Aftalen om finansloven for 2022 prioriterer kernevelfærd og bidrager samtidig til en stramning af finanspolitikken i 2022 bl.a. ved at afskaffe håndværkerfradraget.
 Det følger af aftalen, at afskaffelsen skal træde i kraft med virkning fra 1. april 2022. Afskaffelsen af håndværksdelen skal ses i sammenhæng med den aktuelle situation med høj efterspørgsel efter håndværkere.
 Med dette lovforslag foreslås den del af aftalen om finansloven for 2022, der vedrører boligjobordningen, udmøntet, ved som aftalt at afskaffe fradragsret for håndværksydelser efter boligjobordningen med virkning fra den 1. april 2022.
Ikrafttrædelsestidspunktet fraviger regeringens målsætning om, at erhvervsrettet lovgivning skal træde i kraft enten den 1. januar eller den 1. juli.
Det foreslåede ikrafttrædelsestidspunkt følger af aftalen om finansloven for 2022. Med det foreslåede ikrafttrædelsestidspunkt sikres det, at loven træder i kraft hurtigst muligt, og at de systemmæssige ændringer kan iværksættes hurtigst muligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
