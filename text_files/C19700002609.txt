 (Til Københavns magistrat, samtlige politimestre og de interesserede  

 organisationer).
 På dertil given foranledning skal man henlede opmærksomheden på, at  

 handelsministeriet ved afgørelsen af, om der til handel (optagelse af  

 bestillinger) på købestævner og udstillinger bør dispenseres fra næringsloven  

 og lukkeloven, fremover i almindelighed vil lægge afgørende vægt på, om den  

 pågældende udstilling har et egentligt udstillingspræg og er båret af en  

 idee.
 Man har herved tilsigtet at definere udstillingsbegrebet i næringslovens  

 og lukkelovens forstand som sådanne udstillinger, hvor der vises nye  

 produkter på områder med teknisk udvikling eller modemæssige svingninger.
 Også på områder, hvor dette ikke måtte være tilfældet, finder man at måtte  

 anerkende, at der foreligger en udstilling i den ovenfor angivne forstand,  

 hvis udstillingen er båret af en idee, f.eks. derigennem at man søger at vise  

 et samlet udbud af varer, der dækker et vist fællesbehov, og som normalt  

 forhandles som en del af i øvrigt forskelligartede forretningers vareudvalg,  

 f.eks. en udstilling »Hus og Have« eller »Friluftsliv«.
Uden for udstillingsbegrebet falder derimod salgsarrangementer, der alene  

 har til formål at øge salget af de varer, som udstillerne forhandler i deres  

 butikker.
En udstilling af denne art, hvor udstillingslokalet i virkeligheden  

 kan være en række camouflerede butikker, er ikke båret af nogen idee, og der  

 knytter sig ikke de særlige erhvervsmæssige og forbrugermæssige interesser  

 til udstillingens afholdelse, som kan begrunde en dispensation fra  

 næringsloven og lukkeloven.
Når der gives tilladelse til handel på udstillinger, er det almindeligvis  

 således, at der kun kan optages bestillinger på de udstillede varer.  

 Endvidere vil bestillinger fra detailkunder kun kunne optages, hvis  

 udstillerens virksomhed sædvanligt omfatter salg af varer af den pågældende  

 art, og da alene til varens sædvanlige detailpris.
Afholdes udstillingen i  

 lokaler, der hører til restauranter og hoteller, der har ret til at servere  

 stærke drikke, henvises udstillingen til at foregå i særskilte fra de  

 almindelige beværtningslokaler afspærrede lokaler, i hvilke der ikke under  

 udstillingen må finde beværtning sted, jfr. beværterlovens § 11.
I almindelighed gives der ikke tilladelse til, at der på en udstilling kan  

 foregå salg med direkte overlevering af varer.
Sådan dispensation kan dog  

 forventes givet til direkte salg af vareprøver af nærings- og nydelsesmidler  

 til en pris af højst 15,- kr. pr. stk., men alene under forudsætning af, at  

 vareprøverne er færdigemballeret udenfor udstillingen, og at salget sker til  

 varens sædvanlige detailpris.
Derudover kan der forventes dispenseret i  

 tilfælde, hvor der er tale om internationale udstillinger, d.v.s.  

 udstillinger, hvori deltager udstillere fra en række lande, eller som er  

 arrangeret af en international sammenslutning, eller hvor der er tale om  

 officielle udstillinger af produkter fra et enkelt fremmed land, jfr. f.eks.  

 den tidligere afholdte »Britiske Udstilling«.
Ansøgninger om dispensation fra næringslov og lukkelov til handel på  

 købestævner eller udstillinger fremsendes ofte til handelsministeriet gennem  

 Erhvervenes Udstillingsudvalg, hvori alle de interesserede  

 erhvervsorganisationer er repræsenteret.
Fremkommer ansøgningen imidlertid  

 ikke på denne måde, bør den indgives til handelsministeriet 2 måneder før  

 udstillingens afholdelse, da det, forinden afgørelse træffes, dels ofte er  

 nødvendigt at indhente supplerende oplysninger om udstillingen, dels er  

 foreskrevet i lukkeloven, at de interesserede erhvervsorganisationer skal  

 have lejlighed til at udtale sig.
 Handelsministeriet, den 2. marts 1970.
 Knud Thomsen.
 /Jens Selmer.
