Erstatningsansvarslovens § 26 a  godtgørelse til efterladte, nævnets j.nr. 08-520-11683 N.j.nr. 08-520-11683 Et ægtepar sad en aften og så TV i hver sin stue.
Hustruen hørte ægtefællen tale ude i entreen. Ægtefællen råbte, at hun skulle ringe efter politiet, hvilket ikke lykkedes, idet hun blev overfaldet i køkkenet af 2 gerningsmænd.
Hun fik gaffatape rundt om håndled, ankler og mund.
Der opstod angiveligt slagsmål mellem ægtefællen og gerningsmændene.
Gerningsmændene krævede penge og nøgle til pengeskabet. Ægtefællen blev ligeledes viklet ind i gaffatape omkring anklerne, håndleddene og over munden.
Kort efter forlod gerningsmændene stedet.
I mellemtiden var ægtefællen blevet stille.
Hustruen fik ringet til sin stedsøn, der sammen med naboen kom tililende.
De fandt ægtefællen liggende livløs.
Politi og ambulance blev rekvireret, som forgæves forsøgte at genoplive manden.
Dødsårsagen blev antaget at være kvælning ved kværkning, eventuelt i kombination med kvælning ved ydre spærring. 5 mænd blev sigtet for røveriet.
På grund af bevisets stilling i sagen opgav statsadvokaten at rejse tiltale mod de sigtede.
Erstatningsnævnet tilkendte bl.a. hustruen 75.000 kr. i godtgørelse efter § 26 a.
Nævnet fastsatte godtgørelsen efter § 26 a under henvisning til forarbejderne til bestemmelsen, hvoraf det fremgår, at godtgørelsen som udgangspunkt udgør 100.000 kr. ved forsætligt drab, men fastsættes til et mindre beløb, hvis dødsfaldet er forvoldt ved grov uagtsomhed.
