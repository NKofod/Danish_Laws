Der meddeltes afslag på ansøgning om ophævelse af landbrugspligten på  

 en skovlod af areal ca. 1,6 ha, som var et retableret tidligere  

 grusgravsareal.
Afgørelsen var begrundet med den restriktive praksis selv med  

 hensyn til arealer med ringe landbrugsmæssig værdi.
 De har i skrivelse af 19. april 1990 (Deres j.nr. 20995-001/EVJ) på vegne  

 Deres klient Henning Christoffersen påklaget den af Jordbrugsdirektoratet i  

 skrivelse af 26. marts 1990 trufne afgørelse, hvorved der meddeltes afslag på  

 ansøgning om tilladelse til ophævelse af landbrugspligten på den 1,6 ha store  

 parcel III, der er en del af matr. nr.  4a  Andebølle By, Vissenbjerg af  

 areal i alt ca. 27,9 ha.
 Det fremgår af sagen, at parcel III er et retableret  

 grusindvindingsområde, som er godkendt til beplantning.
 Det er videre oplyst, at Fyns amts udvalg for teknik og miljø har godkendt  

 udstykningen.
 Jordbrugsdirektoratet tillod udstykning af en parcel på 2215 m2 til  

 opførelse af et enfamiliehus, men afviste at ophæve landbrugspligten på den  

 tilstødende parcel III i medfør landbrugslovens § 4, stk. 1, nr. 3,  

 (Landbrugsministeriets lovbekendtgørelse nr. 504 af 17. juli 1989) med den  

 begrundelse, at der selv for arealer med ringe landbrugsmæssig værdi er en  

 restriktiv praksis med hensyn til ophævelsen af landbrugspligten på arealer i  

 landzone.
De anfører i Deres klageskrivelse, at Jordbrugsdirektoratets afgørelse må  

 være ugyldig, da begrundelsen ikke kan retfærdiggøre det meddelte afslag.
De  

 henviser til, at der ikke er risiko for, at parcellen afhændes til private  

 rekreative formål, da tilladelsen fra Fyns amt som zonelovsmyndighed er  

 betinget af, at arealet ved førstkommende ejerskifte afhændes til  

 sammenlægning med en landbrugsejendom.
De anfører videre, at der hos Deres klient er skabt berettiget forventning  

 om en udstykningstilladelse på baggrund af Fyns amts og medlem af  

 Jordlovsudvalget Paul Lohmanns positive forhåndstilkendegivelser, hvorfor det  

 vil være urimeligt at give afslag.
Det understøtter De yderligere med, at  

 Deres klient har afhændet landbrugsejendommen uden grusgravsparcellen i  

 tillid til de afgivne forhåndsudtalelser.
Endelig referer De til to tidligere afgørelser, idet De gør gældende, at  

 Jordbrugsdirektoratets afgørelse fraviger gældende praksis til skade for  

 Deres klient.
Det drejer sig om Jordbrugsdirektoratets sager j.nr. 322-85-135  

 og 322-10-1393. Afgørelserne er truffet af den da kompetente myndighed,  

 Matrikeldirektoratet.
Jordbrugsdirektoratet har ved oversendelsen af Deres klageskrivelse til  

 ministeriet udtalt, at der i den fremsendte klageskrivelse efter  

 Jordbrugsdirektoratets opfattelse ikke er fremført nye oplysninger, der kan  

 begrunde en ændret afgørelse.
Det indstilles derfor, at afgørelsen af 26.  

 marts 1990 fastholdes.
 Landbrugsministeriet finder, at der ikke er grundlag for at kritisere  

 Jordbrugsdirektoratets afgørelse, der er i overensstemmelse med  

 landbrugsloven og de for lovens administration gældende retningslinier.
Der henvises til Landbrugsministeriets cirkulære nr. 38 af 8. marts 1990  

 om lov om landbrugsejendomme, § 6, stk. 2, nr. 1, hvor det understreges, at  

 praksis vedrørende ophævelse af landbrugspligten efter lovens § 4, stk. 1,  

 nr. 3, skal være restriktiv.
Ifølge cirkulærets § 9 kan landbrugspligten  

 normalt ikke tillades ophævet på arealer, der påtænkes anvendt til private  

 rekreative formål.
Det nævnte cirkulære viderefører således de hidtil  

 gældende retningslinier på området jf.
Landbrugsministeriets tidligere  

 gældende cirkulære nr. 54 af 19. marts 1987, hvor især henvises til pkt.  

 6.4.5.
 Med hensyn til skovarealer bestemmes det i lovens § 4, stk. 2, at der skal  

 være tale om skovarealer over 35 ha, der er pålagt fredskovspligt, før  

 landbrugspligten kan ophæves.
 Der ses i Henning Christoffersens tilfælde ikke at foreligge særlige  

 omstændigheder, der kan begrunde en dispensation fra ovennævnte praksis.
 Med hensyn til Matrikeldirektoratets to afgørelser, der tillod udstykning  

 af mindre skovlodder, bemærkes:
 I Jordbrugsdirektoratets j.nr. 322-10-1393 (Matrikeldirektoratets  

 afgørelse af 10.5.1983) er der tale om, at skovlodden efter udstykningen  

 forbliver under restejendommen med det hidtidige bygningssæt, hvilket er en  

 mulighed for landmanden for langsom afvikling, som loven i dag tillader.
 I Jordbrugsdirektoratets j.nr. 322-85-135 (Matrikeldirektoratets afgørelse  

 af 1.7.1985) er der tale om ophævelse af landbrugspligten på en skovlod på  

 ca. 1,16 ha i forbindelse med salg af restejendommen.
Ansøgningen har således skullet behandles efter samme retningslinier som  

 den nu foreliggende ansøgning.
Der er formentlig ved afgørelsen lagt vægt på,  

 at skovlodden indgår i en større fredskovspligtig skov, hvorfor betingelsen  

 om afhændelse til sammenlægning med en landbrugsejendom ved førstkommende  

 ejerskifte måtte forventes at kunne opfyldes uden vanskeligheder.
Endvidere  

 kan der være taget hensyn til ejerens lange ejertid (siden 1958).  

 Landbrugsministeriet har ikke grundlag for at foretage en fornyet vurdering  

 af, hvorvidt der i den pågældende sag har foreligget sådanne ganske særlige  

 forhold, som efter praksis begrunder enkeltstående tilladelser.
 Landbrugsministeriet stadfæster herved Jordbrugsdirektoratets afgørelse,  

 således at der tillades udstykning fra matr. nr.  4a  Andebølle  

 By, Vissenbjerg af den 2215 m2 store parcel til helårsbebyggelse, mens  

 udstykning af den 1,6 ha store grusgravsparcel ikke kan tillades.
 P.M.V.
 e.b.
