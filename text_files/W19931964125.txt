Koncerner - Sambeskatning med tilkøbte koncerner Sagens omstændigheder var følgende:
 Skuffeselskabet M A/S, som nyligt havde erhvervet aktierne i to selskaber  

 D A/S og D1 A/S, der hver især var moderselskab i en sambeskattet  

 koncern, påtænkte at lade sig sambeskatte med disse  

 koncerner.
 De til D A/S og D1 A/S knyttede datterselskaber var med få  

 undtagelser sambeskattet med moderselskabet.
 Selskabernes regnskabsår var 1/7-30/6.
 Den kommunale skattemyndighed udtalte bl.a., at D A/S-koncernen og D1  

 A/S-koncernen udgjorde to selvstændige særskilt sambeskattede  

 koncerner.
 Etablering af sambeskatning med koncernens nye fælles moderselskab M  

 A/S indebar efter kommunens opfattelse, at der for de eksisterende  

 sambeskatninger i de to koncerner, nu subkoncerner, ikke ville ske et  

 egentligt ophør, idet de eksisterende sambeskatninger fortsatte i  

 (inkorporeres i) den nye sambeskatning med M A/S som moderselskab.
 Kommunen udtalte endvidere bl.a., at denne forståelse førte  

 til, at der i forbindelse med sambeskatningen med det nye fælles  

 moderselskab ikke ansås at foreligge etablering af sambeskatning med et  

 udenlandsk datterselskab som omhandlet i sambeskatningsvilkår 2.10.,  

 idet etablering af sambeskatning med de to subkoncerners udenlandske  

 datterselskaber allerede var sket på tidspunktet for disse selskabers  

 indtræden i de eksisterende sambeskatninger.
 På denne baggrund var det kommunens opfattelse, at der ikke skulle  

 fastsættes nye indgangsværdier for afskrivningsberettigede  

 aktiver i de udenlandske datterselskaber.
Ligningsrådet bemærkede indledningsvis, at  

 spørgsmålet om, hvorvidt betingelserne for at de omhandlede  

 selskaber ville kunne sambeskattes, afgøres af den stedlige  

 skattemyndighed, jf.
TS-sambeskatningscirkulære.
Ligningsrådet  

 måtte derfor forstå spørgsmålet således, at  

 det blev lagt til grund for besvarelsen, at selskaberne anses for berettiget  

 til sambeskatning, og at det stillede spørgsmål i øvrigt  

 anses som et ligningsmæssigt spørgsmål med klageadgang i  

 sædvanlig instansfølge.
 Ligningsrådet var herefter enig med den stedlige skattemyndighed i,  

 at M A/S' køb og efterfølgende sambeskatning med D  

 A/S-koncernen og D1 A/S-koncernen alene bevirkede en udvidelse af  

 sambeskatningskredsen, således at der i forlængelse af den  

 hidtidige sambeskatning af de to sambeskatningsenheder, henholdsvis D  

 A/S-koncernen og D1 A/S-koncernen, under en ny ejerstruktur, blev etableret  

 en ny sambeskatningsenhed, hvori de tidligere sambeskatningsenheder ville  

 fortsætte med at være sambeskattet.
 Efter Ligningsrådets opfattelse betød det, at der ikke var  

 grundlag for at opgøre indgangsværdier på ny efter  

 sambeskatningsvilkår 2.10 for D A/S-koncernens og D1 A/S-koncernens  

 udenlandske datterselskaber, idet sambeskatningen af de nævnte  

 koncerner ikke blev bragt til ophør.
 Ligningsrådet fandt anledning til at bemærke uden for den  

 bindende forhåndsbesked, at de ændrede ejerforhold til D A/S og  

 D1 A/S havde betydning i relation til sambeskatningsvilkår 2.4 om  

 underskud, idet eventuelle underskud i D A/S-koncernen og D1 A/S-koncernen  

 fra årene forud for den eventuelle sambeskatning med M A/S alene kunne  

 bringes til fradrag i medfør af ligningslovens § 15 i overskud  

 indtjent inden for de selskaber, der var omfattet af den tidligere  

 sambeskatning.
