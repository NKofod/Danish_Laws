Nr BTL 97 Betænkning over Forslag til lov om ændring af lov om anlæg af fast  

 forbindelse over Storebælt   

 Nr L 97 1996-97, 1. samling Afgivet af Trafikudvalget Afgivet: 19961212 Udvalget har behandlet lovforslaget i nogle møder og har herunder stillet spørgsmål til trafikministeren, som denne har besvaret skriftligt.
 Endvidere har udvalget modtaget en skriftlig og en mundtlig henvendelse  

 fra Turistvognmændenes Landsforening.
 Der er af trafikministeren stillet ændringsforslag, hvorom henvises til de  

 ledsagende bemærkninger.
Trafikministeren har tilkendegivet over for udvalget, at der på baggrund  

 af de synspunkter, der er fremkommet fra forskellig side om takstsystemet for  

 busser vil blive nedsat et hurtigtarbejdende udvalg under ledelse af  

 Trafikministeriet og med deltagelse af Turistvognmændenes Landsforening,  

 Landsforeningen Danmarks Bilruter og A/S Storebæltsforbindelsen.
Udvalget vil  

 få til opgave at udarbejde forslag til eventuel justering af takstsystemet  

 for busser, således at det sikres, at bustransporten opnår samme (20 pct.)  

 takstnedsættelse som personbiler og lastbiler.
Resultatet af udvalgets  

 arbejde drøftes med forligspartierne, hvorefter der vil blive taget stilling  

 til, om der skal foretages ændringer i takstniveauet for busser.
Der vil på et senere tidspunkt fra A/S Storebæltsforbindelsen fremkomme et  

 oplæg til en samlet takst- og rabatstruktur, jf. bemærkningerne til  

 lovforslaget.
I dette oplæg vil også indgå forslag til pendlerrabatter for  

 buspassagerer for at sikre, at der skabes mulighed for bedre integration af  

 befolkningerne omkring Storebælt.
Også dette oplæg vil blive drøftet mellem  

 forligspartierne.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse med det af trafikministeren stillede ændringsforslag.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling og vil ikke  

 stemme for det af trafikministeren stillede ændringsforslag.
Takstnedsættelsen på 20 pct. for brugen af Storebæltsbroen får  

 færgerederierne til at køre skytset frem og til at tale om politisk løftebrud  

 fra regeringens, Venstres og Det Konservative Folkepartis side.
Den  

 nedsættelse vil givet få flere færgerederier til at dreje nøglen om og stoppe  

 sejladsen.
Det ser lige så slemt ud for DSB Gods.
Med takstnedsættelsen for lastbiler  

 på broen bliver det en næsten umulig opgave at få overskud på DSB Gods'  

 planer om den såkaldte »rullende landevej«.
I dag transporteres der godsmængder på jernbane over Storebælt svarende  

 til 1.200 ekstra lastbiler på de danske landeveje i døgnet, såfremt disse  

 alle lastes med maksimumvægt.
Det svarer i praksis til minimum 3.000  

 lastbiler.
 Ideen var, at der skulle være flere daglige afgange fra henholdsvis Taulov  

 og Høje Tåstrup med containere og veksellad på togskinner for at leve op til  

 politikernes krav i trafikplan 2005 om at få mere gods over på skinnerne og  

 dermed væk fra landevejene.
 Debatten i Folketinget under 1. behandling af lovforslaget viste klart, at  

 især de borgerlige partier, der står bag forliget om takstnedsættelserne på  

 Storebæltsforbindelsen, er komplet ligeglade med, om DSB Gods overlever  

 overhovedet, og partiernes ordførere vil givet blive gjort til æresmedlemmer  

 inden for vognmandsforeningen på dennes næste generalforsamling.
 Det samme kan siges om de borgerliges holdning til færgeoverfarternes  

 overlevelsesmuligheder.
Molslinien f.eks. har bestilt helt nye færger for 1,2 mia. kr., færger,  

 der er bygget på danske værfter.
Molsliniens katamaranfærger er blevet  

 videreudviklet med henblik på en kraftig reduktion af støj og hækbølger,  

 ligesom udledningen fra maskinerne er reduceret, fordi der er tale om  

 gasturbiner.
Udviklingen af disse katamaraner kan komme til at betyde  

 overlevelse for Danyard Værft.
Takstreduktionen på Storebæltsbroen har allerede resulteret i det første  

 stop for færgeruter, nemlig ruten mellem Kalundborg og Juelsminde.
Endvidere  

 har DSB meddelt, at Asks og Urds dage som godsfærger på  

 Kalundborg-Århus-ruten er talte.
Det er endnu uvist, om Cat-Link kan  

 overleve.
 Det politiske løftebrud ligger i, at det blev lovet som en del af  

 broforliget for 10 år siden, at broen skulle være brugerfinansieret, og at  

 brotaksten skulle være lig med taksten for en færgebillet, og det troede  

 rederierne naturligvis på.
 Samtidig står der i loven, at A/S Storebæltsforbindelsen skal støtte  

 økonomisk, hvis Spodsbjerg-Tårs-ruten og mindst en af Kattegatruterne ikke  

 kan klare sig i konkurrencen.
Det vil sige, at en 20 pct. reduktion i prisen over Storebæltsbroen vil  

 medføre en tilsvarende reduktion hos Molslinien, og hvis Molslinien så  

 alligevel ikke kan klare sig økonomisk, skal Molslinien altså støttes af A/S  

 Storebæltsforbindelsen.
Det kan man da kalde Ebberød Bank.
 Ganske vist har man nu skrevet i loven, at hvis klausulen om  

 underskudsdækningen skal i brug, skal sejladsen i licitation, men man har  

 tilsyneladende helt overset, at eksempelvis Molslinien selv ejer sit  

 havneanlæg på Sjællands Odde, og man vil vel ikke gå så langt, at man vil  

 fratage rederiet dets ejendom.
Dette ville være en tilsidesættelse af ejendomsretten, hvilket nogle  

 partier, herunder Fremskridtspartiet, fra Folketingets talerstol har erklæret  

 for i orden.
Det vil sige, at alle havne, også de private, skulle åbnes, og  

 alle skal kunne sejle ud og ind ad færgelejerne, uanset hvem der ejer dem.  

 Det totale kaos venter tilsyneladende forude, hvis der nogen sinde bliver et  

 borgerligt flertal.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling, men kan stemme for det  

 af trafikministeren stillede ændringsforslag.
 Storebæltsloven er et skoleeksempel på, hvorledes man kan manipulere en  

 bilist- og erhvervsvenlig lov på plads på bekostning af den kollektive  

 trafik.
Regeringen og de borgerlige har skruet en model sammen, som bygger på, at  

 med flere biler og færre togpassagerer kan hele anlægget ejes af A/S  

 Storebæltsforbindelsen, og jernbanen skal så leje sig ind.
Det giver en  

 mindre årlig udgift for jernbanen og hermed bedre mulighed for at konkurrere  

 med bilerne.
Omvendt er logikken imidlertid sådan, at jernbanen under ingen  

 omstændigheder skal stilles bedre end bilerne, og derfor skal taksterne på  

 bilerne sættes ned med det erklærede formål, at balancen mellem individuel og  

 kollektiv trafik skal fastholdes.
Og så er vi jo lige vidt.
Jernbanen er dømt  

 taber, uanset hvordan udviklingen rent faktisk forløber.
 En sådan misrøgt af det kollektive trafiksystem kan mindretallet under  

 ingen omstændigheder støtte.
 Lovændringen med takstnedsættelsen for biler og lastbiler er en klar  

 forringelse for såvel miljøet som for den kollektive trafik i Danmark og er  

 med til at forringe de fordele, den kollektive trafik kunne have fået med  

 jernbaneforbindelsen over Storebælt.
 Desuden forekommer det uforsvarligt, at der ikke gennemføres en uvildig  

 afklaring af det nuværende faktiske takstniveau for busser og lastbiler, da  

 der ellers kan forudses en takstreduktion, som bliver på mere end 20 pct.
Lovforslaget kommer ikke bag på mindretallet.
Det er helt efter bogen, og  

 mindretallet er da sikker på, at der vil komme flere lovforslag, som er  

 rettet imod den kollektive trafik, så længe forligene herom indgås med de  

 borgerlige partier.
 ÆndringsforslagAf trafikministeren, tiltrådt af et flertal  

 (udvalget med undtagelse af SF):
 Til § 1 1) Den under nr. 4 foreslåede § 10 affattes  

 således:
»§ 10. Trafikministeren bemyndiges til at træffe afgørelse  

 om, at selskabet vederlagsfrit kan overdrage ejendomsretten til  

 lyslederkablet på jernbaneforbindelsen til Banestyrelsen, idet selskabet dog  

 har en vederlagsfri brugsret til dette kabel til formål, der har tilknytning  

 til forbindelsen og til dennes benyttelse.« Bemærkninger Til nr. 1 Ifølge forslag til lov om Banestyrelsen m.v. (L 94) opretter  

 trafikministeren med virkning fra 1. januar 1997 en Banestyrelse under  

 Trafikministeriet med det formål at varetage statens jernbaneinfrastruktur.  

 Når Banestyrelsen er oprettet, vil der skulle ske en fordeling af bl.a.  

 jernbanetekniske anlæg, bygninger og arealer mellem Banestyrelsen og DSB.
De  

 lyslederkabler, der er knyttet til den almindelige jernbaneinfrastruktur,  

 forventes i den forbindelse overdraget til Banestyrelsen, idet DSB dog vil  

 kunne råde over den overskydende kapacitet til bl.a. forretningsformål.
Det  

 findes derfor hensigtsmæssigt, at lyslederkablet på jernbaneforbindelsen over  

 Storebælt i lighed med de øvrige jernbanerelaterede lyslederkabler ejes af  

 Banestyrelsen.
Helge Mortensen (S) nfmd.
Poul Andersen (S) Børge Bakholt (S) Søren  

 Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  

 Jette Gottlieb (EL) Arne Melchior (CD) fmd.
Svend Heiselberg (V) Jens  

 Løgstrup Madsen (V) Helge Sander (V) Erik Jacobsen (V) Kaj Ikast (KF) Brian  

 Mikkelsen (KF) Niels Jørgen Langkilde (KF) Egil Møller (DF)  

 Fremskridtspartiet havde ikke medlemmer i udvalget.
Ændringsforslag Af Tommy Dinesen (SF):
 Til § 1 3) Den under nr. 4 foreslåede affattelse af §  

 11 udgår.
Bemærkninger Til nr. 3 Det er SF's opfattelse, at taksterne for last- og personbilers  

 brug af Storebæltsbroen skal fastholdes på det niveau, som er fastlagt i  

 loven om en fast forbindelse over Storebælt, jf. lov nr. 380 af 10. juni 1987  

 om anlæg af fast forbindelse over Storebælt.
Taksterne for DSB's og  

 eventuelle andre togoperatørers brug af tunnelen kan derimod godt nedsættes  

 til den takst, der er foreslået i lovforslaget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til trafikministeren, som denne har besvaret mundtligt.
 Endvidere har udvalget modtaget en mundtlig henvendelse fra Bilfærgernes  

 Rederiforening.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Centrum-Demokraternes og  

 Dansk Folkepartis medlemmer af udvalget) lovforslaget til vedtagelse i  

 den affattelse, hvori det foreligger efter 2. behandling.
 Et mindretal (Socialistisk Folkepartis, Fremskridtspartiets og  

 Enhedslistens medlemmer af udvalget) indstiller lovforslaget til  

forkastelse.
Et mindretal inden for mindretallet (Fremskridtspartiets medlem af  

 udvalget) har som bekendt været imod den faste forbindelse over Storebælt,  

 når den skulle finansieres af det offentlige.
Derimod ville  

 Fremskridtspartiet ikke have haft noget imod, hvis forbindelsen havde været  

 finansieret privat.
Dette er som bekendt ikke sket.
 Fremskridtspartiet opfatter dette lovforslag som et udtryk for frygt for,  

 at bilisterne ikke vil bruge den faste forbindelse med de hidtil fastsatte  

 takster for passage af broen.
 Taksterne, der nu skal nedsættes efter det foreliggende lovforslag, vil  

 medvirke til, at flere færgerederier risikerer at måtte lukke, hvilket vil  

 føre til, at mange mister deres arbejde.
Bilfærgernes Rederiforening har som bekendt været tilhænger af den faste  

 forbindelse, men har samtidig understreget, hvor vigtigt det var, at man  

 kunne regne med de takster, der nu engang var fastsat.
Dette er  

 Fremskridtspartiet enig i.
Fremskridtspartiet er af den opfattelse, at det er konkurrenceforvridning  

 i forhold til bilfærgerederierne, når man nedsætter taksterne yderligere på  

 den faste forbindelse over Storebælt.
Efter Fremskridtspartiets opfattelse  

 udnytter man den monopolagtige stilling, A/S Storebæltsforbindelsen reelt  

 har.
Denne monopolagtige stilling vil udkonkurrere de nuværende sejlruter.  

 Det, der vil ske fremover, er, at man bare kan sætte taksterne efter  

 forgodtbefindende, når man først har udkonkurreret færgerne.
