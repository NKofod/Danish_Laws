Skriftlig fremsættelse (15. november 2017) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om udstykning og salg af statslige arealer med campingpladser (Lovforslag nr.
L 103) Lovforslaget fremsættes som en del af udmøntningen af regeringsgrundlaget »For et friere, rigere og mere trygt Danmark«.
Regeringen ønsker, at den offentlige sektor skal koncentrere sig om sine kerneopgaver og mener ikke, det er en statslig kerneopgave at eje campingpladser.
Med lovforslaget får staten mulighed for at udstykke de statslige arealer, hvorpå der i dag drives campingpladser, således at disse efterfølgende kan sættes til salg.
Campingpladserne ligger på klitfredede, strandbeskyttede og fredskovspligtige arealer, som efter naturbeskyttelsesloven og skovloven er underlagt udstykningsforbud.
Lovforslaget giver alene mulighed for udstykning og dermed ændret ejerforhold af arealerne.
Arealerne undtages alene for forbuddet mod udstykning i skovlovens § 12 og naturbeskyttelseslovens §§ 8 og 15, og lovforslaget ændrer således ikke på, at arealerne fortsat vil være omfattet af naturbeskyttelseslovens forbud mod ændring af tilstanden af klitfredede eller strandbeskyttede arealer og vil fortsat være pålagt fredskovspligt.
Campingpladserne er i dag udlejede eller bortforpagtede og salget vil ske under hensyn til vilkårene i kontrakterne.
Campingpladserne kan kun udstykkes som én samlet fast ejendom og kan ikke efter lovforslaget udstykkes yderligere.
Arealerne kan således ikke udstykkes til individuelle private rekreative formål.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
