Bekendtgørelse om opgørelse af kommunale parkeringsindtægter I medfør af § 5 i lov nr. 699 af 8. juni 2018 om nedsættelse af statstilskuddet til kommuner som følge af indtægter fra parkering, som ændret ved lov nr. 1052 af 30. juni 2020, fastsættes:
Anvendelsesområde § 1. Bekendtgørelsen finder anvendelse ved opgørelse af kommuners indtægter fra opkrævet betaling for parkering.
Opgørelse af bruttodriftsindtægter fra opkrævet betaling for parkering § 2. Opgørelsen af bruttodriftsindtægter omfatter samtlige indtægter, der i året tilfalder kommunen som følge af, at motorkøretøjer betaler for at parkere efter § 90, stk. 1 og 2, i lov om offentlige veje m.v.
Dette omfatter også bruttodriftsindtægter, som følge af at kommunen har udliciteret drift og etablering af parkeringsfaciliteter, der er oprettet i medfør af § 90 i lov om offentlige veje m.v., til en privat aktør.
 Stk. 2. I opgørelsen medtages de konterede bruttodriftsindtægter på funktion 2.22.07, gruppering 091 Kommunale indtægter fra parkeringsbilletordninger og gruppering 006 Parkeringsbilletordninger i særligt indrettede offentlige parkeringspladser og -anlæg i budget- og regnskabssystemet for kommuner, jf. § 1 i bekendtgørelse om kommunernes budget- og regnskabsvæsen, revision m.v.
 Stk. 3. I opgørelsen medtages også kommunens årlige bruttolejeindtægter som følge af udlejning af kommunale parkeringspladser og -anlæg, hvor der opkræves betaling for parkering.
Kommuners indberetning af oplysninger § 3. Kommunen skal indberette regnskabsoplysninger om kommunens indtægter fra opkrævet betaling for parkering til Indenrigs- og Boligministeriet senest den første hverdag i maj i året efter regnskabsåret, jf. § 6, stk. 1, i lov om nedsættelse af statstilskuddet til kommuner som følge af indtægter fra parkering.
 Stk. 2. Kommunens indberetning af oplysninger i henhold til stk. 1 skal være revideret af kommunens revisor og forsynet med revisorens erklæring, jf. § 6, stk. 2, i lov om nedsættelse af statstilskuddet til kommuner som følge af indtægter fra parkering.
Ikrafttræden § 4. Bekendtgørelsen træder i kraft den 30. april 2021.
 Stk. 2. Bekendtgørelsen har virkning for opgørelse af indtægter fra opkrævet betaling for parkering i forbindelse med regulering af statstilskuddet vedrørende kommunale parkeringsindtægter fra og med regnskabsåret 2020.
 Stk. 3. Bekendtgørelse nr. 543 af 28. april 2020 om opgørelse af kommunale parkeringsindtægter ophæves.
