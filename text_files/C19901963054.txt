(Til de godkendte forsikringsselskaber  

 m. fl.) Efter arbejdsskadeforsikringslovens § 18 og Sikringsstyrelsen  

 bekendtgørelse nr. 273 af 30. maj 1984 om regler for anmeldelse af  

 arbejdsskader tager de godkendte forsikringsselskaber m.fl. stilling til en  

 række spørgsmål om erstatning efter arbejdsskadeforsikringsloven, når der i  

 den konkrete skadesag alene skønnes at være grundlag for erstatning efter  

 arbejdsskadeforsikringslovens § 25.
 I disse sager er der ikke hidtil samtidigt med forsikringsselskabets  

 betaling af den pågældende udgift efter § 25 taget særskilt stilling til  

 spørgsmålet om erstatning efter arbejdsskadeforsikringslovens § 27 og 28  

 (erstatning for varigt men og tab af erhvervsevne).
 Højesteret har den 23. marts 1990 afsagt en dom, hvorefter der efter  

 ulykkesforsikringsloven skal betales for udgifter til tandbehandling 17 år  

 efter ulykkestilfældet.
 Højesteret har i sin afgørelse, der ændrer Østre Landsrets afgørelse,  

 anført:
»Højesteret finder, at der ikke i ulykkesforsikringslovens § 21 eller  

 i andre bestemmelser i loven er fornøden hjemmel for at afskære det fremsatte  

 erstatningskrav.« Det er Arbejdsskadestyrelsens opfattelse, at dommen ville have fået samme  

 udfald, hvis det var arbejdsskadeforsikringslovens bestemmelser, der var  

 anvendt.
 Arbejdsskadestyrelsen finder herefter, at i de tilfælde, hvor det må  

 forventes, at der senere kan rejses krav efter arbejdsskadeforsikringslovens  

 § 25, bør forsikringsselskaberne forelægge sagen for Arbejdsskadestyrelsen  

 til afgørelse af spørgsmålet om erstatning efter §§ 27 og 28.
 Dette vil navnlig være tilfældet i sager om udgifter til tandbehandling,  

 hvor den behandlende tandlæge ikke kan udelukke, at senere tandbehandling kan  

 blive nødvendig.
 Når Arbejdsskadestyrelsen har truffet afgørelse om erstatningsspørgsmålet  

 efter §§ 27 og 28 finder bestemmelserne i lovens § 29 om 5 års frist for  

 genoptagelse anvendelse.
