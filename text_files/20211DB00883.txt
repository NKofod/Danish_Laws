Betænkning afgivet af Sundhedsudvalget den 10. maj 2022 Betænkning over Forslag til folketingsbeslutning om bedre lægedækning [af Martin Geertsen (V) m.fl.]:
1. Indstillinger Et flertal i udvalget (S, SF, RV og EL) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, DF, LA, FG, Karina Adsbøl (UFG) og Liselott Blixt (UFG)) indstiller beslutningsforslaget til vedtagelse uændret.
 Et andet mindretal i udvalget (KF) vil ved 2. (sidste) behandling stemme hverken for eller imod beslutningsforslaget.
 Et tredje mindretal i udvalget (NB) vil ved 2. (sidste) behandling redegøre for sin stilling til beslutningsforslaget.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet og Radikale Venstre Partierne ønsker at styrke lægedækningen i Danmark, herunder særlig i områder med lægedækningsudfordringer.
 Partierne noterer sig, at antallet af hoveduddannelsesforløb i almen medicin er løftet ad flere omgange gennem de seneste år, og at der i hovedscenariet i Sundhedsstyrelsens »Lægeprognose 2018-2040. Udbuddet af læger og speciallæger« forventes en stigning på 51 pct. i antallet af speciallæger i almen medicin i perioden 2018-2040. På den kortere bane forventes en stigning i antallet af speciallæger i almen medicin på knap 8 pct. i perioden 2018-2025. Dette betyder også, at der forventes at være ca. 6.500 speciallæger i almen medicin i 2035. Det bemærkes, at prognosen er udarbejdet før løft i dimensioneringen på 100 hoveduddannelsesforløb i almen medicin som følge af »Aftale om regionernes økonomi for 2020«.
 Partierne bemærker, at den nye »Overenskomst om Speciallægehjælp«, som trådte i kraft den 1. april 2022, har mål om at sikre bedre speciallægedækning.
Partierne noterer sig desuden, at regeringen i oktober 2021 og marts 2022 har fremlagt forslag til lægedækningsinitiativer, og at der er indkaldt til forhandlinger om disse.
I den forbindelse er der enighed om, at man skal arbejde for udbredelse af licensklinikker, der repræsenterer en fleksibel organisationsform, samtidig med at man bevarer familielægen og giver flere unge almene medicinere lyst til at arbejde i almen praksis.
 På den baggrund kan partierne ikke støtte forslaget.
Socialistisk Folkeparti Socialistisk Folkepartis medlemmer af udvalget noterer sig, at antallet af hoveduddannelsesforløb i almen medicin er løftet ad flere omgange gennem de seneste år.
 SF bemærker, at den nye »Overenskomst om Speciallægehjælp«, som trådte i kraft den 1. april 2022, har mål om at sikre bedre speciallægedækning.
SF noterer sig desuden, at regeringen i oktober 2021 og marts 2022 har fremlagt forslag til lægedækningsinitiativer, og at der er indkaldt til forhandlinger om disse.
I den forbindelse ønsker SF, at man skal arbejde for udbredelse af flere licensklinikker, der både kan sikre nye ejerformer, samtidig med at man bevarer familielægen og giver flere unge almene medicinere lyst til at arbejde i almen praksis.
3. Udvalgsarbejdet Beslutningsforslaget blev fremsat den 22. februar 2022 og var til 1. behandling den 26. april 2022. Beslutningsforslaget blev efter 1. behandling henvist til behandling i Sundhedsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Kirsten Normann Andersen (SF) Trine Torp (SF) Stinus Lindgreen (RV) Christina Thorholm (RV) Peder Hvelplund (EL) Pernille Skipper (EL) Susanne Zimmer (FG) Jane Heitmann (V) fmd.
Anne Honoré Østergaard (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (UFG) Karina Adsbøl (UFG) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
