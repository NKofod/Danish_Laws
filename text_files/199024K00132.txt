Nr BTL 132 Betænkning over Forslag til medieansvarslov   

 Nr L 132 1990-91, 2. samling Afgivet af Retsudvalget Afgivet: 19910507 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
Nogle af udvalgets spørgsmål og ministerens besvarelse heraf er optrykt som bilag til betænkningen.
 Endvidere har udvalget modtaget skriftlige henvendelser fra:
Dansk Journalistforbund, Den Almindelige Danske Lægeforening, Kristelig Lytter- og Fjernseerforening, Kruuse, Helle Nissen, og Sammenslutningen af lokale radio- og tv-stationer i Danmark.
 Der er af justitsministeren og af nogle mindretal stillet ændringsforslag,  

 hvorom henvises til de ledsagende bemærkninger.
 Udvalget har nærmere overvejet spørgsmålet om rækkevidden af den retlige  

 standard »god presseskik«, der efter lovforslagets § 34, stk. 1, er  

 beskrevet på den måde, at massemediernes indhold og handlemåde skal være i  

 overensstemmelse med god presseskik.
 Et flertal (udvalget med undtagelse af Centrum-Demokraternes medlem)  

 bemærker i den forbindelse, at anvendelsen af ordet handlemåde som en  

 bestanddel af de presseetiske regler kan og af nogle er blevet opfattet på en  

 sådan måde, at Pressenævnet vil kunne foretage en egentlig efterforskning af,  

 hvordan medierne har fremskaffet deres oplysninger, og at affattelsen af den  

 presseetiske regel i sin yderste konsekvens vil kunne anfægte retsplejelovens  

 bestemmelser om kildebeskyttelse.
 Flertallet ønsker derfor at fastslå, at denne antagelse ikke er holdbar.  

 Pressenævnet har ingen mulighed for at pålægge massemediernes medarbejdere  

 vidnepligt og vil ikke kunne gribe ind i mediernes ret til kildebeskyttelse.  

 Der er for Pressenævnets virksomhed fastsat detaljerede regler i  

 lovforslaget, og Pressenævnet står derfor ikke frit ved sin undersøgelse af,  

 om en artikel er i overensstemmelse med »god presseskik«.
Massemediernes handlemåde indgår også allerede i dag som en bestanddel af  

 de vejledende presseetiske regler og er således en del af den retlige  

 standard »god presseskik«.
Efter flertallets opfattelse indebærer  

 medtagelsen af begrebet handlemåde således ikke en reel indskrænkning i den  

 redaktionelle journalistiske frihed.
 Pressenævnets opgave bliver således at udtale sig om, hvorvidt et  

 massemedie har optrådt i strid med almindelige etiske regler for »god  

 presseskik« med respekt for pressens redaktionelle frihed.
 Flertallet har endvidere nærmere overvejet Pressenævnets sammensætning og  

 har herunder særlig drøftet formandskabet, hvor lovforslaget med bemærkninger  

 lægger op til, at der kun bør udpeges højesteretsdommere.
Flertallet lægger i den forbindelse vægt på, at der også bør være mulighed  

 for, at justitsministeren kan beskikke andre særligt kvalificerede jurister  

 som formand eller næstformand for Pressenævnet, eksempelvis beskikke en  

 anerkendt advokat som næstformand, hvis der beskikkes en højesteretsdommer  

 som formand.
Flertallet kan således tiltræde det af justitsministeren  

 stillede ændringsforslag til § 41.
Flertallet har endelig nærmere overvejet, om det vil være muligt at  

 formulere en bestemmelse om undtagelserne fra retten til kildebeskyttelse,  

 der er mere præcis end lovforslagets § 56, hvori undtagelserne er formuleret  

 i den foreslåede affattelse af retsplejelovens § 172, stk. 5 og 6. Flertallet  

 finder det ikke hensigtsmæssigt, at der udelukkende anvendes skønsmæssige  

 kriterier, som i sig selv indebærer store fortolkningsmuligheder og dermed  

 kan give anledning til unødige retstvister.
Flertallet er på den baggrund  

 enig om at tiltræde det af justitsministeren stillede ændringsforslag til  

 affattelsen af retsplejelovens § 172, stk. 5 og 6. Der henvises endvidere til  

 bemærkningerne til ændringsforslag nr. 9.
 Herefter indstiller et flertal (Socialdemokratiets, Det  

 Konservative Folkepartis, Venstres og Det Radikale Venstres medlemmer af  

 udvalget) lovforslaget til vedtagelse med de af justitsministeren  

 stillede ændringsforslag.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af justitsministeren og  

 de af mindretallet stillede ændringsforslag.
 Mindretallet ønsker ud over justitsministerens ændringsforslag at foreslå  

 ændringer i affattelsen af §§ 14 og 26. Efter mindretallets opfattelse bør  

 ansvaret for citater alene påhvile den citerede, jf. bemærkningerne til  

 ændringsforslag nr. 1, og mindretallet finder, at det i § 26 må gøres helt  

 klart, at enhver antydning af objektivt ansvar for medieforetagender i form  

 af bøder ikke bør være indeholdt i lovforslaget.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de under nr. 1, 3 og 7  

 stillede ændringsforslag.
 Mindretallet vil ikke kunne tiltræde ændringsforslag nr. 9 stillet af  

 justitsministeren, idet ændringsforslaget indeholder en konkret tidsramme på  

 4 år.
 Et tredje mindretal (Centrum-Demokraternes medlem af udvalget) vil  

 ikke kunne medvirke til lovforslagets gennemførelse og vil derfor ved  

 lovforslagets 3. behandling hverken stemme for eller imod lovforslaget.
 Mindretallet anerkender den modernisering af ansvarsfordelingen, som  

 lovforslaget er udtryk for, men kan alligevel ikke stemme for forslaget.
 Årsagen er, at det foreslåede Pressenævn efter Centrum-Demokraternes  

 opfattelse medfører en yderligere udvanding af mulighederne for at få en  

 ordentlig behandling af klager over Danmarks Radios opfyldelse af  

 alsidighedsforpligtelsen.
 Med nedlæggelse af Radiorådet mistede seerne og lytterne en chance for at  

 blive hørt, men hensigten var jo, at Danmarks Radios generaldirektør skulle  

 varetage klager over manglende alsidighed, og det åbnede reelt en mulighed  

 for at gå videre til Radionævnet, fordi grænserne mellem klart urigtige  

 oplysninger og manglende alsidighed er flydende.
 Med vedtagelsen af lovforslaget nedlægges også Radionævnet, og dets  

 forpligtelser skal efter forslaget varetages af det nye Pressenævn.  

 Centrum-Demokraterne frygter, at afstanden bliver for stor mellem  

 seerne/lytterne og det nævn, der skal behandle henvendelser fra klagere.
 Centrum-Demokraterne vil derfor ikke medvirke til lovforslagets vedtagelse  

 og bebuder samtidig til næste folketingsår et forslag til lov om ændring af  

 radioloven, så der genskabes et klageorgan med reel magt til at gribe ind,  

 når Danmarks Radio ikke opfylder sine alsidighedsforpligtelser.
 Et fjerde mindretal (Kristeligt Folkepartis medlem af udvalget)  

 indstiller lovforslaget til vedtagelse med de af justitsministeren og  

 de af mindretallet stillede ændringsforslag.
Ændringsforslag Af et mindretal (SF), tiltrådt af et mindretal (FP):
Til § 14 1) Paragraffen affattes således:
 »§ 14. Den, der i en artikel citeres for en navngiven  

 udtalelse, er ansvarlig for indholdet af udtalelsen, når der foreligger  

 samtykke til, at udtalelsen gengives navngiven, og den er gengivet korrekt.
 Stk. 2. Såfremt udtalelsen citeres i en navngiven artikel, er  

 forfatteren til denne medansvarlig for indholdet af udtalelsen, hvis  

 forfatteren har opfordret eller tilskyndet til fremsættelsen af den citerede  

 udtalelse, eller hvis forfatteren vidste, at udtalelsens indhold var urigtigt  

 eller indebar en krænkelse af privatlivets fred.
 Stk. 3. Forfatteren er også ansvarlig, hvis det ikke er muligt at  

 gøre strafansvar gældende mod den citerede person på grund af dennes  

 manglende tilknytning til riget eller manglende tilregnelighed.
Stk. 4. Såfremt udtalelsen citeres i en unavngiven artikel, er  

 redaktøren ansvarlig under de i stk. 2 og 3 nævnte betingelser.« Af et mindretal (SF):
Til § 26 2) Paragraffen affattes således:
 »§ 26. Et medieforetagende hæfter umiddelbart for  

 erstatningsbeløb og sagsomkostninger idømt efter reglerne i §§ 9-25.
Stk. 2. Retten skal ved fastlæggelsen af bøde, der idømmes efter  

 reglerne i §§ 9-25 navnlig lægge vægt på lovovertrædelsens karakter og  

 grovhed samt det pågældende massemedies udbredelse.
Såfremt det ved  

 lovovertrædelsen er tilsigtet at opnå en økonomisk gevinst for massemediet,  

 betragtes dette som en skærpende omstændighed.« Af justitsministeren, tiltrådt af et flertal (udvalget med  

 undtagelse af CD):
Til § 27 3) I stk. 2, 2. pkt., ændres »§ 6« til: »§§  

 4 og 6«.
 Af et mindretal (KRF):
Til § 36 4) Stk. 1 affattes således:
»Anmodning om genmæle i massemedierne over for oplysninger af faktisk  

 karakter, som er egnet til at påføre nogen økonomisk eller anden skade, og  

 som er blevet bragt i et massemedie, skal tages til følge, medmindre  

 oplysningernes rigtighed er utvivlsom.« Til § 40 5) Paragraffen affattes således:
»§ 40. Afslag på genmæle skal snarest muligt skriftligt  

 meddeles den, der har anmodet om genmælet, med oplysning om, at afslaget kan  

 indbringes for medieombudsmanden senest 4 uger efter, at afslaget er kommet  

 frem.
Medieombudsmandens adresse skal samtidig oplyses.
Stk. 2. Klager over et ufyldestgørende genmæle kan senest 4 uger  

 efter dettes offentliggørelse indbringes for medieombudsmanden.« Nyt kapitel 6) Efter § 40 indsættes som nyt kapitel:
»Kapitel 7 a Medieombudsmanden § 01. Folketinget vælger en medieombudsmand for 5 år ad gangen.
 Stk. 2. Medieombudsmanden, som ikke må være medlem af Folketinget,  

 skal have den juridiske uddannelse.
 Stk. 3. Medieombudsmanden træffer afgørelse i sager om, hvorvidt  

 et massemedie efter reglerne i kapitel 6 er forpligtet til at offentliggøre  

 et genmæle, herunder om genmælets indhold, form og placering.
Stk. 4. Medieombudsmanden kan afvise 1) klager, som åbenbart ikke hører under dennes kompetence, jf. stk. 3,  

 eller som er åbenbart grundløse, og 2) klager fra personer, virksomheder m.v., der er uden retlig interesse i  

 det påklagede forhold.
 Stk. 5. Medieombudsmanden afviser sager, hvor klagefristen i § 40  

 ikke er overholdt.
 § 02. Klage til medieombudsmanden skal indgives skriftligt.
Stk. 2. Medieombudsmanden kan af egen drift optage en sag til  

 behandling, hvis sagen er af væsentlig eller principiel betydning.
I tilfælde  

 heraf indhentes en udtalelse fra den forurettede.
Den forudrettedes navn  

 nævnes kun, såfremt tilladelse hertil foreligger fra den pågældende.
 § 03. Medieombudsmanden indhenter en skriftlig udtalelse fra det  

 massemedie, som klagen vedrører, og kan under sagens behandling indhente  

 supplerende oplysninger hos parterne.
 Stk. 2. Medieombudsmanden kan endvidere kræve udleveret et  

 eksemplar af skriftet eller en båndoptagelse af den radio- eller  

 fjernsynsudsendelse, som klagen vedrører.
 § 04. Medieombudsmanden skal fremme behandlingen af sagen mest  

 muligt.
 Stk. 2. Undlader vedkommende massemedie inden 7 dage efter  

 modtagelsen af medieombudsmandens henvendelse at fremsende sine kommentarer  

 til denne, kan sagen behandles på det foreliggende grundlag.
Stk. 3. Medieombudsmanden kan indkalde sagens parter til mundtlig  

 forhandling.
Såfremt klageren uden lovligt forfald udbliver fra sådan  

 forhandling, kan Medieombudsmanden afvise klagen eller behandle den på det  

 foreliggende grundlag.
Hvis det indklagede massemedie udebliver, behandles  

 sagen på det foreliggende grundlag.
 § 05. Folketinget fastsætter en instruks for medieombudsmanden.
 Stk. 2. Medieombudsmanden bistås af et sekretariat.
 Stk. 3. Folketinget kan bestemme, at udgifterne til  

 medieombudsmandens virksomhed skal afholdes af massemedierne efter en  

 fordeling, som fastsættes i instruksen for medieombudsmanden.
§ 06. Medieombudsmanden lønnes som højesteretsdommer.
Derudover  

 kan der efter omstændighederne tilstås ham et personligt tillæg.
 § 07. Medieombudsmanden kan med 6 måneders varsel forlange sig  

 afskediget til udgangen af en måned.
Stk. 2. Medieombudsmanden afskediges fra udgangen af den måned,  

 hvori han fylder 70 år.« Af justitsministeren, tiltrådt af et flertal (udvalget med  

 undtagelse af CD):
Til § 41 7) Stk. 1, 2. pkt., affattes således:
»Formanden og næstformanden, der skal være jurister, beskikkes efter  

 udtalelse fra Højesterets præsident.« Af et mindretal (KRF):
Til § 43 8) Paragraffen affattes således:
 »§ 43. Pressenævnet træffer afgørelse i sager om, hvorvidt  

 der er sket en offentliggørelse, der er i strid med god presseskik, jf. § 34.
Stk. 2. Formanden kan afvise 1) klager, som åbenbart ikke hører under nævnets kompetence, jf. stk. 1,  

 eller som er åbenbart grundløse, og 2) klager fra personer, virksomheder m.v., der er uden retlig interesse i  

 det påklagede forhold.
Stk. 3. Formanden afviser sager, hvor klagefristen i § 34, stk. 2  

 eller 3, ikke er overholdt.« Af justitsministeren, tiltrådt af et flertal (udvalget med  

 undtagelse af FP og CD):
Til § 56 9) Stk. 5 og 6 i den foreslåede affattelse af  

 retsplejelovens § 172 affattes således:
 »Stk. 5. Angår sagen en lovovertrædelse, som er af alvorlig  

 karakter, og som efter loven kan medføre straf af fængsel i 4 år eller  

 derover, kan retten dog pålægge de i stk. 1-4 nævnte personer vidnepligt,  

 såfremt vidneførslen må antages at have afgørende betydning for sagens  

 opklaring og hensynet til opklaringen klart overstiger massemediernes behov  

 for at kunne beskytte deres kilder.
Stk. 6. Retten kan ligeledes pålægge de i stk. 1-4 nævnte personer  

 vidnepligt, hvis sagen angår en overtrædelse af straffelovens §§ 152-152 c.  

 Dette gælder dog ikke, hvis det må antages, at forfatteren eller kilden har  

 villet afdække forhold, hvis offentliggørelse er af samfundsmæssig  

 betydning.« Bemærkninger Til nr. 1 I overensstemmelse med mindretallet i Medieansvarsudvalget, jf.  

 betænkningen s. 176-177, finder forslagsstillerne, at det er på tide at ændre  

 på den gældende retstilstand og som hovedregel at gøre alene den, der  

 fremsætter udtalelsen, ansvarlig for dens indhold.
Allerede den omstændighed, at ministeren i sit eget forslag (§ 20) vil  

 fritage redaktør/forfatter i de direkte elektroniske udsendelser for  

 medansvar, vidner om, at et vigtigt argument for forfatterens medansvar i de  

 skrevne medier er uholdbart, nemlig at udtalelsens udbredelse via et  

 massemedie giver udtalelsen en anden og alvorligere karakter.
Den foreslåede  

 fritagelse i § 20 begrundes med praktiske hensyn, og forslagsstillerne er  

 enige heri; men en krænkende eller retsstridig udtalelse, der fremsættes  

 f.eks. i en direkte tv-udsendelse, må vel siges at antage en langt  

 alvorligere karakter i kraft heraf, end hvis den fremsættes i et dagblad,  

 hvis oplag sjældent er så stort som seerskaren til en populær tv-udsendelse.
 Den logiske konsekvens vil derfor som hovedregel være at pålægge den, der  

 udtaler sig, eneansvaret, både i de skrevne medier (hvor der er tale om  

 citater) og i de elektroniske medier (hvor der er tale om direkte ytringer).
Også i henhold til behandlingen af navngivne læserbreve er der tale om  

 inkonsekvens, idet det her alene er forfatteren, der er ansvarlig.
Det  

 logiske vil være at sidestille navngivne udtalelser i interviewer, reportager  

 og lignende med navngivne læserbreve.
Den demokratiske proces betyder i almindelighed, at ytringer fremsættes  

 under ansvar for loven, og at alene den, der fremsætter ytringen, har ansvar  

 for den.
Men ikke alle har lige nemt ved at formulere sig skriftligt.
De vil  

 ikke kunne komme til orde i situationer, hvor medierne - måske endda med  

 urette - frygter, at ytringen er retsstridig.
Forslaget om, at alene den, der citeres, er ansvarlig, er udtrykkeligt  

 tænkt som hovedreglen.
Det skal ikke betyde, at forfatteren ansvarsløst kan  

 viderebringe ytringer af enhver art.
Hvis forfatteren selv ved, at den  

 citerede udtalelse er urigtig eller indebærer en krænkelse af privatlivets  

 fred, har forfatteren et medansvar.
Det gælder også, hvis forfatteren selv  

 har opmuntret eller tilskyndet til fremsættelse af den citerede udtalelse,  

 således at der ikke er tale om en spontan ytring.
Til nr. 2 Et enigt Medieansvarsudvalg foreslog i betænkning nr. 1205/1990 en  

 ophævelse af udgiverens bødehæftelsespligt, således som den er fastlagt i  

 presselovens § 12, stk. 2. Udvalget begrunder dette forslag med, at denne  

 subsidiære hæftelse hviler på redaktørens økonomiske forhold, og at det  

 derfor er tilfældigt, hvornår hæftelsen indtræder.
Videre finder  

 Medieansvarsudvalget, at en ophævelse af reglen vil kunne styrke redaktørens  

 uafhængighed af udgiveren.
Der henvises til betænkning nr. 1205, s. 199 f.
 Forslagsstillerne er enige heri og finder samtidig, at det er påkrævet  

 udelukkende at fastholde det gældende bødeansvar i form af dagbøder, der  

 idømmes på grundlag af en vurdering af redaktørens økonomiske forhold.  

 Ligeledes forekommer det rimeligt, at erstatningsbeløb og sagsomkostninger,  

 der skal tilfalde den forurettede, fortsat kan indkræves hos  

 medieforetagendet.
Ændringsforslaget betyder videre, at der ikke kan idømmes straf af bøde af  

 anden type.
Baggrunden herfor er, at forslagsstillerne ønsker enhver  

 antydning af objektivt ansvar for medieforetagendet i form af bøder fjernet  

 fra lovforslaget.
Såfremt der gennemføres et almindeligt bødeansvar for  

 redaktøren og dette ansvar tillige omfattes af hæftelsesreglen i  

 lovforslagets § 26, stk. 1, åbnes der for idømmelse af bødestraffe af ganske  

 betydelig størrelse.
Dette har i realiteten kun mening på grund af  

 medieforetagendets hæftelse.
Dermed er der efter forslagsstillernes  

 opfattelse etableret en retstilstand, der i det væsentligste på  

 bødeansvarsområdet er identisk med det objektive udgiveransvar, som  

 ministeren netop ønskede at udelade i lovforslaget.
Til nr. 3 Den foreslåede ændring er alene af redaktionel karakter, idet redaktørens  

 oplysningspligt er reguleret såvel i § 4 (periodiske skrifter) som i § 6  

 (radio og fjernsyn). Begge bestemmelser henviser til § 27, stk. 1.
Til nr. 4-6 og 8 Ifølge oplysninger fra Berigtigelsesnævnet behandles gennemsnitligt 15  

 sager om året, dog i 1990 kun 3, og kun lidt over 1/3 af sagerne fører til  

 berigtigelser.
Det må konstateres, at Berigtigelsesnævnet ikke har spillet  

 nogen rolle i beskyttelsen af dem, der er forulempet af medierne.
Det  

 skyldes, dels at reglerne er for komplicerede, dels sagernes behandling.  

 Komplikationerne opstår, fordi der skal en omfattende vurdering til, når det  

 kræves, at den pågældende meddelelse skal være egnet til at påføre en ikke  

 uvæsentlig skade i økonomisk henseende eller i offentlighedens omdømme.
Det må frygtes, at tilsvarende problemer opstår ved behandling af sager i  

 Pressenævnet.
En ordning med en medieombudsmand vil kunne sikre en hurtig  

 berigtigelse.
En ordning med en medieombudsmand er kendt fra andre lande.
I Sverige har  

 der siden 1969 eksisteret en Allmænhetens Pressombudsman.
Presseombudsmanden  

 har til opgave på eget initiativ med skriftligt samtykke fra den forulempede  

 eller efter begæring at påtale afvigelser fra god journalistisk skik.
Ad nr. 4 For offeret vil det i mange situationer være svært at dokumentere et  

 økonomisk tab eller anden skade af betydning.
Derfor foreslås, at der bliver  

 adgang til genmæle selv i situationer, hvor der ikke kan påvises et økonomisk  

 tab eller anden skade af betydning.
Ad nr. 5 Ændringsforslaget er en konsekvensændring som følge af, at kompetencen,  

 hvad angår genmæle, er overladt til medieombudsmanden.
Fristen regnes fra det  

 tidspunkt, da redaktørens afslag på genmæle er kommet frem til klageren.
Ad nr. 6 De nærmere regler for medieombudsmandens virke fastsættes af Folketinget.
 Medieombudsmanden vederlægges efter samme retningslinjer som Pressenævnet,  

 jf. § 52, stk. 3.
 Det må formodes, at antallet af sager fortsat vil være begrænset, hvorfor  

 stillingen som medieombudsmand ikke kræver en fuldtidsansættelse.
Ad nr. 8 Ændringsforslaget er en konsekvensændring som følge af, at kompetencen,  

 hvad angår genmæle, er overladt til medieombudsmanden.
Til nr. 7 Ved den ændrede affattelse åbnes der mulighed for, at også andre særligt  

 kvalificerede jurister end dommere kan beskikkes som formand eller  

 næstformand for Pressenævnet.
Til nr. 9 Ad stk. 5 Efter ændringsforslaget kan der kun pålægges vidnepligt, hvis følgende  

 fire betingelser er opfyldt:
1) der skal være tale om en alvorlig lovovertrædelse, som 2) efter loven kan medføre straf af fængsel i 4 år eller derover, og 3) vidneførsel må antages at have afgørende betydning for sagens  

 opklaring, samt 4) hensynet til opklaringen overstiger hensynet til massemediernes behov  

 for at kunne beskytte deres kilder.
Betingelse 2 udelukker, at der kan pålægges journalister m.v. vidnepligt i  

 sager om mere almindelig kriminalitet (tyverier og en lang række andre  

 berigelsesforbrydelser, brugstyverier, hærværk og mindre alvorlige  

 voldsforbrydelser m.fl.). Efter flertallets opfattelse kan hensynet til  

 opklaringen af sådanne lovovertrædelser ikke opveje den samfundsmæssige  

 interesse i, at massemedierne kan beskytte deres anonyme kilder.  

 Strafferammen »fængsel i 4 år eller derover« indebærer på den ene  

 side en indskrænket adgang til at meddele vidnepligt i forhold til  

 lovforslagets oprindelige bestemmelse.
På den anden side sikres, at der ved  

 grove forbrydelser som f.eks. grov vold og grov økonomisk kriminalitet m.v.  

 fortsat vil kunne meddeles vidnepålæg, såfremt de øvrige betingelser er  

 opfyldt.
 Da en konkret overtrædelse af en straffelovsparagraf med høj strafferamme  

 imidlertid kan vær af bagatelagtig karakter, præciseres det i betingelse 1,  

 at der herudover skal være tale om en lovovertrædelse, der konkret skal kunne  

 karakteriseres som en alvorlig lovovertrædelse.
Dernæst er det en forudsætning, at vidneførslen må antages at have  

 afgørende betydning for sagens opklaring, jf. betingelse 3. Men i sager af  

 denne karakter skal retten ikke kun vurdere oplysningernes betydning for  

 sagens opklaring.
Det må være en forudsætning for vidnepålæg, at hensynet til  

 opklaringen klart overstiger massemediernes behov for at kunne beskytte deres  

 kilder og altså klart overstiger den samfundsmæssige interesse i denne gren  

 af anonymitetsretten.
Ad stk. 6 Efter det foreslåede stk. 5 kan vidnepligt kun pålægges, hvis sagen angår  

 en forbrydelse, hvor strafferammens maksimum er fængsel i 4 år eller derover.  

 Hvis sagen angår brud på tavshedspligt i offentlig tjeneste eller hverv, vil  

 der herefter normalt ikke kunne pålægges vidnepligt, da den normale  

 strafferamme i straffelovens § 152 er bøde, hæfte eller fængsel indtil 6  

 måneder, og da straffen i særlig alvorlige tilfælde ikke kan overstige  

 fængsel i 2 år.
Efter flertallets opfattelse kræver dette en tilføjelse, der træder i  

 stedet for bestemmelsen i det oprindelige lovforslags § 172, stk. 6.  

 Tavshedsbrud i offentlig tjeneste eller hverv kan bestå i, at den  

 tavshedsforpligtede groft misbruger sin stilling og f.eks. udleverer  

 oplysninger fra offentlige registre om menneskers privatliv eller om  

 virksomheders driftshemmeligheder.
I mangfoldige tilfælde har borgere og  

 virksomheder m.v. en lovfæstet pligt til at indgive oplysninger til  

 offentlige myndigheder, og der bør i videst muligt omfang være garantier  

 imod, at sådanne oplysninger kommer uvedkommende i hænde eller uretmæssigt  

 udleveres til offentligheden.
Det foreslås derfor i stk. 6, at vidnepligt kan pålægges, hvis sagen angår  

 brud på tavshedspligt i offentlig tjeneste eller hverv.
Men efter flertallets  

 opfattelse bør der her kun være tale om en begrænset undtagelse fra  

 hovedreglen om kildebeskyttelse.
Det skal således dreje sig om et  

 tavshedsbrud, der omfattes af straffelovens §§ 152-152 c.
Brud på andre  

 forskrifter om tavshedspligt kan således ikke medføre vidnepligt.  

 »Almindelige« tavshedsbrud bør derimod ikke kunne føre til  

 undtagelse fra kildebeskyttelsen, medmindre der ved misbrug af stilling eller  

 hverv er udleveret oplysninger om menneskers privatliv eller virksomhedens  

 driftshemmeligheder m.m., jf. ovenfor.
 Bestemmelsen foreslås formuleret således, at brud på tavshedspligt ikke  

 kan medføre ophævelse af kildebeskyttelse, hvis forfatteren eller kilden må  

 antages at ville afdække forhold, hvis offentliggørelse er af samfundsmæssig  

 betydning.
Dorte Bennedsen (S) Erling Christensen (S) Lise Hækkerup (S) Frank  

 Jensen (S) Ove Fich (S) Karen Jespersen (S) Ebba Strange (SF) nfmd.  

Gert Petersen (SF) Svend Aage Jensen (CD) Grove (KF) fmd.
Helge  

 Adam Møller (KF) Inge Dahl-Sørensen (V) Birthe Rønn Hornbech (V) Svend Aage  

 Jensby (V) Tom Behnke (FP) Niels Helveg Petersen (RV) Inger Stilling Pedersen  

 (KRF) Bilag Nogle af udvalgets spørgsmål til justitsministeren og dennes besvarelse  

 heraf:
 Spørgsmål:
»Ministerens kommentar udbedes til henvendelse af 20. marts 1991 fra  

 Dansk Journalistforbund, jf. bilag 11.« Svar:
 Dansk Journalistforbund har i sin henvendelse specielt omtalt  

 lovforslagets bestemmelser om vidnefritagelse, Pressenævnets sammensætning og  

 spørgsmålet om ansvarsplaceringen i interviewsituationer og lignende.
 1. Dansk Journalistforbund foreslår, at der indføres absolut  

 vidnefritagelse for journalister m.fl., subsidiært at journalister kun skal  

 kunne pålægges vidnepligt i sager om forbrydelser, der kan medføre straf i  

 form af fængsel i 6 år og opefter.
Efter Justitsministeriets opfattelse bør vidnefritagelsesreglen ikke være  

 absolut og undtagelsesfri.
Der forekommer situationer, hvor  

 vidnefritagelsesreglen for journalister må vige for hensynet til væsentlige  

 samfundsinteresser.
Justitsministeriet er vedrørende dette spørgsmål i  

 overensstemmelse med Medieansvarsudvalgets flertal, idet 14 af udvalgets 16  

 medlemmer afviste en sådan absolut vidnefritagelse, se herved betænkning nr.  

 1205/1990 side 273.
Vidnepålæg kan efter lovforslaget kun pålægges i straffesager og kun i  

 sager, der angår en alvorlig lovovertrædelse.
Den gældende bestemmelse i  

 retsplejelovens § 172, stk. 2, om begrænsninger i vidnefritagelsesreglen  

 afgrænser området som sager, der angår en forbrydelse, der kan medføre højere  

 straf end hæfte.
Der ligger heri ikke nogen særlig eller tilstrækkelig  

 begrænsning, idet denne formulering bl.a. indebærer, at selv mindre alvorlige  

 lovovertrædelser som f.eks. banale tyverier, brugstyverier og hærværk vil  

 opfylde denne betingelse.
Efter § 56 i lovforslaget foreslås adgangen til kildebeskyttelsen udvidet,  

 idet betingelserne for meddelelse af vidnepålæg til journalister m.fl.  

 skærpes og præciseres.
Lovovertrædelsen skal efter forslaget ud fra en  

 generel betragtning kunne betegnes som alvorlig.
Overtrædelsens beskaffenhed  

 i form af en alvorlig lovovertrædelse er efter Justitsministeriets opfattelse  

 et mere velegnet kriterium end et bestemt strafferammekriterium.
Der  

 forekommer således straffelovsovertrædelser med en høj strafferamme, men hvor  

 den konkret begåede lovovertrædelse kan være af forholdsvis underordnet  

 betydning, ligesom der kan forekomme lovovertrædelser, der må anses for  

 alvorlige, selv om der for forbrydelsen måske er fastsat en forholdsvis  

 lavere maksimumstraf.
Strafferammeangivelsen kan dog give en vis vejledning for vurderingen.  

 Såfremt strafferammen f.eks. er fængsel i 2 år eller derover, må  

 lovovertrædelsen i almindelighed anses for alvorlig.
Til gengæld vil en  

 overtrædelse med strafferammemaksimum på f.eks. fængsel i 6 måneder normalt  

 ikke kunne anses for en alvorlig lovovertrædelse, jf. herved lovforslagets  

 almindelige bemærkninger side 34.
Forbrydelsen skal således ud fra en mere generel betragtning kunne  

 karakteriseres som alvorlig.
Hertil kommer, at forbrydelsens konkrete grovhed  

 indgår i vurderingen, idet det netop er hensynet til forbrydelsens opklaring  

 på grund af dens grovhed sammen med en afvejning af hensynet til behovet for  

 kildebeskyttelse sammenholdt med artiklens eller udsendelsens samfundsmæssige  

 betydning, der er afgørende for, om vidnepligt kan pålægges.
Jo mere betydningsfuld i samfundsmæssig henseende en artikel eller  

 udsendelse er, des mere rimeligt vil det være, at vedkommende journalist kan  

 beskytte sin kilde, det vil sige desto grovere skal en forbrydelse være, for  

 at der vil kunne pålægges vidnepligt.
Omvendt vil hensynet til  

 kildebeskyttelsen være mindre i sager, hvor enten selve sagen eller den  

 sammenhæng, hvori den omtales, har en mere underordnet samfundsmæssig  

 betydning, hvorfor der skal mindre til for at fastslå, at hensynet til  

 opklaringen klart overstiger kildebeskyttelseshensynet.
 Med udgangspunkt i lovovertrædelsens beskaffenhed skaber lovforslaget  

 efter Justitsministeriets opfattelse mulighed for en fornuftig og  

 hensigtsmæssig afvejning i en konkret foreliggende situation af hensynet til  

 forbrydelsers opklaring over for det modstående hensyn til pressens  

 kildebeskyttelse.
Dansk Journalistforbund foreslår som ovenfor nævnt i sin henvendelse  

 subsidiært, at vidnepligt kun bør kunne pålægges journalister m.fl. i sager  

 om forbrydelser, der kan medføre straf i form af fængsel i 6 år eller  

 derover.
Dette forslag er identisk med et forslag stillet af et mindretal i  

 Medieansvarsudvalget, se lovforslagets almindelige bemærkninger afsnit  

 5.3.4.3, side 35 ff.
Justitsministeriet har anset dette forslag for at være  

 for vidtgående og har således foretrukket flertallets ovenfor beskrevne  

 forslag, se hertil lovforslagets almindelige bemærkninger afsnit 5.4.2, side  

 37.
2. Efter § 41 i lovforslaget skal formanden og næstformanden for  

 Pressenævnet være dommere, der beskikkes efter udtalelse fra Højesterets  

 præsident.
Ved nævnets behandling af en klage medvirker et medlem af  

 formandskabet samt yderligere tre medlemmer, heraf een af offentlighedens  

 repræsentanter, een repræsentant for Dansk Journalistforbund og een  

 repræsentant for de redaktionelle ledelser.
Dommerelementet udgør således et  

 mindretal i nævnet, og den foreslåede sammensætning er netop sket med særlig  

 hensyntagen til medierne selv.
I dag udgøres formandskabet i de 3  

 eksisterende nævn - Berigtigelsesnævnet, Radionævnet og Dansk Pressenævn - af  

 højesteretsdommere.
Presseloven kræver ligefrem, at formanden for  

 Berigtigelsesnævnet skal være højesteretsdommer.
Den foreslåede ordning er  

 således i overensstemmelse med hidtidig praksis og lovgivning på området.
Under Medieansvarsudvalgets drøftelser mente nogle af udvalgets medlemmer,  

 at formanden og næstformanden begge skulle være dommere og helst  

 højesteretsdommere.
Andre fandt det rigtigst at give mulighed for, at også  

 andre, der opfylder betingelserne for at kunne udnævnes til landsdommer,  

 skulle kunne beskikkes som formand eller næstformand.
Medieansvarsudvalgets  

 medlemmer har dog ikke foretaget en egentlig afstemning om spørgsmålet, og  

 journalistforbundets medlemmer af udvalget har således accepteret  

 Pressenævnets sammensætning uden at ønske at afgive egentlig  

 mindretalsudtalelse på dette punkt.
 Der synes således nu at foreligge en ny opfattelse hos Dansk  

 Journalistforbund, der i henvendelsen oplyser, at det er en væsentlig  

 forudsætning for tilslutningen til oprettelse af et obligatorisk Pressenævn,  

 at formand og næstformand skal være jurister, der er uafhængige af  

 domstolene.
3. Spørgsmålet om journalistens ansvar i interviewsituationer m.v. var  

 genstand for indgående drøftelser i Medieansvarsudvalget, hvor et mindretal  

 foreslog et presseretligt eneansvar for den citerede navngivne person.
Et  

 flertal foreslog derimod et medansvar for journalisten for viderebringelsen  

 af udtalelser fra navngivne meddelere.
Som det fremgår af lovforslaget og dets bemærkninger, har  

 Justitsministeriet fulgt flertallets indstilling, jf. lovforslagets § 14, der  

 nærmest har karakter af en præcisering af gældende praksis, hvorimod  

 mindretallets forslag indebærer en væsentlig fravigelse af det gældende  

 presseretlige ansvarssystem, der har enten forfatteren eller redaktøren som  

 hovedansvarlig.
Også reale grunde taler for flertallets forslag.
Den, der  

 fremsætter en strafbar udtalelse, vil normalt allerede i forvejen være  

 strafferetligt ansvarlig for selve udtalelsens fremsættelse.
Det forekommer  

 derfor mindre rimeligt, om den pågældende ud over dette strafansvar tillige  

 skulle bære det fulde presseretlige strafansvar.
Krænkelsen via et massemedie  

 medfører nemlig, at det strafbare forhold ændres måske meget væsentligt.
Der  

 synes ikke at være rimelig grund til at fritage forfatteren eller redaktøren  

 for dette ansvar.
Forfatteren, der bruger citatet i sin artikel, har både tid  

 og anledning til at overveje citatets eventuelle retsstridige indhold.  

 Derimod kan der være god mening i at gøre den, der ytrer sig, medansvarlig  

 sammen med forfatteren eller redaktøren, når den pågældende godkender, at  

 udtalelsen gengives navngiven.
Bestemmelsen i lovforslagets § 14 gælder kun de periodiske skrifter.
Med  

 hensyn til udtalelser i radio og fjernsyn indeholder lovforslaget på grund af  

 disse mediers særlige karakter et udvidet ansvar for den, der udtaler sig.  

 Den, der ytrer sig i radio eller fjernsyn, bærer som udgangspunkt et  

 eneansvar for indholdet af sine udtalelser - hvad enten der er tale om en  

 direkte eller forskudt udsendelse - medmindre der er lovet den pågældende  

 anonymitet.
Dette ansvar foreslås yderligere udvidet ved direkte  

 transmissioner af offentlige møder eller andre begivenheder, hvor mediet,  

 dettes redaktør eller ansatte ingen mulighed har for at forudse  

 begivenhedsforløbet.
Her foreligger der ikke noget anonymitetshensyn, og for  

 at mindske risikoen for eventuelle misbrug af medierne indeholder  

 lovforslaget derfor forslag om, at de almindelige strafansvarsregler fortsat  

 skal gælde for denne type af direkte udsendelser, dvs. at typisk vil kun den,  

 der udtaler sig, kunne gøres ansvarlig for udtalelsens indhold.
 Spørgsmål:
»Kan ministeren oplyse, om det i lovforslagets § 41 omtalte  

 pressenævn, som led i vurderingen af en sag indbragt i henhold til  

 lovforslagets § 34, står frit i undersøgelse af, om et massemediums  

 handlemåde i forbindelse med produktionen af en artikel er i overensstemmelse  

 med begrebet »god presseskik«? Det bedes i benægtende fald oplyst, hvilke begrænsninger der gælder for  

 nævnets undersøgelse, herunder eksempelvis de begrænsninger, der er fastlagt  

 i reglerne om kildebeskyttelse.' Spørgsmål:
»Hvilke undersøgelsesmetoder kan anvendes af Pressenævnet i dets  

 arbejde?» Svar:
 Der er for Pressenævnets sagsbehandling fastsat detaljerede regler i  

 lovforslagets §§ 44-52, ligesom der efter forhandling med Pressenævnet vil  

 blive fastsat en forretningsorden for nævnet, jf. lovforslagets § 52, stk. 1.  

 Dette svarer til, hvad der gælder for andre særlige råd og nævn.
 Pressenævnet står således ikke frit ved sin undersøgelse af, om mediets  

 handlemåde i forbindelse med produktionen af en artikel er i overensstemmelse  

 med »god presseskik«.
Om Pressenævnets sagsbehandling gælder efter de ovennævnte bestemmelser,  

 at klage til nævnet skal indgives skriftligt.
Nævnet kan dog af egen drift  

 optage en sag til behandling, hvis sagen er af væsentlig eller principiel  

 betydning.
I tilfælde heraf skal der indhentes en udtalelse fra den  

 forurettede.
Den forurettedes navn må kun nævnes, såfremt tilladelse hertil  

 foreligger.
Nævnet indhenter endvidere en skriftlig udtalelse fra det massemedie, som  

 klagen vedrører, og kan under sagens behandling indhente supplerende  

 oplysninger hos parterne.
Nævnet kan endvidere kræve udleveret et eksemplar  

 af skriftet og en båndoptagelse af den radio- eller fjernsynsudsendelse, som  

 klagen vedrører.
Nævnets sagsbehandling skal fremmes mest muligt.
Såfremt vedkommende  

 massemedie ikke inden 7 dage efter modtagelsen af nævnets henvendelse  

 fremsender sine kommentarer til nævnet, kan sagen behandles på det  

 foreliggende grundlag.
Nævnet kan endvidere indkalde sagens parter til  

 mundtlig forhandling.
Såfremt klageren uden lovligt forfald udebliver fra  

 sådan forhandling, kan nævnet afvise klagen eller behandle den på det  

 foreliggende grundlag.
Hvis det indklagede massemedie udebliver, behandles  

 sagen på det foreliggende grundlag.
Der er ikke knyttet vidnepligt til  

 parternes forklaringer for Pressenævnet.
Der er derfor heller ingen mulighed for, at Pressenævnet kan pålægge  

 mediets repræsentant at røbe en eventuel kilde.
Dette følger tillige allerede  

 deraf, at mulighederne for i særlige tilfælde overhovedet at bryde  

 kildebeskyttelsen gennem pålæg om at afgive vidneforklaring efter  

 lovforslagets § 56 er begrænset til domstolenes behandling af straffesager,  

 se affattelsen af retsplejelovens § 172, stk. 5, i lovforslagets § 56.
 Pressenævnets virksomhed vil således ikke kunne anfægte massemediernes  

 kildebeskyttelse.
Det bemærkes i øvrigt, at medtagelsen af ordet »handlemåde« i  

 beskrivelsen af den retlige standard »god presseskik« i  

 lovforslagets § 34 hænger sammen med, at det hverken er muligt eller  

 hensigtsmæssigt at arbejde med en sondring mellem massemediets handlemåde og  

 indholdet af en artikel, udsendelse m.v. i vedkommende medie.
Således  

 vedrører en række af de allerede opstillede regler for god presseskik i  

 første række massemediernes handlemåde.
Der henvises herved f.eks. til  

 principperne i punkterne A.1 og 3 og punkt 3.3. om indsamling og gengivelse  

 af billedmateriale i de vejledende regler for god presseskik, der er optaget  

 som bilag 3 til lovforslagets bemærkninger.
Det skal endvidere fremhæves, at Pressenævnet kan pålægge redaktøren for  

 det indklagede massemedie snarest muligt at offentliggøre en kendelse i et af  

 nævnet nærmere fastlagt omfang.
En sådan offentliggørelse skal ske uden  

 kommenterende tilføjelser og på en så fremtrædende måde, som det med  

 rimelighed kan forlanges.
Herudover er i lovforslagets § 51 fastsat, at  

 Pressenævnet afgiver en årlig beretning, som skal offentliggøres.
 Spørgsmål:
»Med hvilken begrundelse har ministeren ønsket at supplere den  

 gældende straf af dagbøder med anden straf af bøde, når henses til, at  

 Medieansvarsudvalgets flertals forslag om objektivt udgiveransvar ikke er  

 medtaget i lovforslaget, og at der kun i lovforslagets § 26 er tale om et  

 udgiverhæftelsesansvar?» Svar:
 Indledningsvis bemærkes, at der ikke med lovforslaget er tale om at  

 »supplere den gældende straf af dagbøder med anden straf af bøde«  

 forstået på den måde, at samme person kan idømmes både dagbøder og almindelig  

 bøde for den samme lovovertrædelse, jf. lovforslagets § 26, stk. 2, 2. pkt.,  

 hvorefter retten i stedet for dagbøder kan anvende anden straf af bøde.
 Lovforslagets § 26, stk. 2, har i øvrigt karakter af en særlig bestemmelse  

 om domstolenes bødeudmåling ved fastsættelse af bøder, der idømmes efter  

 lovforslagets ansvarsfordelingsregler (materielle pressedelikter). Selv om  

 bødeudmålingen ved bøder for overtrædelse af straffeloven som udgangspunkt  

 sker ved fastsættelse af dagbøder, er der allerede efter straffelovens § 51,  

 stk. 2, også i dag mulighed for at udmåle bøder efter tilsvarende principper  

 som nævnt i lovforslagets § 26, stk. 2. Bestemmelsen i straffelovens § 51,  

 stk. 2, har således følgende ordlyd:
»Stk. 2. Når bøde skal fastsættes for en forseelse, hvorved  

 den pågældende har opnået eller tilsigtet at opnå betydelig økonomisk vinding  

 for sig selv eller andre, og anvendelsen af dagbøder vil medføre, at  

 bødebeløbet ansættes lavere, end det skønnes rimeligt under hensyn til  

 størrelsen af den fortjeneste, der enten er eller kunne være opnået ved  

 lovovertrædelsen, kan retten dog i stedet for dagbøder anvende anden straf af  

 bøde.« Bestemmelsen omfatter efter sin ordlyd også tilfælde, hvor gerningsmanden  

 har opnået eller tilsigtet at opnå betydelig økonomisk gevinst for andre end  

 sig selv.
Lovforslagets § 26, stk. 2, bygger til dels på de samme  

 synspunkter, som ligger til grund for bestemmelsen i straffelovens § 51, stk.  

 2, og har derfor ingen nødvendig sammenhæng med spørgsmålet om et objektivt  

 udgiveransvar, idet der i dag normalt ikke kan pålægges juridiske personer et  

 objektivt bødeansvar for overtrædelse af straffeloven.
 Justitsministeriets overvejelser om en særlig bødeudmålingsregel i  

 medieansvarsloven er gengivet i lovforslagets almindelige bemærkninger, se  

 lovforslagets almindelige bemærkninger pkt. 4.3, side 26 ff:
 »Justitsministeriet kan tilslutte sig mindretallets argumentation  

 imod en sådan nyskabelse i dansk presseret (objektivt udgiveransvar), også  

 selv om bestemmelsen reelt får en meget begrænset rækkevidde, idet den bryder  

 med et væsentligt princip og i alle tilfælde indebærer en latent risiko for  

 at få en langt videregående afsmittende virkning for informationsfriheden her  

 i landet.
Justitsministeriet er på den anden side enig med flertallet i, at der er  

 grund til at se med megen alvor på de lovovertrædelser, der lejlighedsvis  

 manifesterer sig i medierne og kan være bestemt af salgsfremmende hensyn mere  

 end af hensynet til ytrings- og informationsfriheden.
Disse synspunkter er da  

 også allerede i dag i et vist omfang tilgodeset i den gældende presselov ved  

 reglerne i presselovens § 12, hvorefter udgiveren hæfter for bøder,  

 erstatningsbeløb og sagsomkostninger, der idømmes redaktøren.
- - - Den trykte presse har således i over 50 år, dvs. før driftsherreansvaret  

 strafferetligt havde fundet mere almindelig udbredelse, været underlagt en  

 strafferetlig hæftelsesregel, uden at det har ført til reelle indskrænkninger  

 i den redaktionelle frihed.
Efter Justitsministeriets opfattelse bør denne  

 bestanddel af det særlige presseretlige system videreføres, således at der  

 for alle massemedier fastsættes en fælles hæftelsesregel, der omfatter alle  

 bøder og sagsomkostninger, der idømmes efter medieansvarslovens  

 ansvarsfordelingsregler (materielle pressedelikter). En sådan bestemmelse er  

 derfor indsat i lovforslagets § 26, stk. 1, og udvalgsflertallets forslag til  

 objektiv bødeansvarsregel er samtidig udgået af forslaget.
 Justitsministeriet har endvidere overvejet, om de gældende regler for  

 bødestraffens udmåling er hensigtsmæssige og rimelige også for dette særlige  

 område.
- - - Efter Justitsministeriets opfattelse er det i denne type sager f.eks. ikke  

 rimeligt, at bødens størrelse således som udgangspunkt - ud over  

 lovovertrædelsens grovhed - beror på redaktørens eller forfatterens  

 indtægtsforhold.
For pressedelikter synes de relevante faktorer for  

 bødeudmålingen snarere at burde knyttes til følgende hovedfaktorer:
 1. Lovovertrædelsens beskaffenhed, dvs. selve gerningstypen,  

 omstændighederne i forbindelse med handlingen i henholdsvis formildende eller  

 skærpende retning, offerets adfærd m.v.
2. Vedkommende massemedies udbredelse.
Således opleves en krænkelse i  

 visse tilfælde langt stærkere, desto større udbredelse mediet har, mens en  

 krænkelse i andre tilfælde også i et lokalt medie kan volde større  

 »skader« for offerets familie m.v.
 3. Massemediet vil i nogle tilfælde have opnået en økonomisk gevinst (øget  

 salg), dvs. en større fortjeneste, hvis størrelse det imidlertid kan være  

 noget nær umuligt at opgøre mere præcist og derfor næppe heller vil blive  

 genstand for konfiskation efter straffelovens regler om udbyttekonfiskation.  

 På den anden side forekommer det heller ikke rimeligt, hvis domstolene ikke  

 ved deres bødeudmåling tager sådanne forhold i betragtning.
Lignende forhold gør sig gældende på andre typer lovovertrædelser.
Ved  

 overtrædelser af miljølovgivningen vil den samlede økonomiske gevinst ofte  

 heller ikke præcist kunne udfindes, hvorimod det i mange tilfælde vil være  

 muligt nogenlunde præcist at fastslå virksomhedens besparelse ved ikke i en  

 given periode at have truffet bestemte miljøsikrende foranstaltninger, og  

 domstolene har da også i sådanne tilfælde fastsat bøden på grundlag af  

 virksomhedens besparelse.
Sammenfattende er det herefter Justitsministeriets opfattelse, at der på  

 dette område er behov for at fravige de almindelige udmålingsfaktorer, der er  

 angivet i straffeloven, selv om der ikke på dette område i alle henseender  

 vil være tale om at tage hensyn til de samme forhold.
F.eks. kan man  

 vanskeligt tale om »tilsigtet økonomisk fordel« for så vidt angår  

 Danmarks Radio og TV 2. Endvidere skal peges på, at domstolene naturligvis  

 skal anvende strafudmålingskriterierne på en sådan måde, at en eventuel bøde  

 ikke kommer til at stå i åbenbart misforhold til, hvad vedkommende massemedie  

 konkret har mulighed for at udrede.
På baggrund af ovenstående foreslår Justitsministeriet, at der indsættes  

 en særlig bestemmelse om domstolenes bødeudmåling ved materielle  

 pressedelikter.
En sådan bestemmelse er indsat i lovforslagets § 26, stk. 2.' Spørgsmål:
 »Ministerens kommentar udbedes til vedlagte artikel fra Morgenavisen  

 Jyllands-Posten den 17. marts 1991. Specielt ønskes en udtalelse om  

 påstanden, om medieansvarslovens § 14 begrænser den journalistiske frihed.  

 Der ønskes herunder en kommentar til det nævnte eksempel - sagen Else  

 Hammerich mod Uffe Ellemann-Jensen.
Der ønskes endvidere en redegørelse for forholdet mellem borgerlig  

 straffelov og medieansvarslov.« Svar:
 1. Efter § 14 i lovforslaget er den, der i en artikel citeres for en  

 navngiven udtalelse medansvarlig for udtalelsens indhold efter  

 lovgivningens almindelige regler, såfremt udtalelsen er gengivet korrekt og  

 den pågældende har godkendt, at udtalelsen gengives navngiven.
Efter gældende ret er selve fremsættelsen af strafbare ytringer  

 kriminaliseret.
Bestemmelsen i § 14 fører til, at den, der har fremsat en  

 strafbar ytring, under visse betingelser herudover også kan drages  

 presseretligt til ansvar for gengivelsen.
 Forslaget indebærer således, at den navngivne meddeler (kilde) inddrages  

 som presseretligt ansvarssubjekt og i givet fald som sådant ifalder medansvar  

 for sine i pressen offentliggjorte udtalelser sammen med den angivne  

 forfatter af den artikel, hvori udtalelserne er gengivet, eller, hvis  

 artiklen er unavngiven, sammen med redaktøren.
 Den, der føler sig krænket, kan i overensstemmelse med gældende ret i et  

 privat søgsmål efter eget valg rejse sag mod både fremsætteren og  

 forfatteren/redaktøren eller mod een af dem.
Forslaget til § 14 har nærmest karakter af en præcisering af gældende  

 praksis, hvorimod et forslag om et presseretligt eneansvar for den  

 interviewede vil indebære en væsentlig fravigelse af det gældende  

 presseretlige ansvarssystem, der har enten forfatteren eller redaktøren som  

 hovedansvarlig.
Det forekommer derfor mindre rimeligt, om den pågældende ud  

 over selve strafansvaret for fremsættelsen af den retsstridige udtalelse  

 tillige skulle bære det fulde presseretlige strafansvar.
Krænkelsen via et  

 massemedie medfører, at det strafbare forhold ændres måske meget væsentligt.  

 Der synes ikke at være rimelig grund til at fritage forfatteren eller  

 redaktøren for dette ansvar.
Forfatteren, der bruger citatet i sin artikel,  

 har både tid og anledning til at overveje citatets eventuelle retsstridige  

 indhold, ligesom citatet kan få en anden valør ved at blive taget ud af en  

 større sammenhæng eller ved at blive placeret i en sammenhæng, som den  

 interviewede ingen indflydelse har på.
Derimod kan der være god mening i at  

 gøre den, der ytrer sig, medansvarlig sammen med forfatteren eller  

 redaktøren, når den pågældende godkender, at udtalelsen gengives navngiven.
Forslaget er således en kodificering af gældende praksis og indebærer  

 ingen ændringer eller begrænsninger i den journalistiske frihed i forhold til  

 i dag.
I øvrigt vil en journalist, selv om denne formelt er ansvarlig,  

 undertiden kunne være ansvarsfri på grund af udtalelsens nyheds- og  

 informationsværdi.
 Med hensyn til det i spørgsmålet nævnte eksempel henvises der til det  

 ovenfor anførte, herunder at man efter gældende ret kan vælge kun at anlægge  

 et søgsmål mod den, der fremsætter udtalelsen.
 For så vidt angår spørgsmålet om ansvaret for den, der ytrer sig i en  

 radio- eller fjernsynsudsendelse, henvises til besvarelsen af spørgsmål nr.  

 4, pkt. 3.
 2. Lovforslaget indrømmer journalister en større ret til kildebeskyttelse  

 end den gældende regel i retsplejelovens § 172, idet betingelserne for at  

 bryde kildebeskyttelsen foreslås skærpet.
Vidnepålæg kan således efter lovforslaget kun pålægges i straffesager og  

 kun i sager, der angår en alvorlig lovovertrædelse.
Den gældende bestemmelse  

 afgrænser området som sager, der angår en forbrydelse, der kan medføre højere  

 straf end hæfte.
Der ligger heri ikke nogen særlig eller tilstrækkelig  

 begrænsning, idet denne formulering bl.a. indebærer, at selv mindre alvorlige  

 lovovertrædelser som f.eks. banale tyverier, brugstyverier og hærværk vil  

 opfylde denne betingelse.
Efter lovforslaget skal den begåede lovovertrædelse  

 ud fra en generel betragtning kunne betegnes som alvorlig.
Såfremt  

 forbrydelsen har en strafferamme på f.eks. fængsel i 2 år eller derover, må  

 lovovertrædelsen i almindelighed anses for alvorlig.
Til gengæld vil en  

 overtrædelse med strafferammemaksimum på f.eks. fængsel i 6 måneder normalt  

 ikke kunne anses for en alvorlig lovovertrædelse.
Denne skærpelse af  

 betingelserne fremgår direkte af lovforslagets bemærkninger.
 Desuden er det yderligere en betingelse, at hensynet til sagens opklaring  

 på grund af forbrydelsens grovhed eller andre særlige offentlige eller  

 private interesser klart overstiger hensynet til kildebeskyttelsen  

 sammenholdt med artiklens eller udsendelsens samfundsmæssige betydning.
Heri ligger, at retten skal foretage en afvejning af forbrydelsens grovhed  

 m.v. over for kildebeskyttelsen og artiklens eller udsendelsens  

 samfundsmæssige betydning.
Jo mere betydningsfuld i samfundsmæssig henseende  

 en artikel eller udsendelse er, des mere rimeligt vil det være, at  

 vedkommende journalist kan beskytte sin kilde, det vil sige desto grovere  

 skal en forbrydelse være, for at der vil kunne pålægges vidnepligt.
 Der er således både tale om strengere betingelser og om et mindre frit  

 skøn, som domstolene skal udøve.
Med hensyn til omfanget af kildebeskyttelsen finder Justitsministeriet  

 ikke, at der er grundlag for at udvide vidnefritagelsesreglen til også at  

 omfatte kilder til endnu ikke offentliggjorte oplysninger eller indholdet af  

 andre oplysninger end netop dem, der har betydning for fastlæggelsen af  

 kildens identitet.
En sådan udvidelse af kildebeskyttelsen ville give  

 journalister en helt særegen stilling og indebære mulighed for, at  

 pressefolk, der i øvrigt ofte »er på pletten«, vil kunne undslå sig  

 fra den almindelige pligt til som andre borgere at afgive vidneforklaring om  

 deres iagttagelser m.v.
Der henvises i øvrigt til afsnit 5.3.3. i  

 lovforslagets bemærkninger.
3. Medieansvarsloven vedrører spørgsmålet om placeringen af strafansvaret.  

 Derudover begrænser medieansvarsloven anvendelsen af de almindelige regler om  

 tilregnelse ved det objektive individualansvar for redaktøren for unavngivne  

 artikler m.v.
Forslaget til medieansvarslov indeholder således i lighed med  

 presseloven regler, som indebærer, at straffelovens almindelige regler om  

 medvirkenansvar og krav vedrørende tilregnelse delvis sættes ud af kraft, når  

 de ansvarlige for indholdet af en retsstridig artikel eller udsendelse skal  

 findes.
Derimod berøres straffelovens regler vedrørende ansvarsgrundlaget  

 ikke af forslaget til en medieansvarslov.
Bedømmelsen af, om en artikel eller  

 udsendelse er retsstridig, sker uafhængigt af medieansvarslovens regler.  

 Dette spørgsmål afgøres alene efter de i lovgivningen opstillede regler om  

 ytringsfrihedens grænser.
Om indholdet af et skrift eller en udsendelse udgør  

 et strafbart forhold, skal som hidtil vurderes efter de i straffeloven eller  

 i særlovgivningen opstillede regler om den materielle ytringsfrihed, f.eks.  

 reglerne om ærekrænkelser og krænkelser af privatlivets fred.
Forekommer der  

 f.eks. strafbare ytringer i et medie (et materielt pressedelikt), afgøres det  

 derimod efter medieansvarslovens regler, hvem der skal bære det presseretlige  

 strafansvar.
 Spørgsmål:
»Folketingets Ombudsmand har ved en skrivelse af 8. maj 1990, j.nr.  

 1990-231/68, over for en københavnsk advokat bekræftet, at det er så godt som  

 umuligt at få fri proces i sager mod pressen.
Agter ministeren at fremsætte  

 lovforslag om ændring af denne praksis?» Svar:
 I den sag, der omtales i spørgsmålet, blev der meddelt afslag på en  

 ansøgning om fri proces i en injuriesag med den begrundelse, at der efter  

 fast praksis i almindelighed ikke gives fri proces i injuriesager.  

 Folketingets Ombudsmand fandt efter en gennemgang af bl.a. forarbejderne til  

 retsplejelovens regler om fri proces ikke grundlag for at kritisere den  

 pågældende afgørelse.
 Efter retsplejelovens § 330, stk. 1, kan der meddeles fri proces, hvis  

 ansøgeren ud over at opfylde de økonomiske betingelser »skønnes at have  

 rimelig grund til at føre proces«.
 Som et led i den beskyttelse af enkeltpersoner, som ikrafttrædelsen af  

 medieansvarsloven bl.a. vil indebære, vil jeg finde det rigtigt, at  

 statsamterne og Civilretsdirektoratet generelt er imødekommende over for  

 ansøgninger om fri proces til sagsanlæg mod et massemedie i anledning af  

 freds- og ærekrænkelser af en vis grovhed, såfremt de almindelige betingelser  

 for fri proces i øvrigt er opfyldt.
 Hvis der er tilslutning hertil, vil jeg i forbindelse med  

 medieansvarslovens ikrafttræden drage omsorg for, at statsamternes og  

 Civilretsdirektoratets praksis på dette område bliver i overensstemmelse  

 hermed.
 Spørgsmål:
»Når medieansvarsloven giver mulighed for betydeligt forhøjede  

 bøder, agter ministeren så i erstatningsansvarsloven at indføre  

 minimumserstatninger, så også erstatningsniveauet bliver forhøjet?» Svar:
 En person, der ved en retsstridig offentliggørelse eller udsendelse har  

 været udsat for en krænkelse i medierne, har efter dansk ret krav på at få  

 erstattet et dokumenteret økonomisk tab f.eks. i form af tabt  

 arbejdsfortjeneste som følge af krænkelsen.
Erstatning for ikke-økonomisk skade - torterstatning - kan kræves efter  

 erstatningsansvarslovens § 26. Efter denne bestemmelse skal den, der er  

 ansvarlig for en retsstridig krænkelse af en andens frihed, fred, ære eller  

 person, betale den forurettede godtgørelse for tort.
Godtgørelse for tort kan  

 selvsagt kræves samtidig med erstatning for økonomisk tab efter de  

 almindelige erstatningsregler.
 Lovforslaget indeholder ikke nærmere regler om erstatningsfastsættelsen,  

 idet erstatningsudmålingen ligesom bødeudmålingen er et spørgsmål, der  

 henhører under domstolenes kompetence.
 For så vidt angår erstatning for økonomisk tab savner det mening at tale  

 om indførelse af en minimumserstatning, idet det er det godtgjorte tab, der  

 kan kræves erstattet af den ansvarlige.
Spørgsmålet om fastsættelse af godtgørelse for tort som følge af  

 ærekrænkelser og privatlivskrænkelser var ikke omfattet af  

 medieansvarsudvalgets kommissorium.
Imidlertid har udvalget udtalt, at  

 spørgsmålet om godtgørelseserstatning som hidtil bør overlades til  

 domstolene.
Et flertal af udvalgets medlemmer fandt samtidig at burde pege på de  

 ganske væsentlige skadevirkninger, der kan være knyttet til offentliggørelsen  

 af udtalelser.
Stærkt negative udtalelser om en person fremsat i et udbredt  

 medie vil ligesom en meget negativ omtale i et lokalt blad kunne volde den  

 krænkede og eventuelt vedkommendes nærmeste stor skade, jf. betænkningen s.  

 237.
 Af lovforslagets almindelige bemærkninger s. 29 fremgår, at  

 Justitsministeriet har tilsluttet sig flertallets synspunkter.  

 Justitsministeriet har således også for erstatningsudmålingen - og ikke blot  

 for bødeudmålingen - udtalt sig om, hvilke faktorer der efter ministeriets  

 opfattelse bør lægges vægt på ved fastsættelsen af godtgørelsen for tort.
Hvor stor skadevirkning en krænkende udtalelse eller lignende har haft for  

 en person, vil afhænge af en konkret vurdering af beskaffenheden af den  

 enkelte krænkelse sammenholdt med det pågældende medies udbredelse.
På den  

 baggrund finder Justitsministeriet det ikke hensigtsmæssigt at indføre en  

 minimumserstatning for tort.
Erstatningsfastsættelsen bør efter  

 Justitsministeriets opfattelse fortsat og helt og holdent være et  

 domstolsanliggende.
 Spørgsmål:
»Ministeren bedes beskrive konsekvenserne ved at fjerne begrebet  

 »handlemåde« fra lovforslagets § 34, stk. 1.' Spørgsmål:
»Vil ministeren være indstillet på at fremsætte et ændringsforslag  

 til § 34, stk. 1, der udelader begrebet »handlemåde«?» Svar:
Bestemmelsen i § 34, stk. 1, indfører som noget nyt en generalklausul,  

 hvorefter massemediernes indhold og handlemåde skal være i overensstemmelse  

 med god presseskik.
Bestemmelsen omfatter alle de i lovforslagets § 1, nr,  

 1-3, nævnte massemedier.
 I overensstemmelse med nyere lovgivning på andre områder er en sådan  

 generalklausul ikke blot en »programerklæring«, men tillige en  

 materiel norm, som er egnet til at danne grundlag for retsudviklingen.
 Klausulen er - som anført af Kruger Andersen, Markedsføringsret (1978) s.  

 20 - »en retlig standard med det særkende, at den sammenfatter en række  

 forskelligartede tilfælde i en enkelt generelt affattet regel, som kan tjene  

 til at supplere og korrigere mere specielle regler eller eventuelt stå helt  

 alene«.
 Etiske regler er bl.a. udtryk for den faglige standard, som pressen selv  

 har fastsat som norm for udøvelsen af sin virksomhed. »God  

 presseskik« er således udtryk for, hvad der bør være sædvanlig  

 handlemåde på området ud fra en inden for medierne herskende opfattelse af,  

 hvad der er god handlemåde.
Formuleringen af den retlige standard om god presseskik er i øvrigt  

 knyttet til massemediernes indhold og handlemåde.
Heri ligger,  

 at massemedierne ud fra en samlet vurdering skal have handlet i  

 overensstemmelse med god presseskik.
Ordet »indhold« sigter således  

 ikke udelukkende til indholdet eller ordlyden af en tekst eller et billedes  

 »objektive« udsagn, men også til måden og formen, hvorpå indholdet  

 fremtræder eller vises.
Selve fremtrædelsen af en artikel eller dennes  

 overskrift sammenholdt med teksten i øvrigt eller filmklippet skal være i  

 overensstemmelse med god presseskik.
Ordet handlemåde relaterer sig navnlig  

 til den fremgangsmåde, som pressen har anvendt ved fremskaffelsen af  

 oplysninger, men ordet dækker sammen med ordet »indhold« som  

 ovenfor nævnt den samlede adfærd i forbindelse med en  

 offentliggørelse.
Det er således ikke hensigten, at der skal kunne drages  

 modsætningsslutninger på grundlag af den valgte formulering.
Indhold og  

 handlemåde er imidlertid - som det også fremgår af selve de gældende  

 presseetiske regler - disse reglers mest centrale områder.
De »Vejledende regler for god presseskik«, der er optaget som  

 bilag 3 til lovforslagets bemærkninger, indeholder da også en række regler,  

 der klart forudsætter, at massemediernes »handlemåde« er omfattet  

 af »god presseskik«.
Det gælder f.eks. reglerne i punkterne A 1.,  

 2. og 3. samt B 3. der har følgende ordlyd:
»A.
Korrekte meddelelser 1. Det er massemediernes opgave at bringe korrekt og hurtig  

 information.
Så langt det er muligt, bør det kontrolleres, om de  

 oplysninger, der gives, er korrekte.
 2. Kritik bør udvises for nyhedskilderne, i særdeleshed når disses  

 udsagn kan være farvet af personlig interesse eller skadevoldende hensigt.
 3. Oplysninger, som kan være skadelige, krænkende eller virke  

 agtelsesforringende for nogen, skal efterprøves i særlig grad, inden  

 de bringes, først og fremmest ved forelæggelse for den pågældende.
- - - B.
Adfærd i strid med god presseskik - - - 3. Ofre for forbrydelser eller ulykker skal vises det størst mulige  

 hensyn.
Det samme gælder vidner og pårørende til de implicerede.
Ved  

 indsamling og gengivelse af billedmateriale skal der vises hensynsfuldhed  

 og takt.« Endvidere er der i de presseetiske regler som noget nyt i de vejledende  

 reglers præambel optaget en klausul om non-information og en  

 samvittighedsklausul, der navnlig har betydning for massemediernes interne  

 forhold.
Præamblen indeholder således følgende herom:
»Under brud på god presseskik henhører også hindring af berettiget  

 offentliggørelse af informationer af væsentlig betydning for offentligheden  

 samt eftergivenhed over for udenforståendes krav om indflydelse på  

 massemediernes indhold, hvis eftergivenheden kan medføre tvivl om  

 massemediernes frie og uafhængige stilling.
Brud på god presseskik foreligger  

 endvidere, hvis en journalist pålægges opgaver, som er i strid med nærværende  

 presseetiske regler.
En journalist bør ikke pålægges opgaver, der strider mod hans samvitighed  

 eller overbevisning.« Konsekvensen af at fjerne ordet handlemåde vil således være, at »god  

 presseskik« bliver en retlig torso, idet vurderingen af denne retlige  

 standard som ovenfor nævnt beror på en samlet vurdering af massemediets  

 samlede adfærd i forbindelse med en offentliggørelse.
 Efter Justitsministeriets opfattelse vil Pressenævnet således ikke kunne  

 udøve sin virksomhed på tilfredsstillende måde, hvis det område, som nævnet  

 skal vurdere, indskrænkes på den måde, som er angivet i spørgsmålet.  

 Justitsministeriet agter derfor ikke at stille ændringsforslag til  

 bestemmelsen i lovforslagets § 34, stk. 1, der er indgående behandlet af  

 Medieansvarsudvalget i betænkning nr. 1205/1990 side 326 ff.
Det bemærkes i den forbindelse, at det forhold, at begrebet  

 »handlemåde« er medtaget i bestemmelsen, efter Justitsministeriets  

 opfattelse ikke indebærer en reel indskrænkning i den redaktionelle eller  

 journalistiske frihed.
Pressenævnet kan f.eks. ikke pålægge redaktionelle  

 medarbejdere vidnepligt, ligesom nævnet ikke kan kræve kildebeskyttelsen  

 tilsidesat.
Endvidere er der i lovforslagets kapitel 7 fastsat detaljerede  

 regler om nævnets sagsbehandling.
Der henvises herved til besvarelsen af  

 spørgsmål 5 og 6.
 Spørgsmål:
»Hvad er grunden til, at man vil gøre de »vejledende regler for  

 god presseskik« til norm for pressenævnets arbejde, hvis formålet alene  

 er at sikre en mere uformel beskyttelse mod freds- og ærekrænkelser, end en  

 retssag åbner mulighed for? De fleste eksisterende bestemmelser, f.eks. næsten hele afsnit A, må jo  

 opfattes som praktiske anvisninger for redaktionelt arbejde.' Spørgsmål:
»Hvordan forestiller ministeren sig, at det statsligt autoriserede  

 pressenævn skal administrere, jf. f.eks. pkt.
A-2, A-5 eller A-6 i de  

 »vejledende regler for god presseskik«? Ser ministeren ikke en  

 risiko for, at Pressenævnet kan komme til at fungere som en overordnet  

 vagthund for generel redaktionel praksis i den samlede presse?» Spørgsmål:
»Hvis man skal have et statsligt autoriseret pressenævn, der er  

 overordnet den samlede presse, og hvis formål er at sikre beskyttelse af  

 privatliv, dvs. konkret beskyttelse mod freds- og ærekrænkelser, ville det da  

 ikke være rimeligt at indskrænke de etiske regler til at omfatte dette  

 formål, nemlig i de nuværende regler, punkterne B-1, B-2, B-3 og - i uklar og  

 banal form - pkt.
B-5, C-4 og C-8 og enkelte af bemærkningerne i C-3, C-5 og  

 C-6?» Svar:
Massemediernes ytrings- og informationsfrihed er begrænset af de i  

 lovgivningen fastsatte materielle grænser for ytringsfriheden.
Afgørelsen af,  

 om de foreligger overtrædelse af straffelovens regler, henhører under  

 domstolene.
Et vigtigt supplement til straffelovens regler om beskyttelse af  

 individet mod freds- og ærekrænkelser er endvidere de vejledende regler for  

 god presseskik, de såkaldte presseetiske regler, som visse massemedier som  

 led i deres selvjustits har opstillet for udøvelsen af deres virksomhed.
Af  

 særlig interesse er de af Danske Dagblades Forening vedtagne regler »God  

 presseskik«, hvis overholdelse påses af et af foreningen oprettet nævn,  

 Dansk Pressenævn.
Reglerne er ikke tiltrådt af Dansk Journalistforbund og  

 omfatter kun medier, der frivilligt har tilsluttet sig ordningen.
Justitsministeriet er enig med Medieansvarsudvalget i, at det nuværende  

 presseetiske system ikke fungerer med et fuldt tilfredsstillende resultat.  

 Justitsministeriet er ligeledes enig med Medieansvarsudvalget i, at den  

 frihed, der gennem de særlige ansvars- og kildebeskyttelsesregler er givet  

 pressen, skal forvaltes således, at individets retsbeskyttelse tilgodeses  

 bedst muligt.
Justitsministeriet kan derfor tiltræde udvalgets forslag om, at  

 det presseetiske system lovfæstes.
Kapitlerne 5-7 i lovforslaget om  

 presseetik, genmæle og Pressenævnet svarer således med enkelte redaktionelle  

 ændringer til udvalgets lovudkast.
 Som nævnt ovenfor har Danske Dagblades Forening for de trykte periodiske  

 skrifters vedkommende vedtaget et sæt etiske regler for god presseskik.  

 Reglerne er optaget som bilag 3 til lovforslaget med de ændringer, som  

 Medieansvarsudvalget foreslår.
 Reglerne »God presseskik« omfatter det redaktionelle stof, både  

 tekst og billeder, og omfatter omtalte og afbildede personer, herunder også  

 afdøde personer, samt tillige juridiske personer og lignende.
Danmarks Radio følger i sin programvirksomhed de af Radiorådet den 21.  

 juni 1977 vedtagne etiske retningslinjer, der er gengivet som bilag 1 til  

 medieudvalgets betænkning.
Disse retningslinjer finder også anvendelse på TV  

 2's udsendelsesvirksomhed.
Det vil være Pressenævnets opgave at udtale sig om, hvorvidt et massemedie  

 har optrådt i strid med god presseskik.
Pressenævnets praksis vil herefter  

 være et væsentligt bidrag til at udbygge og konkretisere indholdet af de  

 generelle principper, som er grundlaget for begrebet »god  

 presseskik«, således som dette bl.a. er udtrykt gennem de vejledende  

 regler.
 Selv om kerneområdet for pressetiske regler er at sikre en mere uformel  

 beskyttelse mod freds- og ærekrænkelser, har presseetiske regler et  

 videregående sigte, hvilket bl.a. også fremgår af de »Grundlæggende  

 synspunkter«, som udgør indledningen til de vejledende regler.  

 Anvisningerne i vejledningens afsnit A vil således kunne anvendes af  

 Pressenævnet i konkrete klagesager, hvor en manglende efterlevelse af  

 principperne har ført til en krænkelse i vedkommende massemedie.
 Pressenævnets anvendelse af de enkelte principper i de vejledende regler  

 f.eks. de i spørgsmål nr. 21 nævnte punkter A-2, A-5 og A-6, vil således bero  

 på de nærmere omstændigheder, der foreligger i den konkrete klagesag.
Efter Justitsministeriets opfattelse vil det ikke være hensigtsmæssigt at  

 foretage bestemte begrænsninger i de vejlende regler som nævnt i spørgsmål  

 22, idet en sådan fremgangsmåde ville kunne føre til utilsigtede  

 modsætningsslutninger.
Det bemærkes i øvrigt i den forbindelse, at de  

 vejledende regler kun er udtryk for normer, som vil kunne benyttes ved  

 Pressenævnets konkrete sagsbehandling, men som ikke har karakter af  

 ufravigelige retsregler.
Der henvises herved til lovforslagets almindelige  

 bemærkninger afsnit 6 og bemærkningerne til §§ 34 og 35.
 Spørgsmål:
 »Finder ministeren, at der er logisk sammenhæng mellem bestemmelsen  

 om at pålægge en forfatter (journalist) ansvar for i interviews, referater og  

 lignende korrekt at have gengivet udtalelser, der kan være strafbare, og  

 bestemmelsen om at fritage redaktøren for ansvar for optagelse af korrekt  

 navngivne læserbreve, der har samme karakter? Der henvises til mindretallets  

 bemærkninger i Medieansvarsudvalgets betænkning s. 175-176, hvor der ytres  

 ønske om, at »mundtlige eller skriftlige udtalelser, der indgår som  

 citater i en artikel, bliver ligestillet med udtalelser, som den pågældende  

 har skrevet i et læserbrev eller et andet af ham navngivet indlæg, . . . (og)  

 at dette kun kan opnås, hvis udgangspunktet bliver, at den citerede persons  

 ansvar er et eneansvar og ikke et medansvar«.
Ministerens kommentar hertil udbedes.' Svar:
 Presselovens særlige ansvarssystem er karakteriseret ved, at det i  

 almindelighed kun er forfatteren og/eller redaktøren, der kan gøres  

 ansvarlige for indholdet af en retsstridig artikel.
I overensstemmelse hermed fastslår lovforslagets § 10, at forfatteren,  

 f.eks. læserbrevsskribenten, er ansvarlig for indholdet af en navngiven  

 artikel efter lovgivningens almindelige regler.
I læserbrevssituationen vil  

 ophavsmanden i almindelighed således være den eneste ansvarlige for indholdet  

 af teksten.
Spørgsmålet om journalistens (forfatterens) ansvar i interviewsituationer  

 m.v. var genstand for indgående drøftelser i Medieansvarsudvalget, hvor et  

 mindretal foreslog et presseretligt eneansvar for den citerede navngivne  

 person.
Et flertal foreslog derimod et medansvar for journalisten for  

 viderebringelsen af udtalelser fra navngivne meddelere.
 Som det fremgår af lovforslaget og dets bemærkninger, har  

 Justitsministeriet fulgt flertallets indstilling, jf. lovforslagets § 14.
 Efter § 14 i lovforslaget er den, der i en artikel citeres for en  

 navngiven udtalelse, medansvarlig for udtalelsens indhold efter  

 lovgivningens almindelige regler, såfremt udtalelsen er gengivet korrekt og  

 den pågældende har godkendt, at udtalelsen gengives navngiven.
Forslaget til § 14 har nærmest karakter af en præcisering af gældende  

 praksis, hvorimod et forslag om et presseretligt eneansvar for den  

 interviewede vil indebære en væsentlig fravigelse af det gældende  

 presseretlige ansvarssystem.
Det forekommer derfor mindre rimeligt, om den  

 pågældende ud over selve strafansvaret for fremsættelsen af den retsstridige  

 udtalelse tillige skulle bære det fulde presseretlige strafansvar.
Krænkelsen  

 via et massemedie medfører, at det strafbare forhold ændres måske meget  

 væsentligt.
Der synes ikke at være rimelig grund til at fritage forfatteren  

 eller redaktøren for dette ansvar.
Forfatteren, der bruger citatet i sin  

 artikel, har både tid og anledning til at overveje citatets eventuelle  

 retsstridige indhold, ligesom citatet kan få en anden valør ved at blive  

 taget ud af en større sammenhæng eller ved at blive placeret i en sammenhæng,  

 som den interviewede ingen indflydelse har på.
 Anderledes forholder det sig med forfatteren til et navngivent læserbrev.  

 Her er det den pågældendes egen udformning, der bliver offentliggjort,  

 ligesom læserbrevet står alene og således ikke indgår som bestanddel af en af  

 en anden udarbejdet artikel.
Interviewsituationen og læserbrevssituationen er således ikke umiddelbart  

 sammenlignelige.
Det er derfor Justitsministeriets opfattelse, at der er god  

 sammenhæng mellem de foreslåede presseretlige ansvarsplaceringsbestemmelser i  

 lovforslagets § 10 og § 14, der er i overensstemmelse med det gældende  

 presseretlige ansvarssystem.
 Der henvises i øvrigt til besvarelsen af spørgsmål 4 og 11.
