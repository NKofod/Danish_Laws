Beretning afgivet af Social-, Indenrigs- og Børneudvalget den 17. maj 2018 Beretning over Forslag til folketingsbeslutning om, at færre personer under værgemål fratages stemmeretten til folketingsvalg på grund af handicap [af Jakob Sølvhøj (EL), Torsten Gejl (ALT), Marianne Jelved (RV) og Kirsten Normann Andersen (SF) m.fl.]:
1. Udvalgsarbejdet Beslutningsforslaget blev fremsat den 8. februar 2018 og var til 1. behandling den 3. april 2018. Beslutningsforslaget blev efter 1. behandling henvist til behandling i Social-, Indenrigs- og Børneudvalget.
Møder Udvalget har behandlet beslutningsforslaget i 2 møder.
2. Politiske bemærkninger Udvalget har med tilfredshed konstateret, at ministeren under førstebehandlingen af beslutningsforslaget gav udtryk for, at forslaget følger et umiddelbart prisværdigt formål, nemlig at færre personer under værgemål fratages stemmeretten til folketingsvalg.
 Udvalget har desuden noteret, at regeringen er indstillet på at gøre mest muligt for at sikre, at flest mulige kan stemme til folketingsvalg, og at regeringen derfor vil iværksætte et analysearbejde, der skal nå frem til forskellige modeller for, hvordan flere personer under værgemål kan få stemmeret til folketingsvalg, under hensyn til at denne gruppe fortsat er beskyttet af værgemålsreglerne.
 Udvalget ser frem til efteråret, hvor resultatet af analysearbejdet præsenteres, og til at drøfte med regeringen, hvilken løsning der bedst imødekommer intentionen om, at flest mulige kan stemme til folketingsvalg.
 P.u.v.
