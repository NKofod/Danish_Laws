 Der lagdes ved opgørelsen af faderens indkomst vægt på de seneste 3  

 års virksomhedsregnskaber i det af faderen som hovedaktionær ejede selskab,  

 og faderens andel af virksomhedsoverskuddet tillagdes hans øvrige indtægter,  

 også selvom overskuddet ikke udbetaltes.
 Faderen klagede over, at statsamtet havde afslået at nedsætte det bidrag,  

 normalbidraget med tillæg af 100 %, han betalte til to børn.
 Det fremgik af sagen, at moderen forventede en årsindkomst på ca. 110.000  

 kr. og at faderen var eneindehaver af et aktieselskab.
Efter praksis lægger Civilretsdirektoratet ved vurderingen af bidragsevnen  

 for personer, der helt eller delvist ejer en erhvervsvirksomhed, i  

 almindelighed vægt på oplysninger om virksomhedens økonomiske forhold over en  

 længere periode.
Den bidragspligtiges andel af virksomhedsoverskuddet lægges  

 efter praksis til hans eventuelle øvrige indtægter, også selvom overskuddet  

 ikke udbetales.
Sædvanligvis foretages vurderingen på baggrund af de seneste  

 3 års virksomhedsregnskaber, medmindre et udsving i resultaterne må antages  

 at være udtryk for en varig ændring af bidragsevnen.
Ved opgørelsen af  

 virksomhedens resultat tages der som udgangspunkt alene hensyn til  

 udgiftsposter, der er driftsmæssigt begrundet, således at der ses bort fra  

 skattemæssige poster, herunder virksomhedsskat.
For faderens vedkommende kunne det herefter lægges til grund, at  

 virksomhedsregnskaberne for de tre seneste regnskabsår udviste resultater på  

 henholdsvis ca. 909.000 kr., ca. 603.000 kr. og -478.000 kr.
Faderen havde i  

 samme periode en lønindtægt fra virksomheden på ca. 200.000 kr. årligt.
 Civilretsdirektoratet stadfæstede statsamtets afgørelse og bemærkede, at  

 man ikke fandt, at det dårligere virksomhedsresultat i det seneste  

 regnskabsår forringede faderens bidragsevne i en sådan grad, at bidragene  

 burde nedsættes.
 Skarrildhus 1991, s. 34 ff.
