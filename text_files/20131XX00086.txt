Skriftlig fremsættelse (24. oktober 2013) Miljøministeren (Ida Auken):
 Herved tillader jeg mig for Folketinget at fremsætte:
Forslag til lov om ophævelse af lov om udnyttelse af vandkraften i Gudenaa og ændring af lov om vandløb (Lovforslag nr.
L 44) Tangeværkets drift har siden 1918 være reguleret af en særlig koncessionslov, som Folketinget har forlænget tre gange.
Gudenaacentralen kan imidlertid videreføre driften af Tangeværket efter den almindelige lovgivning, og henset til værkets relativt beskedne elproduktion, er der ikke længere forhold, der taler for, at driften af værket skal være et anliggende for Folketinget.
 Formålet med dette lovforslag er derfor at ophæve en overflødig lov, og Tangeværkets drift skal herefter  på samme måde som andre elforsyningsselskaber  hvile på den almindelige lovgivning.
 Lovforslaget har ingen betydning for spørgsmålet om naturforholdene i området ved Tangeværket eller Tange Sø i øvrigt.
 Lovforslaget har ingen betydning for spørgsmålet om faunapassage og indebærer ingen begrænsninger i mulighederne for at etablere en faunapassage på grundlag af en relevant finansiering.
Der skal i 2. vandplanperiode tages stilling til, hvilke indsatser der skal gennemføres i Gudenåsystemet med henblik på at nå målet om god økologisk tilstand.
Der vil herunder skulle tages stilling til, om virkningerne af spærringen ved Tangeværket skal imødegås ved etablering af et omløbsstryg.
 Som en konsekvens af lovforslaget bør Koncessionsindehaveren, Gudenaacentralen, søge Viborg Kommune om tilladelse efter vandforsyningsloven og vandløbsloven.
 For at sikre at koncessionshaverens nuværende forpligtelser til vandløbsvedligeholdelse og fiskeudsætning videreføres, indebærer lovforslaget, at vandløbsmyndigheden og miljøministeren bemyndiges til at fastsætte en pligt vedrørende disse forhold i henhold til vandløbsloven.
 Målet er, at den nye regulering kan træde i kraft fra den 8. januar 2014. Lovforslaget indeholder endvidere en overgangsordning, således at koncessionen forlænges i 2 år efter lovens ikrafttræden med henblik på at give Gudenaacentralen en passende periode til at indrette sig på de nye forhold.
 Idet jeg i øvrigt kan henvise til lovforslaget med tilhørende bemærkninger, skal jeg anbefale forslaget til Folketingets velvillige behandling.
