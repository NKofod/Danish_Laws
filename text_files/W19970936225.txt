Ankestyrelsens principafgørelse O-16-97 om arbejdsredskaber - beskyttet beskæftigelse - CCTV-anlæg - pension Resume:
 En 37-årig mand med synsnedsættelse modtog højeste førtidspension og bistandstillæg og var ansat i beskyttet beskæftigelse (1/3-ordning). Han fandtes berettiget til et CCTV-anlæg til brug ved læsning af aftaler i kalender m.v.
 Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 43, stk. 9 Vejledninger:
Socialministeriets vejledning nr. 211 af 30. november 1994 om hjælp efter bistandslovens kapitel 10 (§§ 43-45) - pkt. 72, pkt. 73 Sagsfremstilling:
En 37-årig mand, der siden maj 1991 havde modtaget højeste førtidspension og bistandstillæg som følge af en øjensygdom, fik i 1994 ansættelse som massør 14 timer om ugen og med en lønindtægt på 1.820 kr. brutto.
I februar 1995 godkendte kommunen arbejdsforholdet som en beskyttet beskæftigelse (1/3-ordning).
Han søgte i april 1995 om hjælp til et CCTV-anlæg.
Udgiften hertil var i alt 23.500 kr., men anlægget kunne lejes for 800 kr. pr. måned.
 Kommunen meddelte afslag med henvisning til, at han i forhold til sin økonomiske situation skønnedes selv at kunne afholde udgiften til leje af CCTV-anlægget.
 Ankenævnet tiltrådte kommunens afslag.
 Afgørelse:
 Ankestyrelsen fandt ansøger berettiget til et CCTV-anlæg.
Ved vurdering af hans økonomiske situation skulle der anlægges en lempelig vurdering, ligesom hans bistands- og invaliditetstillæg ikke skulle medtages.
På baggrund af hans indtægt, lagde Ankestyrelsen vægt på, at det ikke skønnedes rimeligt, at han selv skulle afholde udgiften hertil.
 Ankestyrelsen lagde desuden vægt på forholdet mellem arbejdsindsatsen og arbejdsindtægten.
