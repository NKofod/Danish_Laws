Nr BTL 85 Betænkning over Forslag til lov om ændring af lov om energipolitiske  

 foranstaltninger m.v. (Risøs formål)   

 Nr L 85 1985-86, 1. samling Blad nr 962 Afgivet af det energipolitiske udvalg Afgivet: 19860516 Udvalget har behandlet lovforslaget i nogle møder og har herunder stillet spørgsmål til energiministeren, som denne har besvaret skriftligt.
Udvalget har modtaget en skriftlig henvendelse fra OOA - Organisationen til Oplysning om Atomkraft.
Herefter indstiller et flertal (socialdemokratiets, det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse uændret.
Et mindretal (socialistisk folkepartis medlem af udvalget) indstiller lovforslaget til vedtagelse med de af mindretallet stillede ændringsforslag.
Såfremt de af mindretallet stillede ændringsforslag ikke vedtages ved 2. behandling, agter mindretallet at stemme imod lovforslaget ved 3. behandling.
Efter mindretallets opfattelse er det en svaghed, at beslutningen om at tage atomkraften ud af energiplanlægningen ikke er blevet fulgt op af konkrete langsigtede foranstaltninger til fremme af en ressourcebesparende og miljøvenlig energipolitik.
Efter mindretallets opfattelse er lovforslaget om Risø udtryk for et ønske om en uændret videreførelse af Risøs aktiviteter i en tid, hvor der er behov for kraftige ændringer i energi- og miljøpolitikken og i sektorforskningens struktur og opgaver.
Efter mindretallets opfattelse er der uanset de vanskeligheder, der er knyttet til afgrænsning af atomrelateret forskning, ikke på overbevisende måde blevet argumenteret for, at den atomkraftrelaterede del af Risøs forskningsindsats er faldet drastisk over de senere år.
I den forbindelse skal henvises til de meget relevante indvendinger, der er blevet fremført fra bl.a.
OOAs side over for de tal for den atomkraftrelaterede forskning, der er blevet givet fra Risøs side.
Efter mindretallets opfattelse er der såvel forsknings- som energipolitiske begrundelser for at afvise lovforslaget.
Det er ikke betryggende, at en så væsentlig del af grundforskningen udføres ved en bestemt sektorforskningsinstitution.
Den primære grundforskning bør ske inden for universitetssektoren, der jo er underlagt styrelseslovens bestemmelser, har klare forskningsrelevante kriterier ved ansættelser og bedømmelser, og som ikke at forglemme har tradition for en betydelig grad af metodefrihed.
Der er efter mindretallets opfattelse behov for en frugtbar vekselvirkning mellem grundforskningen og sektorforskningen.
Der kan henvises til Niels Bohr-instituttet, der som en universitetstilknyttet institution benytter faciliteter på Risø.
Denne form for samspil mellem universitetsforskning og sektorforskning bør fremmes.
Ikke mindre end 24 pct. af forskningen ved Risø er miljørelateret forskning, men ikke desto mindre er den løsrevet fra miljøministeriet.
Den miljørelaterede forskning ved Risø bør styrelsesmæsigt underlægges miljøministeriet, ligesom den landbrugsrelaterede forskning bør knyttes til landbrugsministeriet, den meteorologiske forskning til ministeriet for offentlige arbejder osv.
Af samordningshensyn kan det være fordelagtigt, at forskning knyttet til forskellige ministerier fysisk er placeret samme sted, dvs. ved Risø. Erfaringerne fra luftforureningslaboratoriet, der er knyttet til miljøstyrelsen, men arbejder på Risø, har understreget rigtigheden heraf.
Den atomkraftrelaterede forskning, der fortsat er nødvendig for at sikre den nødvendige viden om atomkraften og højne beredskabet i tilfælde af atomkraftulykker, bør helt underlægges miljøministeriet nu, hvor atomkraft definitivt er ude af den danske energiplanlægning.
For at sikre et effektivt beredskab i tilfælde af atomkraftkatastrofer i fremtiden er det nødvendigt, at miljøministeriet entydigt har det samlede ansvar og styring.
Begivenhederne efter katastrofen ved Tjernobyl-kraftværket viser, at der er alle gode argumenter for at sikre, at viden og beredskabet i forbindelse med atomkraft er knyttet til det samme ministerium.
I øvrigt viser den senere tids debat om sektorforskningen, at der er behov for kraftige ændringer i det sektorforskningssystem, vi kender i dag.
På baggrund heraf er det ikke hensigtsmæssigt at gennemføre en selvstændig lovgivning for så stor en institution som Risø.
Et andet mindretal (venstresocialisternes medlem af udvalget) indstiller lovforslaget til forkastelse ved 3. behandling, idet mindretallet dog kan stemme for de af ovenstående mindretal stillede ændringsforslag.
Den 29. marts 1985 vedtog et flertal i folketinget, at den offentlige energiplanlægning fremover skal foregå uden inddragelse af atomkraft.
På den baggrund var det naturligt at ændre formålsparagraffen for Risø, hvor der foregår en hel del atomkraftrelevant forskning.
Ledelsen af Risø påstår, at den atomkraftrelaterede forskning er reduceret til et minimum, og at den allerede var reduceret inden folketingets vedtagelse af 29. marts 1985.
Det er også på den baggrund, at ministeren har foreslået Risøs formålsparagraf ændret, samtidig med at det i bemærkningerne til lovforslaget kan læses, at ». . . denne ændring i det væsentlige ikke i sig selv (vil) nødvendiggøre ændringer i prioriteringen af de forskellige forsknings- og udviklingsområder på Risø.« På den baggrund har det meste af udvalgsarbejdet koncentreret sig om at finde ud af, hvad der overhovedet foregår af forskning på Risø, og hvad der har foregået.
 Dette har vist sig at være komplet umuligt.
Hver gang udvalget har stillet ministeren et spørgsmål om omfanget af Risøs atomkraftrelaterede forskning, er spørgsmålet gået videre til Risø, og svaret har efterladt spørgeren som et endnu større spørgsmålstegn.
Det er hverken dokumenteret eller sandsynliggjort, at det i dag kun er minimalt, hvad der udføres af atomkraftrelateret forskning på Risø.
Der burde derfor gennemføres en grundig undersøgelse af omfanget af Risøs atomkraftrelaterede forskning gennem årene.
Undersøgelsen burde forestås af en instans uden for Risø, der skulle sikres adgang til de oplysninger, Risøs ledelse ikke har villet frigive til folketingets energipolitiske udvalg.
ÆNDRINGSFORSLAG Af et mindretal (SF), tiltrådt af et mindretal (VS):
Til § 1 1) Før nr. 1 indsættes som nyt nummer:
»01. § 2 udgår.« 2) Nr. 1 affattes således:
 »1. § 4 affattes således:
»§ 4. Risøs opgave er at udføre sektorforskning inden for energiområdet med henblik på fremme af elbesparende teknologi, fremme af vedvarende energi, udvikling af energiøkonomiske systemer samt fremme af energibesparende foranstaltninger i øvrigt.«» BEMÆRKNINGER Til nr. 1 Mindretallet ønsker med ændringsforslaget at nedlægge energirådet.
Energirådet havde en funktion i midten af 1970erne, dvs. under højdepunktet for oliekrisen og på et tidspunkt, hvor energiministeriet, herunder energistyrelsen, ikke var opbygget.
Dette sammenholdt med de ret magre konkrete resultater af energirådets arbejde taler for, at energirådet erstattes af organer med konkret operationelle opgaver.
Til nr. 2 Efter mindretallets opfattelse skal Risøs aktiviteter kun knyttes til energiministeriet for så vidt som forskningen vedrører energi og forskningen udtrykkeligt understøtter en ressourcebesparende og miljøvenlig energipolitik.
Derfor har mindretallet stillet et ændringsforslag vedrørende Risøs formål på energiforskningsområdet.
De områder, der vedrører andre ministerier, indgår i lovgivning, der knytter sig til de andre relevante ressortministerier.
Der er i ændringsforslaget lagt vægt på, at energiforskningen skal koncentrerers om nedbringelse af det samlede energiforbrug og i særdeleshed elforbruget.
Risøs forskningsindsats skal ses i sammenhæng med universitetsforskningen samt energiministeriets energiforskningsprogrammer.
Energiforskningsprogrammerne bør entydigt fremme de samme overordnede mål bestemt af beslutningen om at tage atomkraft ud af energiplanlægningen.
Mindretallet lægger stor vægt på samspillet mellem den statslige forskning og erhvervslivet, herunder sikring af hurtigere overledning af forskningsfremskridt til konkret produktion.
Rekvireret forskning er i den sammenhæng vigtig, ligesom de energipolitiske instrumenter, herunder afgiftspolitikken, bør fremme hurtigere overledning af forskningsresultater i såvel erhvervslivet som i husholdningerne.
Annelise Gotfredsen (KF) Ahlmann-Ohlsen (KF) Kent Kirk (KF) Helge Adam Møller (KF) Niels Anker Kofoed (V) Tørnæs (V) Birgith Mogensen (CD) Steffensen (KrF) Søren Hansen (S) Mette Groes (S) Hans Hækkerup (S) Poul Nielson (S) Helge Mortensen (S) Løvig Simonsen (S) Riishøj (SF) nfmd.
Tinning (VS) Lone Dybkjær (RV) fmd.
 Partierne FP og FD havde ikke medlemmer i udvalget.
