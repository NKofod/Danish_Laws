 Udtalt, at videregivelse af person- og lønoplysninger  

 fra Post- og Telegrafvæsenets lønmodtagerregister og  

 personaleadministrationssystem til tre koncessionerede telefonselskaber i  

 forbindelse med en omlægning på teleområdet, hvorefter ca. 1.200 medarbejdere  

 i Post- og Telegrafvæsenet skulle tilbydes at overgå fra tjeneste i staten  

 til telefonselskaberne krævede samtykke fra de pågældende.
 Generaldirektoratet for Post- og Telegrafvæsenet anmodede  

 Registertilsynet om en udtalelse i forbindelse med videregivelse af person-  

 og lønoplysninger fra Post- og Telegrafvæsenets lønmodtagerregister og  

 personaleadministrationssystem til tre koncessionerede telefonselskaber.
Det fremgik af sagen, at der i forbindelse med den i 1986 vedtagne lov om  

 udfærdigelse af koncessioner på anlæg og drift vedrørende visse  

 telekommunikationstjenester skulle foretages en omlægning på teleområdet,  

 hvorefter ca. 1.200 medarbejdere i Post- og Telegrafvæsenet skulle tilbydes  

 at overgå fra tjeneste i staten til telefonselskaberne.
Overgangen af  

 personale fra Post- og Telegrafvæsenet skulle ske ved frivillige aftaler i  

 form af ansættelsestilbud fra det pågældende telefonselskab, således at de  

 omhandlede person- og lønoplysninger skulle danne grundlag for selskabernes  

 fremsættelse af nævnte ansættelsestilbud.
 Det fremgår af bestemmelserne om videregivelse af oplysninger til private  

 i forskrifterne for Post- og Telegrafvæsenets personaleadministrationssystem  

 og forskrifterne for Post- og Telegrafvæsenets lønmodtagerregister, at  

 oplysninger må videregives, såfremt den registrerede eller den, der handler  

 på den pågældendes vegne, har meddelt samtykke hertil, samt at oplysninger  

 endvidere må videregives til brug ved konkrete forskningsprojekter på nærmere  

 angivne vilkår og efter indhentet udtalelse fra Registertilsynet.
Registertilsynet udtalte på den baggrund, at den registrerede eller den,  

 der handler på den pågældendes vegne, skulle meddele samtykke til  

 videregivelsen af person- og lønoplysninger til de omhandlede  

 telefonselskaber.
Samtykket skal ifølge forskrifterne meddeles skriftligt og  

 skal indeholde oplysninger om, hvilke typer oplysninger der må videregives,  

 hvem oplysningerne må videregives til, samt hvorledes oplysningerne må  

 anvendes af modtageren.
Registertilsynets årsberetning 1986 s. 39. Lov nr. 294 af 8. juni 1978 er  

 ændret.
Der henvises til lovbekendtgørelse nr. 621 af 10. februar 1987 §§ 16  

 og 17.
