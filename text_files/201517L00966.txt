Ændringsforslag stillet den 30. maj 2016 uden for betænkningen Ændringsforslag til 2. behandling af Forslag til lov om ændring af lov om sygedagpenge, lov om aktiv socialpolitik, lov om organisering og understøttelse af beskæftigelsesindsatsen m.v., lov om social pension og lov om en aktiv beskæftigelsesindsats (Forlængelse af forsøg med ret til at afvise lægebehandling uden ydelsesmæssige konsekvenser m.v.) [af beskæftigelsesministeren (Jørn Neergaard Larsen)]:
Til § 1 Af beskæftigelsesministeren:
 13) Efter nr. 2 indsættes som nyt nummer:
»01. I § 27, stk. 1, nr. 7, ændres »efter § 17, stk. 2, i lov om social pension« til: »efter § 17, stk. 2, 1. pkt., i lov om social pension, eller når kommunen har vurderet, at det er helt åbenbart, at en persons arbejdsevne ikke kan forbedres og sagen derfor ikke skal forelægges rehabiliteringsteamet, jf. § 18, stk. 2, 2. pkt., i lov om social pension«.« [Ændring som konsekvens af ændringen af § 18, stk. 2, i lov om social pension i lov nr. 456 af 25. maj 2016] Til § 6 14) Paragraffen affattes således:
»§ 6 Stk. 1.  Loven træder i kraft den 1. juli 2016, jf. dog stk. 2.
Stk. 2. § 1, nr. 01, træder i kraft dagen efter bekendtgørelsen i Lovtidende.« [Opdeling af lovforslagets ikrafttrædelses- og overgangsbestemmelse i to paragraffer] Ny paragraf 15) Efter § 6 indsættes som ny paragraf:
»§ 01 Stk. 1.  Har en sag i den nugældende forsøgsperiode fra den 1. juli 2014 til og med den 30. juni 2016 været forelagt klinisk funktion til vurdering af, om der kan anbefales en anden behandling end den, som borgeren er blevet tilbudt, skal sagen fra og med den 1. juli 2016 ikke forelægges for sundhedskoordinatoren.
Stk. 2. § 1, nr. 01, har virkning fra den 1. juni 2016.« [Opdeling af lovforslagets ikrafttrædelses- og overgangsbestemmelse i to paragraffer] Bemærkninger Til nr. 13 Efter de gældende regler i sygedagpengelovens § 24 ophører udbetalingen af sygedagpenge efter udløbet af en kalendermåned, når der er udbetalt sygedagpenge for mere end 22 uger i de 9 forudgående kalendermåneder.
Kommunen træffer efter de gældende regler i sygedagpengeloven afgørelse om forlængelse af sygedagpengeperioden for personer, der er omfattet af revurderingstidspunktet i § 24, når visse betingelser er opfyldt.
De situationer, hvor sygedagpengeperioden kan forlænges, fremgår af § 27, stk. 1, i sygedagpengeloven.
 Det fremgår således af § 27, stk. 1, nr. 4, i sygedagpengeloven, at sygedagpengeperioden forlænges, når kommunen har vurderet, at en sag skal behandles i rehabiliteringsteamet, med henblik på at kommunen hurtigst muligt kan træffe afgørelse om ressourceforløb, fleksjob eller førtidspension.
 I forbindelse med kommunens revurdering inden ophøret af sygedagpenge efter lovens § 24 skal kommunen tage stilling til, om den sygemeldtes sag skal forelægges rehabiliteringsteamet med henblik på en vurdering af, om pågældende skal have ressourceforløb, fleksjob eller førtidspension.
 Hvis kommunen i den forbindelse vurderer, at den sygemeldtes sag skal forelægges rehabiliteringsteamet, har pågældende ret til forlængelse af udbetalingen af sygedagpenge efter lovens § 27, stk. 1, nr. 4.
Efter sagens behandling i teamet skal kommunen hurtigst muligt træffe afgørelse i sagen.
I sager om førtidspension skal kommunen som udgangspunkt træffe afgørelse inden 3 måneder efter tidspunktet for sagens overgang til behandling efter reglerne om førtidspension, jf. § 21 i lov om social pension.
 Udbetalingen af sygedagpenge forlænges frem til det tidspunkt, hvor den sygemeldte overgår til førtidspension.
 Det fremgår endvidere af § 27, stk. 1, nr. 7, i sygedagpengeloven, at sygedagpengeperioden forlænges, når der er modtaget en ansøgning om førtidspension efter § 17, stk. 2, i lov om social pension.
Folketinget vedtog den 19. maj 2016 lov nr. 456 af 25. maj 2016 om undtagelse af visse førtidspensionssager fra forelæggelse for rehabiliteringsteamet.
Som følge af loven er det fra den 1. juni 2016 således muligt for kommunerne at undtage visse sager om førtidspension fra forelæggelse for rehabiliteringsteamet.
Formålet har været at lette kommunernes sagsbehandling i sager om førtidspension.
Det har ikke været hensigten at ændre mulighederne for forlængelse af sygedagpengeperioden i disse sager, men disse sager vil fra den 1. juli 2016 ikke være omfattet af de gældende forlængelsesmuligheder, idet der ved en fejl ikke skete en konsekvensrettelse af sygedagpengelovens forlængelsesmuligheder ved lov nr. 456 af 25. maj 2016. Derfor foreslås det, at der foretages en konsekvensrettelse, så kommunerne kan forlænge sygedagpengeperioden, også i de sager om førtidspension, som kommunen behandler uden om rehabiliteringsteamet.
 Konkret foreslås det, at det i § 27, stk. 1, nr. 7, i sygedagpengeloven tilføjes, at kommunen træffer afgørelse om forlængelse af sygedagpengeperioden i de sager om førtidspension, hvor kommunen efter § 18, stk. 2, 2. pkt., i lov om social pension har vurderet, at det er helt åbenbart, at personens arbejdsevne ikke kan forbedres og sagen derfor ikke skal forelægges for rehabiliteringsteamet.
 Formålet med ændringen er således at sikre, at muligheden for at få forlænget sygedagpengeperioden for en sygemeldt, for hvem der skal tages stilling til førtidspension, ikke afhænger af, om kommunen vurderer, at borgerens sag om førtidspension skal forelægges rehabiliteringsteamet eller ej.
I forbindelse med kommunens revurdering inden ophøret af sygedagpenge efter lovens § 24, hvor kommunen tager stilling til, om sagen skal forelægges rehabiliteringsteamet med henblik på en vurdering af, om pågældende skal have ressourceforløb, fleksjob eller førtidspension, skal kommunen således fremover samtidig vurdere, om det er helt åbenbart, at personens arbejdsevne ikke kan forbedres og sagen derfor ikke skal forelægges rehabiliteringsteamet, jf. § 18, stk. 2, 2. pkt., i lov om social pension.
I den situation vil pågældende have ret til forlængelse af udbetalingen af sygedagpenge efter lovens § 27, stk. 1, nr. 7.
 Udbetalingen af sygedagpenge forlænges frem til det tidspunkt, hvor den sygemeldte overgår til førtidspension.
Til nr. 14 Som følge af ændringsforslag nr. 13 foreslås det at affatte lovforslagets § 6 på ny, idet det foreslås, at virkningsbestemmelsen i stk. 2 flyttes til en ny paragraf, jf. ændringsforslag nr. 15. Det foreslås således i stk. 1, at loven træder i kraft den 1. juli 2016. Dette svarer til den tidligere foreslåede ikrafttrædelse af lovforslaget.
 Det er foreslået i ændringsforslag nr. 13, at der foretages en ændring i formuleringen af § 27, stk. 1, nr. 7, i sygedagpengeloven, som skal sikre, at en borgers mulighed for at få forlænget sygedagpengeperioden efter § 27, stk. 1, i sygedagpengeloven ikke afhænger af, om kommunen vurderer, at borgerens sag om førtidspension skal forelægges rehabiliteringsteamet eller ej.
 Ændringsforslag nr. 13 er en konsekvens af en ændring af § 18, stk. 2, i lov om social pension, som er foretaget ved lov nr. 456 af 25. maj 2016. Lov nr. 456 af 25. maj 2016 træder i kraft den 1. juni 2016. Som følge heraf foreslås det, at ændringsforslag nr. 13 træder i kraft hurtigst muligt, således at der er størst mulig samtidighed mellem ikrafttrædelsen af lov nr. 456 af 25. maj 2016 og ikrafttrædelsen af ændringsforslag nr. 13. Det foreslås derfor i stk. 2, at ændringsforslag nr. 13 træder i kraft dagen efter bekendtgørelsen i Lovtidende.
Til nr. 15 Det foreslås, at overgangsbestemmelsen i lovforslagets § 6, stk. 2, flyttes til en særskilt virknings- og overgangsparagraf.
Det foreslås derfor, at der indsættes en ny paragraf, hvor stk. 1 svarer til lovforslagets § 6, stk. 2.
 Det er foreslået i ændringsforslag nr. 13, at der foretages en ændring i formuleringen af § 27, stk. 1, nr. 7, i sygedagpengelovens, som skal sikre, at en borgers mulighed for at få forlænget sygedagpengeperioden efter § 27, stk. 1, i sygedagpengeloven ikke afhænger af, om kommunen vurderer, at borgerens sag om førtidspension skal forelægges rehabiliteringsteamet eller ej.
Det foreslås, at ændringsforslag nr. 13 har virkning fra den 1. juni 2016, hvilket er samme tidspunkt, som ændringen af § 18, stk. 2, i lov om pension i lov nr. 456 af 25. maj 2016 træder i kraft.
Derved sikres, at den foreslåede ændring i § 27, stk. 1, nr. 7, i lov om sygedagpenge har virkning fra tidspunktet for ikrafttrædelsen af lov nr. 456 af 25. maj 2016.
 Virkningstidspunktet for ændringsforslag nr. 13 har alene positive konsekvenser for personer i målgruppen.
