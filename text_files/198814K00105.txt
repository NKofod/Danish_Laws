Nr BTL 105 Betænkning over Forslag til lov om ophævelse af lov om et hovedstadsråd  

  

 Nr L 105 1988-89, 1. samling Afgivet af Kommunaludvalget Afgivet: 19890309 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret skriftligt.
 Udvalget har endvidere modtaget mundtlige og/eller skriftlige henvendelser  

 fra:
Akademikernes Centralorganisation, Danmarks Jurist- og Økonomforbund, Danmarks Naturfredningsforening, Danmarks Tekniske Museum, Dansk Botanisk Forening, URT, Dansk Byplanlaboratorium, Danske Arkitekters Landsforbund/Akademisk Arkitektforening, Den konservative amtsrådsgruppe i Frederiksborg Amtsråd, Den konservative gruppe og Venstres gruppe i Hovedstadsrådet, Friluftsrådet, Historisk-Arkæologisk Forsøgscenter, Lejre, Hovedstadsrådet, Hovedstadsrådet, personalerepræsentanter, Kommunale Tjenestemænd og Overenskomstansatte, Frederiksberg, Københavns Amtsråd, Københavns Magistrat, Overborgmesteren, Louisiana, Ny Carlsberg Glyptotek, Teknisk Landsforbund, Venstres amtsrådsgruppe i Frederiksborg Amtsråd, Vikingeskibshallen i Roskilde og Zoologisk Have.
Herefter indstiller et flertal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse  

 uændret, idet flertallet ønsker at udtale, at med nedlæggelsen af  

 Hovedstadsrådet forenkles den kommunale struktur i hovedstadsområdet.
Ved at  

 fjerne et lag i den kommunale struktur opnås en forenkling, og amtskommunerne  

 i hovedstadsområdet får samme beføjelser som amtskommunerne i det øvrige  

 land.
Der opnås samtidig en decentralisering, idet kompetencer, der nu ligger  

 hos Hovedstadsrådet, lægges ud til (amts)kommunerne.
Herved lægges  

 kompetencerne ud til kommunale råd, hvis medlemmer er direkte valgt og dermed  

 direkte ansvarlige over for vælgerne for anvendelsen af de midler, der er til  

 rådighed.
Flertallet er fuldt opmærksom på, at der i hovedstadsområdet er en række  

 betydningsfulde opgaver bl.a. vedrørende indvinding af drikkevand, herunder  

 grundvandsforurening, affaldsdeponering og energiplanlægning, herunder  

 varmeforsyning, der må løses i samarbejde mellem amtskommunerne.
Mange  

 spørgsmål vedrører imidlertid kun 2 eller 3 af hovedstadsrådets  

 (amts)kommuner og vil alene kræve forhandling mellem disse.
Flertallet er af  

 den opfattelse, at amtskommunerne i hovedstadsområdet gennem samarbejde og i  

 fællesskab kan løse de tværgående problemer.
 I øvrigt bemærker flertallet, at miljøministeren allerede efter den  

 gældende lovgivning kan udstede landsplandirektiver for så vidt angår  

 arealanvendelsen og fastsætte bindende forudsætninger for  

 sektorplanlægningen, hvis særinteresser blokerer for hensynet til en  

 hensigtsmæssig varetagelse af områdets samlede interesser, eller hvis det i  

 øvrigt efter en statslig synsvinkel er hensigtsmæssigt.
Hertil kommer, at nedlæggelsen af selve rådet og dets sekretariat vil  

 indebære en besparelse.
Overførelsen af opgaver til de 5 (amts)kommuner giver  

 mulighed for større fleksibilitet og bedre mulighed for løbende  

 driftstilpasning.
Ressourceforbruget i regionplanlægningen vil således kunne  

 tilpasses den 4-årige rytme i planlægningsarbejdet, hvorved der opnås en  

 bedre ressourceudnyttelse.
I forvejen har Københavns og Frederiksberg  

 kommuner allerede udbyggede planlægningsafdelinger, der varetager den fysiske  

 planlægning i kommunen, og generelt vil de udlagte opgaver kunne indpasses i  

 de øvrige amtskommunale opgaver.
Flertallet lægger vægt på, at den praktiske tilrettelæggelse af  

 opgaveoverflytningen vil komme til at finde sted efter de beslutninger herom,  

 der træffes af de 5 (amts)kommuner.
Dette er i overensstemmelse med et  

 almindeligt anerkendt princip om, at det tilkommer kommunerne og  

 amtskommunerne selv at tilrettelægge forvaltningens indretning og  

 organisation.
Vedrørende de af mindretallet stillede ændringsforslag skal flertallet  

 bemærke, at der nu kan konstateres enighed om, at Hovedstadsrådet skal  

 nedlægges.
Der er også enighed om, at en lang række af de opgaver, der har  

 været løst af Hovedstadsrådet, skal løses af (amts)kommunerne, mens den  

 kollektive trafik fortsat skal varetages af et lovbestemt fællesskab med en  

 mindre bureaukratisk opbygning end det nuværende Hovedstadsråd.
 Tilbage står alene, at mindretallet ønsker, at også opgaverne vedrørende  

 regionplanlægningen løses af et lovbestemt fællesskab.
Som nævnt er det imidlertid flertallets opfattelse, at regionplanopgaven  

 løses bedst af de 5 (amts)kommuner.
Flertallet kan derfor ikke tiltræde  

 mindretallets ændringsforslag.
 Et mindretal inden for flertallet (Centrum-Demokraternes medlem af  

 udvalget) ønsker at tilføje, at man dog hellere havde set afgørelsen om  

 Hovedstadsrådets fremtid udskudt til en samlet vurdering af opgavefordeling  

 mellem stat, amter og kommuner.
 Et mindretal (Socialdemokratiets medlemmer af udvalget) indstiller  

 lovforslaget til vedtagelse med de af mindretallet stillede  

 ændringsforslag, idet mindretallet ønsker at udtale, at regeringens forslag  

 om at nedlægge Hovedstadsrådet og opdele hovedstadsområdet i fem regioner  

 ikke forekommer velovervejet i den aktuelle situation.
Der skal i de kommende ti år foretages milliardinvesteringer i  

 hovedstadsregionens kollektive trafiknet.
Der skal også foretages betydelige  

 investeringer i en udbygning og tilpasning af det bestående vejnet, så man  

 får en optimal udnyttelse af regionens samlede trafiksystem.
 Der er problemer med drikkevandsforsyningen og med grundvandsforureningen.  

 Derfor skal der i de kommende år foretages en gennemgribende omlægning af  

 hele vandindvindingsstrukturen for hovedstadsregionen.
 Det må også forventes, at der i de kommende år vil blive stillet store  

 krav til en omstilling og reduktion af energiforbruget i hovedstadsområdet,  

 og der er fortsat store uløste opgaver inden for den regionale  

 varmeforsyning, affaldsbortskaffelse, udpegning af affaldsdepoter, udnyttelse  

 af naturressourcer, råstofforbrug, beskyttende landskabspleje, omlægning af  

 landbrugsdrift, marginalisering af jorder i det åbne land, luft- og  

 vandforsyning m.m.
 Behovet for et organiseret samarbejde mellem kommuner og amtskommuner i  

 hovedstadsregionen er ikke blevet gradvis mindre, men er tværtimod mere  

 påtrængende end på noget tidligere tidspunkt, siden den regionale planlægning  

 blev påbegyndt af Hovedstadsrådet i 1974.
 Konsekvensen af regeringens forslag om at nedlægge Hovedstadsrådet uden at  

 erstatte det med et andet koordinerende organ vil være, at de berørte fem  

 (amts)kommuner vil blive påført merudgifter i ikke ubetydeligt omfang,  

 allerede fordi etableringen af nye regionplanenheder vil være en bekostelig  

 affære.
Regeringen har ikke villet svare på udvalgets spørgsmål om, hvorledes  

 opgaveoverførslen fra Hovedstadsrådet til de fem (amts)kommuner tænkes  

 gennemført i praksis.
Regeringen har heller ikke taget stilling til, hvad der  

 skal ske med de personalegrupper, som vil blive berørt af en nedlæggelse af  

 Hovestadsrådet.
Der er således ikke, som det tidligere har været tilfældet i  

 forbindelse med revalideringscentrenes nedlæggelse og særforsorgens  

 overflytning truffet beslutning om, at de berørte personer overføres til de  

 involverede (amts)kommuner sammen med opgaverne og i overensstemmelse med  

 principperne i virksomhedsoverdragelsesloven.
 Regeringens lovforberedende arbejde har været overfladisk og præget af  

 manglende lyst til at få analyseret og vurderet lovforslagets konsekvenser.  

 De berørte kommunale råd i hovedstadsområdet har ikke været inddraget, og de  

 har derfor heller ikke haft mulighed for at fremlægge deres synspunkter, før  

 lovforslaget blev fremsat.
 Regeringen har begrundet sit forslag med henvisning til intentionerne om  

 at afbureaukratisere og forenkle den offentlige sektor.
Mindretallet deler regeringens intentioner, men det foreliggende  

 lovforslag vil føre til det modsatte af det ønskede.
Forhandlingsproceduren  

 vil blive kompliceret og bureaukratisk, og den ønskede forenkling vil fortabe  

 sig i kaotiske koordineringsproblemer.
 Derfor afviser mindretallet regeringens forslag.
Mindretallet kan tilslutte sig, at det eksisterende Hovedstadsråd  

 nedlægges, men det er mindretallets opfattelse, at der i stedet bør oprettes  

 et »Hovedstadsområdets Fællesskaber« med en bestyrelse på 15  

 medlemmer.
Dette kommunale fællesskab skal have en bestyrelse som eneste  

 politiske beslutningsmyndighed.
Der skal altså ikke være underudvalg.
 Bestyrelsen foreslås sammensat med henblik på at opnå en ligelig  

 repræsentation såvel geografisk som partimæssigt.
 Efter mindretallets opfattelse skal Hovedstadsrådets Fællesskaber løse to  

 opgaver:
 1. Den regionale planlægning for hele hovedstadsområdet.
 2. Kollektivtrafikken i hele hovedstadsområdet.
Mindretallets forslag repræsenterer en reel afbureaukratisering, idet  

 flere opgaver, der henhører under Hovedstadsrådet, udlægges til de pågældende  

 (amts)kommuner, men for så vidt angår de opgaver, der skal løses i  

 fællesskab, henlægges beslutningskompetencen til een bestyrelse frem for fem  

 enheder.
Når udvalgene ophæves, er der også tale om en klar forenkling i  

 forhold til den nuværende ordning, hvor Hovedstadsrådet i overensstemmelse  

 med den kommunale styrelsesvedtægt har udvalgsbehandling, inden sagerne  

 afgøres i Hovestadsrådet.
Det må også være indlysende, at en samlet  

 forvaltning giver mindre personaleforbrug end fem ligestillede forvaltninger.
 Det er derfor mindretallets opfattelse, at forslaget om Hovedtadsområdets  

 Fællesskaber giver en enklere, mere effektiv og midre bureaukratisk ordning  

 end den, der vil blive resultatet af regeringens forslag, og også  

 sammenlignet med det nuværende system.
Et andet mindretal (Socialistisk Folkepartis medlemmer af udvalget)  

 ønsker at udtale, at selv om kommunalreformen og de efterfølgende  

 opgavefordelinger op gennem 1970'erne også berørte hovedstadsområdet, fik de  

 ikke her den samme grundlæggende karakter som i det øvrige land.
I stedet for  

 en egentlig kommunalreform i regionen, oprettede man som en slags  

 afværgemanøvre Hovedstadsrådet, der skulle varetage visse overordnede opgaver  

 i hovedstadsområdet.
Det nye organ afløste mere end tyve forskellige råd,  

 kommissioner og lignende af politisk, teknisk, statsligt og fælleskommunalt  

 tilsnit samt blandinger af alle dele og betød ret beset en forenkling,  

 effektivisering og afbureaukratisering af beslutningsprocesserne.  

 Trafiksystemet i hovedstadsregionen kom til at hvile på en særlig lovgivning,  

 hvor bevillings- og beslutningskompetencen vedrørende planlægning, udbygning  

 og drift af lokal kollektiv trafik med bane og bus blev henlagt til  

 Hovedstadsrådet.
Det betød, at HT i 1974 via sammenlægning afløste Københavns  

 Sporveje, DSB's busruter og ca. 40 andre busselskaber hver med egen køreplan  

 og eget takstsystem.
I 1978 kom også den lokale jernbanetrafik ind under HT.
Som nævnt var Hovedstadsrådet ment som en midlertidig foranstaltning,  

 indtil en mere dybtgående reform eventuelt kunne gennemføres.
Derfor  

 indeholdt loven om Hovedstadsrådet en revisionsparagraf, som blev ændret af  

 Folketinget i 1977 og 1980, indtil Hovedstadsrådet blev gjort permanent i  

 1984. Det skete via lovforslag fra den daværende Venstre-indenrigsminister,  

 Britta Schall Holberg, som i sin fremsættelsestale fra 6. februar 1984 bl.a.  

 skrev: »Forslaget går ud på at ophæve revisionsbestemmelsen i lov om et  

 hovedstadsråd, således at rådet gøres permanent.« »Når jeg foreslår rådet gjort permanent, er det, fordi jeg er blevet  

 overbevist om, at der fortsat i hovedstadsområdet er opgaver, som må løses  

 under hensyntagen til hele området.
Dette samarbejde må have en bindende  

 karakter og kan efter min mening bedst varetages af eet organ.
Alternativet til en opretholdelse af rådet indskrænker sig derfor til  

 muligheden af at etablere en storamtskommune.« Ved 1. behandling af den daværende indenrigsministers lovforslag (den 10.  

 februar 1984, jf.
FF 1983-84, 2. samling, sp. 453 ff) udtalte den daværende  

 konservative ordfører (som, så vidt SF har bemærket, også er konservativ  

 ordfører ved nærværende lovforslag) bl.a.:
»Historien om Hovedstadsrådet er en historie om nogle voldsomme  

 bevægelser, nogle store ord og nogle svingninger, som førte til, at man  

 gennem rimelige forhandlinger nåede et resultat, der måske ikke lever op til  

 den ideelle fordring, vi hver for sig har, men som har vist sig at kunne  

 fungere praktisk i hverdagen, og det er vist ikke så ringe endda at kunne  

 sige det om et lovforslag.
Det er derfor både logisk og rimeligt, at  

 ministeren drager den konklusion nu at ville have revisionsparagraffen  

 ophævet.« Ved denne lejlighed udtalte den daværende ordfører for partiet Venstre  

 bl.a.:
»Forslaget går i al sin enkelthed ud på at gøre Hovedstadsrådet  

 permanent, og jeg skal da ikke i den forbindelse lægge skjul på, at  

 Hovedstadsrådet aldrig har været Venstres livret, men vi erkender, at der i  

 hovedstadsområdet er behov for et organ til at varetage den overordnede  

 planlægning på en række områder, og det drejer sig her først og fremmest om  

 regionsplanlægningen, men også om den overordnede planlægning inden for en  

 række sektorområder.« Det bør tilføjes, at der forud for folketingsbehandlingerne i både 1980 og  

 1984 blev udført grundigt kommissionsarbejde.
Godt 4 år efter denne beslutning udsendte regeringen den 6. september 1988  

 en pressemeddelelse vedrørende afbureaukratisering af den offentlige sektor,  

 hvori der bl.a. stod, at Hovedstadsrådet forudsættes nedlagt den 1. januar  

 1990, så de særlige problemer, der angår dette råd, skal  

 afbureaukratiseringsudvalget ikke interresere sig for.
Man kan så spekulere  

 på, hvad der er sket i løbet af de 4 år, siden regeringen - og stadig med en  

 venstrepolitiker på indenrigsministerstolen - nu uden videre dikkedarer  

 fastslår, at Hovedstadsrådet bare kan nedlægges. Årsagen er efter SF's  

 opfattelse en almindelig slitage og træthed i den borgerlige regering, hvor  

 man har brug for nogle markante armsving, der kan se ud som handlekraft.
Det  

 behov søger man dækket ved at nedlægge et eller andet, og det er så gået ud  

 over Hovedstadsrådet.
Saglige begrundelser har det under alle omstændigheder  

 ikke været muligt at få halet ud af regeringen.
Under udvalgsarbejdet har det  

 været umuligt at få oplyst, hvorledes Hovedstadsrådets opgaver for fremtiden  

 skal varetages.
Lovforslagets gennemførelse vil derfor betyde konflikter,  

 nedsættelse af en ny uigennemskuelig række af bureaukratiske  

 samarbejdsorganer samt øget statslig styring.
Det er vanskeligt at se nogen  

 glæde ved det.
SF har gennem årene været kritisk over for Hovedstadsrådet  

 bl.a. på grund af rådets indirekte sammensætning.
Samtidig har vi erkendt, at  

 hovedstadsområdet har en særlig karakter, som bl.a. betyder, at det er  

 nødvendigt, at visse overordnede opgaver løses i fællesskab.
Det har  

 Hovedstadsrådet i vidt omfang været i stand til.
Derfor er det helt  

 meningsløst at nedlgge Hovedstadsrådet uden at sætte noget andet i stedet  

 for.
 Mindretallet indstiller derfor lovforslaget til forkastelse ved 3.  

 behandling, men stemmer for Socialdemokratiets ændringsforslag, der er et  

 forsøg på et kompromis, der desværre ikke har opnået en seriøs drøftelse i  

 Folketingets Kommunaludvalg).
 Et tredje mindretal (Fremskridtspartiets medlem af udvalget)  

 indstiller lovforslaget til vedtagelse uændret, idet mindretallet  

 ønsker at udtale, at Fremskridtspartiet sidst fremsatte forslag om  

 nedlæggelse af Hovedstadsrådet i folketingsåret 1987-88 (1. samling) og igen  

 den 6. oktober 1988, hvorefter indenrigsministeren den 17. november 1988  

 fremsatte regeringens forslag om ophævelse af lov om et hovedstadsråd.
Loven om oprettelse af et hovedstadsråd blev vedtaget i folketingsåret  

 1972-73 og allerede i 1973, hvor Fremskridtspartiet første gang var  

 repræsenteret i Folketinget, fremsatte partiet forslag om, at oprettelsen af  

 et hovedstadsråd aldrig blev effektueret.
Samtlige partier stemte imod, og  

 Hovedstadsrådet blev etableret den 1. april 1974. Flere gange siden har  

 Fremskridtspartiet fremsat forslag om nedlæggelse af Hovedstadsrådet, men er  

 hver gang blevet nedstemt af de andre partier.
Fremskridtspartiet har altid betragtet det som en total misforståelse  

 overhovedet at oprette dette overflødige råd og glæder sig over, at det  

 nedlægges fra 1. januar 1990. Vi er overbevist om, at Hovedstadsrådets  

 opgaver kan løses både bedre og billigere af de 5 (amts)kommuner.
Vi ser på  

 nedlæggelsen af Hovedstadsrådet som en vigtig brik i regeringens  

 afbureaukratiseringsplan, som vi gerne hjælper regeringen med at få  

 gennemført.
Fremskridtspartiet kan selvfølgelig ikke tilslutte sig Socialdemokratiets  

 ændringsforslag, som vi kun betragter som en forhalingsmanøvre, og vi mener,  

 modsat Centrum-Demokraterne, ikke, at der er nogen grund til at udskyde  

 afgørelsen om Hovedstadsrådets fremtid, idet fordelingen af opgaver stat,  

 amter og kommuner imellem er en procedure, der vil strække sig over en  

 årrække.
Måske vil vi om få år opleve en virkelig afbureaukratisering i form  

 af nedlæggelse af de overflødige amtskommuner.
Hovedstadsrådet er i hvert  

 fald det første vigtige skridt.
 Der kunne imidlertid have været tale om endnu større besparelser og endnu  

 mindre bureaukrati, hvis man havde fulgt Fremskridtspartiets opfordring om  

 nedlæggelse af Hovedstadsrådet for flere år siden - eller endnu bedre havde  

 undladt at oprette Hovedstadsrådet i 1974.
Ændringsforslag Af et mindretal (S):
Til § 2 1) Paragraffen affattes således:
» § 2. Hovedstadsområdets Fællesskaber overtager ved lovens  

 ikrafttræden Hovedstadsrådets aktiver og passiver, herunder  

 garantiforpligtelser m.v.« Nye paragraffer 2) Efter § 2 indsættes som nye paragraffer:
 § 01. Hovedstadsrådets Fællesskaber varetager de fælles opgaver inden for  

 hovedstadsområdet.
 Stk. 2. Hovedstadsområdet omfatter i denne lov Københavns og Frederiksberg  

 Kommuner samt Københavns, Frederiksborg og Roskilde Amtskommuner.
 § 02. Bestyrelsen for Hovedstadsområdets Fællesskaber består af 15  

 medlemmer.
 Stk. 2. Bestyrelsens medlemmer vælges blandt medlemmerne af  

 Hovedstadsområdets Amtsråd, Frederiksberg Kommunalbestyrelse samt Københavns  

 Borgerrepræsentation eller Magistrat.
Stk. 3. Forud for de kommunale valg fordeles bestyrelsens mandater på de i  

 § 01, stk. 2, nævnte fem områder i forhold til disses befolkningstal.
Efter  

 de kommunale valg fordeles mandaterne på partier i forhold til  

 stemmeafgivningen til de i stk. 2 nævnte forsamlinger.
§ 03. De nærmere regler om styrelsen af de anliggender, der er henlagt til  

 fællesskaberne, fastsættes i en styrelsesvedtægt, der vedtages af bestyrelsen  

 og stadfæstes af indenrigsministeren.
Forslag til styrelsesvedtægt samt til  

 ændringer i vedtægten skal undergives to behandlinger i bestyrelsen med  

 mindst 6 dages mellemrum.
 Stk. 2. Bestyrelsen vedtager selv sin forretningsorden.
 § 04. Tilsynet med fællesskabernes virksomhed varetages af  

 indenrigsministeren.
 § 05. Hovedstadsområdets Fællesskaber varetager regional planlægning og  

 drift af kollektiv lokaltrafik i hovedstadsområdet.
Stk. 2. Fællesskaberne udarbejder en regionplan for hele  

 hovedstadsområdet.
Lov om lands- og regionplanlægning finder tilsvarende  

 anvendelse, idet de beføjelser og forpligtelser, der efter loven er henlagt  

 til amtsrådene i hovedstadsområdet, er henlagt til Hovedstadsområdets  

 Fællesskaber.
Som en del af regionplanen udarbejdes en kollektiv trafikplan.
 Stk. 3. Fællesskaberne varetager samordning, udbygning og drift af den  

 kollektive lokaltrafik i hovedstadsområdet.
§ 06. De udgifter, der efter fællesskabernes fællesbudget er forbundet med  

 fællesskabernes virksomhed, tilvejebringes ved ligning på de i § 01, stk. 2,  

 nævnte områder i forhold til de indkomster, af hvilke de nævnte kommuner og  

 amtskommuner får indkomstskat for det regnskabsår, bidragene vedrører.
De  

 nærmere regler herfor samt for indbetaling af bidragene fastsættes af  

 indenrigsministeren.
 § 07. Fællesskabernes regnskabsår løber fra den 1. januar til den 31.  

 december.
Stk. 2. Forslaget til årsbudget og flerårige budgetoverslag skal  

 undergives to behandlinger i bestyrelsen.' Til § 3 3) »§ 2« ændres til: »§ 06«.
til § 4 4) Paragraffen udgår.
Til § 5 5) Paragraffen udgår.
Til § 6 6) Paragraffen affattes således:
 » § 08. Loven træder i kraft den 1. januar 1991. §§ 01-03 og  

 06-07 har dog virkning fra lovens vedtagelse for så vidt angår valg af  

 bestyrelse og dennes forberedelse af fællesskabernes budget for 1991.  

 Indenrigsministeren kan fastsætte regler herom.
Stk. 2. Når Hovedstadsrådets regnskab for 1990 er revideret, forelægges  

 det til godkendelse i Hovedstadsområdets Fællesskaber.« Bemærkninger Til nr. 1 og 2 Hovedstadsområdet udgør i ændringsforslagene samme område som  

 hovedstadsområdet i henhold til lov om et hovedstadsråd.
For at forenkle og effektivisere beslutningsprocessen mest muligt  

 foreslås, at det kommunale fællesskab har en bestyrelse som eneste politiske  

 beslutningsmyndighed.
Der er altså ingen udvalg.
En bestyrelse på 15  

 medlemmer vil sikre en ligelig repræsentation såvel geografisk som  

 partimæssigt.
I fællesskabernes styrelsesvedtægt fastsættes bl.a. regler om  

 bestyrelsesformand og behandlingen af fællesskabernes budgetforslag.
Det  

 foreslås, at budgetforslaget undergives to behandlinger i bestyrelsen, idet  

 det herimellem sendes til udtalelse i de fem kommuner henholdsvis  

 amtskommuner.
 Den regionale planlægning i hovedstadsområdet foreslås udført efter  

 reglerne i lov om lands- og regionplanlægning, idet Hovedstadsområdets  

 Fællesskaber tillægges de samme beføjelser i hovedstadsområdet, som  

 amtskommunerne har i den øvrige del af landet.
 Det forudsættes, at Hovedstadsområdets Fællesskaber får ansvaret for drift  

 og udbygning af såvel busser som S-tog, idet staten forudsættes fortsat at  

 yde et generelt tilskud til S-togsdriften.
 De indtægter, der er nødvendige for fællesskabernes virksomhed, foreslås  

 tilvejebragt efter samme regler, som gælder for Hovedstadsrådet.  

 Fællesskabernes regnskabsår foreslås at følge det kommunale regnskabsår.
Til nr. 3-5 Ændringsforslagene er en konsekvensændring.
Til nr. 6 Af hensyn til overgangen mellem Hovedstadsrådet og Hovedstadsområdets  

 Fællesskaber foreslås oprettelsen af fællesskaberne, henholdsvis nedlæggelsen  

 af rådet, at kunne ske på det mest hensigtsmæssige tidspunkt, dog senest den  

 1. januar 1991. Formålet hermed er at give de deltagende kommuner og  

 amtskommuner lejlighed til at nedsætte en bestyrelse med henblik på at  

 forberede arbejdet med udarbejdelsen af styrelsesvedtægt, forretningsorden  

 m.v.
