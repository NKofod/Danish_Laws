Cirkulære om organisationsaftale for befarne og ubefarne skibsassistenter på skoleskibet DANMARK (3F Sømændene) Generelle bemærkninger 1. Ministeriet for Uddannelse og Forskning har den 5. marts 2015 efter bemyndigelse fra Finansministeriet af 11. december 2014 indgået aftale med 3F Sømændene om ny organisationsaftale for befarne og ubefarne skibsassistenter på skoleskibet DANMARK.
 2. Alle grundbeløb er justeret til 31. marts 2012-niveau.
Cirkulærets ikrafttræden Dette cirkulære har virkning fra 1. april 2015. Samtidig ophæves Overenskomst mellem Søfartsstyrelsen og Sømændenes Forbund i Danmark for befarne og ubefarne på skoleskibet DANMARK 2008-2011.
Styrelsen for Institutioner og Uddannelsesstøtte, den 22. februar 2018 Bente OlsenP.M.V.E.B.
/ Rikke Rasmussen Juel Bilag 1 Organisationsaftale for befarne og ubefarne skibsassistenter på skoleskibet DANMARK § 1. Organisationsaftalens område Aftalen gælder for befarne og ubefarne skibsassistenter på Skoleskibet DANMARK.
 Stk. 2. Ansættelse sker tidsbegrænset for et togt ad gangen.
 Stk. 3. Skibsassistenter mønstres på den gældende Lov om søfarendes ansættelsesforholds vilkår og de i denne aftales anførte regler.
 § 2. Lønsystemet mv.
 Lønsystemet består af en basisløn jf. § 3 og centralt aftalte tillæg jf. § 4, der kan suppleres med en tillægsdel jf. § 5.
 Stk. 2. Der kan endvidere lokalt aftales supplerende resultatbaserede lønordninger, efter hvilke der udbetales resultatløn i form af tillæg for den enkelte måleperiode, i det omfang de på forhånd definerede mål er opnået.
§ 3. Basislønninger (31. marts 2012-niveau) Løngruppe 1 omfatter stillingen som befaren skibsassistent. ¬¬Basislønnen udgør for 3-skiftet vagt kr. 18.838 pr. måned.
 Løngruppe 2 omfatter stillingen som ubefaren skibsassistent. ¬¬Basislønnen udgør for 3-skiftet vagt kr. 15.358 pr. måned ved under 12 mdrs. sejltid og kr. 16.293 pr. måned ved over 12 mdrs. sejltid.
§ 4. Centralt aftalte tillæg (31. marts 2012-niveau) Der ydes et månedligt skoleskibstillæg for overarbejde, vagt ved land, søvagtstillæg, undervisningsfunktion samt for de timer, som den månedlige arbejdstid for befarne og ubefarne skibsassistenter er udvidet med.
Den daglige effektive arbejdstid er på 9 ½ time i gennemsnit 7 dage om ugen.
Arbejdstiden tilrettelægges under hensyntagen til de til enhver tid gældende hvilebestemmelser p.t.
Lov om søfarendes ansættelsesforhold § 57. Skoleskibstillægget er baseret på en 3-skiftet vagt.
 For løngruppe 1 (Befarne skibsassistenter) udgør skoleskibstillægget kr. 16.800 pr. måned.
 For løngruppe 2 (Ubefarne skibsassistenter) udgør skoleskibstillægget kr. 14.100 pr. måned ved under 12 mdrs. sejltid og kr. 14.800 pr. måned ved over 12 mdrs. sejltid.
 Stk. 2. Nattevagt i dansk havn godtgøres særskilt med fridøgnstimer.
Stk. 3. Tilkaldevagt om aftenen/natten om bord på skoleskibet, når eleverne er indkvarteret under værkstedskoleophold, samt tilsvarende tilkaldevagter i dansk havn under togt, hvor elever og besætning ikke forlader skibet, godtgøres særskilt med ½ fridøgnstime pr. times tilkaldevagt.
Tilkald under vagten godtgøres med normale fridøgnstimer.
§ 5. Tillæg Der kan lokalt aftales tillæg for særlige funktioner, der varetages i stillingen eller stillingsgruppen (funktionstillæg).
 Stk. 2. Der kan ligeledes lokalt aftales tillæg for kvalifikationer mv., dvs. på grundlag af faglige og personlige kvalifikationer, kvaliteten i opgavevaretagelsen, balancen i forhold til tilsvarende stillinger på det øvrige arbejdsmarked eller hensynet til rekruttering og fastholdelse (kvalifikationstillæg).
 Stk. 3. Tillæg efter stk. 1 og 2 kan aftales i form af varige tillæg eller midlertidige tillæg.
 Stk. 4. Herudover kan der lokalt aftales engangsvederlag f.eks. som honorering af en særlig indsats.
Stk. 5. Der kan indgås forhåndsaftaler/aftales retningslinjer, hvori kriterierne og formen for lønændringer er fastlagt.
Løntillæggene udmøntes i overensstemmelse hermed, når en eller flere ansatte opfylder de aftalte kriterier.
§ 6. Arbejdstøj De ansatte er berettiget til arbejdstøj bestående af 2 kedeldragter, et sæt regntøj og et par sikkerhedssko.
§ 7. Kostpenge Under ferie, fridage og sygdom udgør kostpenge kr. 83,80 pr. dag og under tjeneste, hvor kost ikke gives, kr. 198,30.
§ 8. Afmønstring I forbindelse med afmønstring kan den skibsansatte modtage et à conto beløb, mens endelig afregning af tilgodehavende hyre vil ske ved månedens udgang.
§ 9. Ferie Anvisning af feriegodtgørelse sker via FerieKonto.
§ 10. Pension For befarne skibsassistenter indbetales der pensionsbidrag til Pension Danmark.
Pensionsbidraget udgør 11,4 % af basislønnen.
Heraf udgør 2/3 rederiets og 1/3 den søfarendes andel.
§ 11. Deltid Ved ansættelse på nedsat tid ydes forholdsmæssig løn.
§ 12. Forhandling om og indgåelse af aftaler Lokale aftaler forhandles og indgås mellem de parter, der er bemyndiget hertil.
Stk. 2. Forslag til lønændringer kan fremsættes af begge parter.
Forhandlinger skal finde sted mindst én gang om året, hvis en af parterne anmoder herom.
 Stk. 3. Aftale om tillæg forhandles mellem den ansatte og ansættelsesmyndigheden.
 § 13. Kan der ved lokal forhandling ikke opnås enighed, kan forhandlingerne, såfremt en af parterne begærer det, videreføres med deltagelse af repræsentanter fra vedkommende organisation.
 Stk. 2. Forhandlingen afholdes inden for en frist af 14 dage efter modtagelsen af forhandlingsbegæringen, medmindre andet aftales.
 Stk. 3. Hvis der ikke kan opnås enighed ved forhandlingerne mellem parterne, kan sagen ikke videreføres.
 Stk. 4. Brud på og fortolkning af lokale aftaler behandles efter de sædvanlige fagretlige regler.
 § 14. Lokale aftaler om funktionstillæg, kvalifikationstillæg og resultatløn kan opsiges i overensstemmelse med de regler, der er fastsat i en enkelt aftale, eller kan ændres ved enighed mellem aftalens parter.
§ 15. Oplægningsperioder Ved ansættelse til vedligeholdelsesopgaver på skoleskibet under oplægningsperioder følges overenskomstens bestemmelser, dog således at der ikke ydes skoleskibstillæg.
I stedet optages der lokalt forhandlinger om ydelse af tillæg i henhold til §§ 5 og 12.
 Stk. 2 Pålagt arbejde ud over 37 timer om ugen betragtes som overarbejde og godtgøres med afspadsering eller betaling med et tillæg på 50 %.
§ 16. Hovedaftale 3F Sømændene i Danmark er ikke tilsluttet OAO, men den mellem Finansministeriet og Offentligt Ansattes Organisation indgåede hovedaftale af 21. juni 1991 anvendes tilsvarende som hovedaftale, men med 3F Sømændene i Danmark som part i stedet for OAO. 3F Sømændene i Danmark er tilsluttet LO som hovedorganisation.
 § 17. Ikrafttræden mv.
 Organisationsaftalen har virkning fra 1. april 2015 og kan af hver af parterne opsiges skriftligt med 3 måneders varsel til en 31. marts, dog tidligst den 31. marts 2018.
