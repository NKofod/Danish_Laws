 En virksomhed V var blevet medlem af arbejdsgiverforeningen A, hvorved  

 V blev omfattet af en kollektiv overenskomst mellem A og SID.
Virksomheden og repræsentanter for de ansatte indgik i juni 1988  

 lokalaftale om, at der skulle ske en lønstigning pr. 1/3 1988 på 2,25 kr. i  

 timen.
Ved en faglig voldgiftsret blev det fastslået, at virksomheden som  

 følge af medlemskabet var overenskomstmæssigt forpligtet til at betale en  

 lønstigning på i alt 3 kr. i timen.
Det kunne dog ikke udelukkes, at  

 virksomheden under forhandlinger i maj 1988 var blevet bibragt den  

 opfattelse, at SID havde bundet sig til at acceptere lokalaftalen.
Under  

 henvisning hertil blev det i voldgiftskendelsen bestemt, at der først skulle  

 ske efterbetaling af den for lidt betalte løn med virkning fra 4/10-1988,  

 hvor SID på et møde tilkendegav, at man ikke accepterede den lønstigning på  

 2,25 kr., der var fastsat i lokalaftalen.
 Efterbetalingsbeløbet blev betalt straks efter afsigelsen af  

 voldgiftskendelsen.
I overensstemmelse med Vs og As erkendelse fastslog Arbejdsretten, at  

 det fremgik af voldgiftskendelsen, at V havde begået overenskomstbrud ved  

 ikke at forhøje timelønningerne med 3 kr. fra 1/3-1988 og at A havde begået  

 overenskomstbrud ved ikke at have pålagt V at udbetale denne  

 timelønsforhøjelse.
Da det imidlertid ikke fandtes godtgjort, at A og V ikke  

 havde handlet i god tro, eller at der ikke forelå en sådan rimelig tvivl også  

 efter mødet den 4/10-1988, at denne først kunne finde sin afklaring gennem  

 voldgiftskendelsen, frifandtes såvel A som V for en påstand om bod.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Plastindustrien i Danmark og Polysheet A/S, Herlev, for Arbejdsretten og har  

 under domsforhandlingen nedlagt følgende endelige påstande:
 1. Den indklagede virksomhed har begået overenskomstbrud ved ikke at  

 forhøje timelønningerne med kr. 3,00 pr. 1. marts 1988.
 2. Den indklagede organisation har begået overenskomstbrud ved ikke at  

 pålægge virksomheden at udbetale den pågældende timelønsforhøjelse.
 3. Polysheet A/S og Plastindustrien i Danmark pålægges hver en af  

 Arbejdsretten fastsat bod.
 De indklagede, der efter udfaldet af den nedenfor omtalte opmandskendelse  

 i faglig voldgift ikke har bestridt, at der er sket overenskomstbrud, har  

 påstået frifindelse over for den nedlagte bodspåstand.
 Sagens nærmere omstændigheder er følgende:
 Den indklagede virksomhed Polysheet A/S var indtil 1988 ikke medlem af  

 nogen arbejdsgiverorganisation, men havde med repræsentanter for de ansatte  

 indgået lokalaftaler, senest en lokalaftale af 22. april 1987, indeholdende -  

 udover en almindelig henvisning til fællesoverenskomsten mellem  

 Industrifagene og Kvindeligt Arbejderforbund i Danmark samt  

 Specialarbejderforbundet i Danmark - en række særbestemmelser, herunder  

 vedrørende aflønningen, som indebar en fravigelse fra fællesoverenskomstens  

 bestemmelser.
Den 21. marts 1988 ansøgte virksomheden om optagelse i Plastindustrien i  

 Danmark.
Ansøgningen blev imødekommet, og meddelelse herom blev sendt til  

 såvel Specialarbejderforbundet i Danmark som Kvindeligt Arbejderforbund i  

 Danmark ved skrivelser af 12. april 1988, hvori det oplystes, at virksomheden  

 var optaget i foreningen »pr. 1. januar 1988«.
Optagelsen indebar, at der efter § 58 i fællesoverenskomsten skulle  

 indledes forhandlinger om, »hvorledes eventuelle særbestemmelser  

 og/eller lokalaftaler skal udformes for ikke at forrykke de bestående  

 overenskomstforhold som helhed.« I overensstemmelse hermed afholdtes den  

 30. maj 1988 et møde med deltagelse af repræsentanter for organisationerne og  

 for virksomheden.
I referatet fra mødet, der er underskrevet af bl.a.
Verner  

 Klemmensen som repræsentant for forbundet og daværende afdelingschef Arne  

 Jørgensen som repræsentant for Plastindustrien, hedder det bl.a.:
 »Ved et møde den 30. maj 1988 i Plastindustrien i Danmark drøftedes  

 overenskomstforholdene for Polysheet A/S, Marielundvej 41-43, Herlev.
 Baggrunden for mødet var virksomhedens optagelse i Plastindustrien i  

 Danmark, og forhandlingerne førtes i henhold til overenskomstens § 58.
 Der opnåedes enighed om følgende:
Overenskomsten mellem Plastindustrien i Danmark og  

 Specialarbejderforbundet i Danmark/Kvindeligt Arbejderforbund i Danmark er  

 gældende.
Derudover oprettes følgende lokale aftaler:
3. Lønforhold Efter aftale forhandles dette punkt ved en senere tilpasningsforhandling  

 (siderne 15 og 16 i nuværende aftale.) Den 21. juni 1988 blev der indgået en ny lokalaftale mellem virksomhedens  

 ledelse og repræsentanter for de ansatte.
Ingen af disse var da medlem af  

 Specialarbejderforbundet i Danmark.
Aftalen, der indeholder detaljerede  

 bestemmelser om arbejdstid og lønforhold m.v., indebar en lønforhøjelse pr.  

 1. april 1988 på 2,25 kr. i timen.
Da denne forhøjelse var mindre end den  

 forhøjelse af den normale timeløn pr. 1. marts 1988 på 3 kr. i timen, som var  

 aftalt i fællesoverenskomstens § 6, blev der den 4. oktober 1988 afholdt et  

 nyt møde mellem organisationerne med deltagelse af bl.a. de tidligere nævnte  

 repræsentanter for forbundet og Plastindustrien.
I referatet fra mødet hedder  

 det:
»Ved et møde den 4. oktober 1988 i Plastindustrien i Danmark  

 drøftedes overenskomstforholdene for Polysheet A/S, Baggrunden for mødet var virksomhedens optagelse i Plastindustrien i  

 Danmark, og forhandlingerne førtes i henhold til referat fra mødet den 30.  

 maj 1988, således at det alene var de udestående punkter - ufaglærte, pkt. 3,  

 lønforhold, og holdledere pkt. 3, lønforhold, der var til drøftelse.
 Sagen forhandledes, uden at enighed kunne opnås, idet man fra  

 arbejdstagerside krævede, at virksomheden ved sin indmeldelse pr. 1. januar  

 1988 var underlagt de generelle stigninger, der skete på den normale timeløn  

 på kr. 3,00 pr. time pr. 1. marts 1988, hvilket man fra arbejdstagerside  

 måtte konstatere, ikke var sket.
 Fra arbejdsgiverside kunne man ikke acceptere dette krav.
Forbundet forbeholdt sig at videreføre sagen.« Uoverensstemmelsen blev drøftet ved et fællesmøde den 21. november 1988. I  

 referatet fra mødet hedder det bl.a.:
»Fra arbejdstagerside påberåbte man sig, at virksomheden har begået  

 overenskomstbrud ved at undlade at udbetale de på arbejdsmarkedet generelle  

 forhøjelser på kr. 3,00 pr. time inden for normallønsområdet pr. 1. marts  

 1988, jf. § 6 i overenskomsten.
Virksomheden blev optaget i Plastindustrien i  

 Danmark den 1. januar 1988 og er dermed omfattet af denne overenskomst.
 Fra arbejdsgiverside bestred man, at virksomheden har begået brud på  

 overenskomsten og henviste til de i medfør af overenskomstens § 58 førte  

 tilpasningsforhandlinger.
 Fra arbejdsgiverside tilkendegav man, at sagen vedrører en  

 fortolkningsuoverensstemmelse, der bør behandles fagretligt.
Arbejdstagersiden bestred ovennævnte med henvisning til mæglingsreferat af  

 4 oktober 1988 samt fastholdt videreførelse af sagen for Arbejdsretten med  

 påstand om overenskomstbrud.
Endvidere gjorde arbejdstagersiden  

 organisationsansvar gældende over for Plastindustrien i Danmark.
Fra arbejdsgiverside bestred man, at der var grundlag for at gøre  

 organisationsansvar gældende.« Sagen er herefter indbragt for Arbejdsretten ved klageskrift af 1. februar  

 1989. Under forberedelsen af sagen er de rejste fortolkningsspørgsmål sammen  

 med efterbetalingskravet, opgjort som differencen mellem den faktisk betalte  

 forhøjelse på 2,25 kr. i timen og den krævede forhøjelse på 3 kr. i timen fra  

 1. marts 1988, subsidiært 1. april 1988, blevet henvist til en faglig  

 voldgiftsret, hvis opmand afsagde kendelse den 5. september 1989. I kendelsen  

 hedder det bl.a.:
»Virksomhedens økonomi- og administrationschef Torben Hansen har for  

 voldgiftsretten forklaret blandt andet, at de lokalaftaler, der blev indgået  

 mellem virksomheden og de ansatte forud for virksomhedens indmeldelse i  

 arbejdsgiverforeningen, var indgået med repræsentanter for de ansatte, der  

 var blevet valgt ind i et slags samarbejdsudvalg af de ansatte.
Vidnet deltog  

 i mødet den 30. maj 1988. De afgørende forhandlinger blev dog ført mellem  

 daværende afdelingschef i Plastindustrien Arne Jørgensen og Verner  

 Klemmensen, SID.
Det var vidnets indtryk, at der ved disse forhandlinger var  

 opnået enighed om, at virksomheden var frit stillet med hensyn til, hvilke  

 lønstigninger man kunne forhandle sig frem til med de ansatte.
De  

 forhandlinger, der førtes på virksomheden efter mødet den 30. maj 1988, og  

 som førte til lokalaftalen af 21. juni 1988, foregik med repræsentanter for  

 de ansatte, der var valgt efter de retningslinier, man havde anvendt, før  

 virksomhedens indmeldelse i arbejdsgiverforeningen.
Der deltog ingen  

 SID-repræsentanter i forhandlingerne på virksomheden, og SID havde heller  

 ikke ytret ønske om at være repræsenteret under forhandlingerne.
En af  

 grundene til, at der ikke blev givet mere end 2,25 kr. i lønstigning, var, at  

 der tidligere var givet lønstigninger, der var højere end gennemsnittet på  

 arbejdsmarkedet.
Arne Jørgensen har for voldgiftsretten forklaret blandt andet, at han i  

 1988 var afdelingschef i Plastindustrien.
Han deltog i forhandlingerne den  

 30. maj 1988, og der blev ikke aftalt andet vedrørende lønningerne på  

 virksomheden, end hvad der er anført i mødereferatet.
Dette hang sammen med,  

 at der allerede lokalt havde været lønforhandlinger svarende til dem, man  

 havde haft før virksomhedens indmeldelse i arbejdsgiverforeningen.  

 Forhandlingerne var imidlertid sat i bero på grund af indmeldelsen, og nu  

 ville man gerne kunne gøre dem færdige.
Under forhandlingerne blev der intet  

 nævnt om, at lønningerne skulle hæves med mindst 3 kr. pr. time.
Klagerne har til støtte for påstanden anført blandt andet, at det fremgår  

 udtrykkeligt af indklagedes skrivelse af 12. april 1988, at virksomheden er  

 indmeldt i arbejdsgiverforeningen pr. 1. januar 1988. Herefter er  

 virksomheden omfattet af parternes overenskomst fra denne dato, jfr.  

 overenskomstens § 58. Når man fra fagforeningens side under  

 tilpasningsforhandlingerne accepterede, at man lokalt kunne forhandle  

 lønforholdene, skyldtes det, at virksomheden ønskede at fortsætte en  

 lønnivellering, som man tidligere havde påbegyndt.
Det var derimod en klar  

 forudsætning, at der i overensstemmelse med det vedtagne mæglingsforslag  

 ville ske en lønstigning på mindst 3 kr. pr. time.
Fagforeningen havde  

 således alene accepteret, at virksomheden og de ansatte eventuelt blev enige  

 om, at den samlede lønforhøjelse blev fordelt anderledes mellem de ansatte  

 end præcis 3 kr. pr. time til alle.
Indklagede har til støtte for frifindelsespåstanden anført blandt andet,  

 at det er fast praksis, at en virksomheds indmeldelse i en  

 arbejdsgiverforening først har virkning fra det tidspunkt, hvor indmeldelsen  

 faktisk sker, og indmeldelsen kan således ikke have tilbagevirkende kraft.  

 Dette skyldtes reglen om støtteforbud i hovedaftalens § 2, stk. 6. Herefter  

 er virksomheden først blevet omfattet af overenskomsten 12. april 1988, da  

 Plastindustrien gav klagerne skriftlig meddelelse om optagelsen i foreningen.  

 Den i bilaget anførte dato 1. januar 1988 har alene intern betydning af  

 hensyn til virksomhedens kontingentbetaling til foreningen.
Endvidere har  

 indklagede anført, at der under forhandlingerne den 30. maj 1988 blev opnået  

 enighed om, at lønforhandlingerne på virksomheden skulle afvikles på samme  

 måde som før virksomhedens optagelse i arbejdsgiverforeningen, og at det  

 hermed var tilkendegivet, at der ikke var beløbsmæssige rammer for  

 lønforhandlingerne.
Desuden ville kravet om en forhøjelse af lønningerne med  

 3 kr. pr. time pr. 1. marts 1988 indebære, at tilpasningsforhandlingerne i  

 henhold til § 58, stk. 1, ville være uden mening, idet man herved ville  

 forrykke de bestående overenskomstforhold i strid med overenskomsten.
 Da der ikke mellem de af parterne valgte voldgiftsmænd har kunnet opnås  

 stemmeflertal for en afgørelse af sagen, træffes afgørelsen af opmanden, der  

 udtaler:
»Efter den udtrykkelige ordlyd i Plastindustriens skrivelse af 12.  

 april 1988 til klagerne er virksomheden optaget i foreningen pr. 1. januar  

 1988. De overenskomstmæssige virkninger af indmeldelsen må derfor regnes fra  

 denne dato, og hovedaftalens § 2, stk. 6, ses ikke at kunne føre til noget  

 andet resultat.
Det følger herefter af overenskomstens § 58, at virksomheden  

 er omfattet af overenskomstens bestemmelser fra 1. januar 1988.
De forhandlinger, der har været ført mellem organisationerne den 30. maj  

 1988, og som i følge mødereferatet betragtes som ført i medfør af  

 overenskomstens § 58, stk. 1, vedrørte i følge mødereferatet ikke  

 lønforholdene.
Disse skulle derimod i følge mødereferatet forhandles ved en  

 senere tilpasningsforhandling.
Efter det for voldgiftsretten oplyste har  

 klagerne accepteret, at der blev ført lønforhandlinger mellem virksomheden og  

 ansatte på virksomheden efter mødet den 30. maj 1988.
 Det er imidlertid ubestridt, at den lokalaftale af 21. juni 1988, der blev  

 resultatet af forhandlingerne på virksomheden, blev indgået, uden af SID var  

 part.
Tilpasningsforhandlinger efter overenskomstens § 58, stk. 1, skal føres  

 mellem organisationerne, og opmanden finder det ikke godtgjort, at SID den  

 30. maj 1988 havde tilkendegivet, at man på forhånd accepterede resultatet af  

 forhandlinger, hvori man ikke selv var repræsenteret.
Lokalaftalen af 21.  

 juni 1988 kan herefter ikke anses som bindende for SID.
Opmanden finder herefter, at der ikke i medfør af § 58, stk. 1, er truffet  

 nogen aftale om fravigelse af overenskomstens bestemmelser om lønforholdene,  

 der kan gøres gældende over for SID.
Virksomheden er altså bundet af  

 overenskomstens lønbestemmelser.
Det ses ikke at være bestridt, at overenskomstens lønbestemmelser  

 indebærer en lønforhøjelse på 3 kr. i timen pr. 1. marts 1988 for ansatte på  

 virksomheder, der er omfattet af overenskomsten.
Herefter tages klagernes  

 efterbetalingskrav til følge.
 Selv om det som anført ikke findes godtgjort, at SID den 30. maj 1988  

 bandt sig til at acceptere de lønstigninger, der kom ud af  

 lokalforhandlingerne, findes det, som sagen foreligger oplyst, ikke at kunne  

 udelukkes, at virksomheden blev bibragt indtrykket af, at dette var  

 tilfældet.
På denne baggrund bestemmes, at efterbetalingen først skal ske med  

 virkning fra den 4. oktober 1988, hvor fagforeningen på mæglingsmødet  

 tilkendegav, at man ikke accepterede de lønstigninger, der var fastsat i  

 lokalaftalen af 21. juni 1988« Efter det oplyste er efterbetalingsbeløbet, der er opgjort til ca. 115.000  

 kr., blevet betalt kort efter kendelsens afsigelse.' For Arbejdsretten er der afgivet forklaring af tidligere afdelingschef i  

 Plastindustrien Arne Jørgensen og virksomhedens underdirektør Torben Hansen,  

 der begge har forklaret i det væsentlige som gengivet i opmandskendelsen.
Arne Jørgensen har supplerende forklaret, at man på virksomheden havde sat  

 de igangværende forhandlinger om en ny lokalaftale i bero, da virksomheden  

 søgte optagelse i Plastindustrien.
Ledelsen så imidlertid gerne, at disse  

 forhandlinger blev gennemført.
Vidnet blev derfor bedt om at spørge Verner  

 Klemmensen, om det kunne lade sig gøre.
Under tilpasningsforhandlingerne den  

 30. maj 1988 erklærede Verner Klemmensen sig på vidnets forespørgsel  

 indforstået hermed.
Den overenskomstmæssige timelønsforhøjelse på 3 kr. pr.  

 1. marts 1988 blev slet ikke nævnt under vidnets drøftelser med Verner  

 Klemmensen.
Det var vidnets opfattelse, at man lokalt i virksomheden skulle  

 gøre lønforhandlingerne færdig, hvorefter repræsentanter for organisationerne  

 skulle mødes og afslutte tilpasningsforhandlingerne ved en mere formel  

 indpasning af forhandlingsresultatet i den gældende overenskomst.
Ved det  

 senere møde den 4. oktober 1988 kom det derfor meget overraskende for vidnet,  

 at Verner Klemmensen ikke kunne acceptere den lønforhøjelse på 2,25 kr. i  

 timen, som man lokalt var nået til enighed om.
Det var ved dette møde, at  

 vidnet for første gang hørte Verner Klemmensen give udtryk for, at lønnen som  

 fastsat i fællesoverenskomsten skulle forhøjes med 3 kr. i timen pr. 1. marts  

 1988. Vidnet meddelte virksomhedens ledelse, at et sådant krav - hvis  

 berettigelse man bestred - måtte behandles på sædvanlig måde i det fagretlige  

 system.
Underdirektør Torben Hansen har supplerende forklaret, at såvel  

 virksomhedens ledelse som de ansatte var interesserede i selv at forhandle  

 løn.
Der havde været megen uro i virksomheden på grund af indmeldelsen i  

 Plastindustrien, idet de ansatte ikke ville have SID til at føre deres  

 forhandlinger.
Under mødet den 30. maj 1988 forhandlede Arne Jørgensen og  

 Verner Klemmensen med hinanden.
Vidnet bad Arne Jørgensen få oplyst, om man  

 kunne fortsætte de lokale forhandlinger, og Arne Jørgensen meddelte senere  

 efter at have drøftet dette med Verner Klemmensen, at de var frit stillet til  

 at gå hjem og forhandle lønnen færdig.
På vidnets forespørgsel erklærede Arne  

 Jørgensen, at de ikke var bundet af forhøjelsen på 3 kr. i timen efter  

 fællesoverenskomsten.
Arne Jørgensen har bekræftet, at han til Torben Hansen sagde, at Verner  

 Klemmensen under forhandlingerne havde givet udtryk for, at de var frit  

 stillet, hvorefter vidnet selv tilføjede, at de ikke var bundet af de 3 kr. i  

 timen.
Derimod blev den overenskomstmæssige forhøjelse på 3 kr. i timen ikke  

 nævnt under forhandlingerne mellem ham og Verner Klemmensen.
Til støtte for de nedlagte påstande har klagerne anført, at det ved  

 opmandskendelsen er fastslået, at der er sket brud på overenskomsten, således  

 at spørgsmålet under sagen alene er, om dette overenskomstbrud skal udløse et  

 bodsansvar.
Efter praksis bliver det for besvarelsen heraf afgørende, om de  

 indklagede indså eller burde have indset, at virksomheden som følge af  

 indmeldelsen i Plastindustrien pr. 1. januar 1988 blev forpligtet til uden  

 videre, d.v.s. uden forhandling, at lægge 3 kr. på timelønnen fra den 1.  

 marts 1988. Ved vurderingen heraf må man se på, hvilke indsigelser de  

 indklagede har gjort gældende.
Som det fremgår af opmandskendelsen, har man  

 gjort to hovedsynspunkter gældende.
Man har anført, dels at indmeldelsen  

 først havde virkning fra den 12. april 1988, dels at der under  

 forhandlingerne den 30. maj 1988 opnåedes enighed om at gennemføre de lokale  

 lønforhandlinger uden beløbsmæssige rammer.
Disse synspunkter er imidlertid  

 ikke holdbare, og hverken virksomheden eller organisationen havde rimelig  

 grund til at tro herpå.
Det fremgår således klart af Plastindustriens  

 skrivelse til forbundet, at virksomheden var optaget som medlem pr. 1. januar  

 1988. Udgangspunkt var herefter, at der bestod en overenskomstmæssig ret til  

 en timelønsforhøjelse på 3 kr. pr. 1. marts 1988. Når det var situationen,  

 har der ikke været rimelig grund for de indklagede til at tro, at forbundet  

 uden videre frafaldt denne ret.
Dette fremgår da heller ikke af referatet fra  

 mødet den 30. maj 1988, og efter Arne Jørgensens forklaring for  

 voldgiftsretten aftalte man under dette møde ikke andet, end hvad der fremgår  

 af referatet.
For så vidt angår Plastindustrien måtte det i hvert fald efter  

 mødet den 4. oktober 1988 stå organisationen klart, at overenskomsten gav de  

 ansatte ret til en forhøjelse på 3 kr. i timen.
Dette krav udledes af  

 opmandskendelsen, der pålagde virksomheden at efterbetale differencen fra  

 dette tidspunkt.
Den væsentligste del af bodsansvaret må derfor bæres af  

 Plastindustrien.
De indklagede har bestridt, at det begåede brud på overenskomsten kan  

 medføre bodsansvar for nogen af de indklagede.
Hvad virksomheden angår, er  

 denne ved opmandskendelsen alene pålagt efterbetaling fra den 4. oktober  

 1988. Selv om dette vel ikke er tilstrækkeligt bevis for, at man fra  

 forbundets side i virkeligheden havde bundet sig til at acceptere resultatet  

 af de lokale lønforhandlinger, så har forbundets repræsentant i hvert fald  

 optrådt på en måde, som bevirkede, at Plastindustriens repræsentant og gennem  

 denne virksomhedens ledelse måtte få det indtryk.
Der er derfor - i hvert  

 fald indtil dette tidspunkt - intet at bebrejde hverken virksomheden eller  

 organisationen.
Men heller ikke virksomhedens holdning efter mødet den 4.  

 oktober 1988 kan begrunde noget bodsansvar.
Man forholdt sig i  

 overensstemmelse med den vejledning, man fik fra sin organisation, og havde  

 ingen rimelig grund til at indse, at det standpunkt, man indtog på mødet,  

 ikke var holdbart.
Tværtimod måtte man betragte det på mødet passerede som  

 ensbetydende med et aftalebrud fra forbundets side.
De indklagede har videre anført, at opmandskendelsen som sådan vel ikke er  

 afgørende for, om organisationen har pådraget sig bodsansvar.
På et enkelt  

 punkt har kendelsen imidlertid betydning for bedømmelsen af dette ansvar,  

 nemlig ved bemærkningen om det indtryk, som man blev bibragt under mødet den  

 30. maj 1988. Fra forbundets side accepterede man gennemførelsen af de  

 tidligere indledte lokale lønforhandlinger uden at tage noget som helst  

 forbehold i relation til fællesoverenskomstens timelønsforhøjelse.
Såvel før  

 som efter den 4. oktober 1988 kunne organisationen derfor i god tro gøre den  

 opfattelse gældende, at forbundet havde bundet sig til at acceptere  

 resultatet af de lokale lønforhandlinger.
 Arbejdsretten skal udtale:
Ved opmandskendelsen af 5. september 1989 blev det lagt til grund, at  

 virksomheden fra den 1. januar 1988 er omfattet af parternes overenskomst, og  

 at de ansatte, der er omfattet af denne overenskomst, uanset den indgåede  

 lokalaftale af 21. juni 1988 havde krav på den overenskomstmæssige  

 timelønsforhøjelse pr. 1. marts 1988 på 3 kr.
Under henvisning hertil har de  

 indklagede ikke bestridt, at der er sket overenskomstbrud ved ikke at forhøje  

 timelønningerne i overensstemmelse hermed.
Arbejdsretten tager derfor  

 punkterne 1 og 2 i klagernes påstand til følge.
Som det tidligere er fastslået i Arbejdsrettens praksis, er det forhold,  

 at en parts handlemåde ved en faglig voldgift underkendes som værende i strid  

 med overenskomsten, ikke i sig selv ensbetydende med, at det således begåede  

 overenskomstbrud er bodspådragende.
Afgørende i så henseende må være, om  

 parten kan antages at have været klar over, at den handlede  

 overenskomststridigt, eller dog har udvist en sådan uagtsomhed, at et  

 bodsansvar må skønnes at være en rimelig reaktion på overenskomstbruddet.
Som sagen foreligger, lægger Arbejdsretten ved afgørelsen heraf de  

 forklaringer til grund, som er afgivet af tidligere afdelingschef i  

 Plastindustrien Arne Jørgensen og af virksomhedens underdirektør Torben  

 Hansen.
Det findes herefter godtgjort, at forbundets repræsentant Verner  

 Klemmensen under tilpasningsforhandlingerne den 30. maj 1988 uden forbehold  

 har accepteret, at der som hidtil blev forhandlet lokalt om løn og øvrige  

 arbejdsvilkår.
Selv om en sådan accept muligt ikke kan tolkes som en  

 forhåndsgodkendelse fra forbundets side af resultatet af disse forhandlinger,  

 finder Arbejdsretten i overensstemmelse med det af opmanden udtalte, at der  

 herigennem er bibragt såvel Plastindustriens repræsentant som virksomhedens  

 ledelse indtrykket af, at dette var tilfældet.
Under disse omstændigheder  

 måtte det under mødet den 4. oktober 1988 være naturligt for de indklagede at  

 opfatte forbundets først nu tilkendegivne afvigende standpunkt som udtryk  

 for, at man i mellemtiden havde ændret opfattelse, hvilket måtte give rimelig  

 anledning til at søge den således opståede uoverensstemmelse løst ad  

 sædvanlig fagretlig vej.
Efter bevisførelsen har klagerne således ikke godtgjort, at de indklagede  

 ikke handlede i god tro, eller at der ikke forelå en sådan rimelig tvivl også  

 efter mødet den 4. oktober 1988, at denne først kunne finde sin afklaring  

 gennem den faglige voldgifts kendelse.
Herefter er der intet grundlag for at  

 pålægge nogen af de indklagede bod.
De indklagede frifindes derfor for punkt  

 3 i klagernes påstand.
 T h i k e n d e s f o r r e t :
 Den indklagede virksomhed Polysheet A/S, Herlev, har begået  

 overenskomstbrud ved ikke at forhøje timelønningerne med 3 kr. pr. 1. marts  

 1988.
 Den indklagede organisation har begået overenskomstbrud ved ikke at  

 pålægge virksomheden at udbetale den pågældende timelønsforhøjelse.
 De indklagede frifindes for klagernes bodspåstand.
 I sagsomkostninger skal klagerne betale 2.000 kr. til Arbejdsretten.
