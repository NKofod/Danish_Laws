Ankestyrelsens principafgørelse O-14-86 om boligindretning - psykisk handicappet barn - børnesikring af vinduer, hoveddørlås og el-kontakt Resume:
En ansøger med et psykisk handicappet barn på 4 år var berettiget til hjælp til boligændring i form af børnesikring af vinduer, hoveddørlås og elkontakter.
Under hensyn til barnets varige handicap fandtes disse boligændringer at gøre boligen til et bedre egnet opholdssted for barnet.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 59 Vejledninger:
Socialministeriets cirkulære nr. 210 af 4. november 1975 - pkt. 47 Sagsfremstilling:
En ansøger med et 4-årigt psykisk handicappet barn søgte om hjælp til betaling af børnesikring af vinduer, hoveddørlås og el-kontakter i familiens lejlighed.
Barnet, som var svær at kontakte, og som ikke kunne tale, skulle være under konstant opsyn, idet hun ellers kravlede op og åbnede døre og vinduer.
Ansøgeren søgte om børnesikring af ialt 16 vinduer med specialbeslag og om udskiftning af hoveddørløs til en type med nøgle indvendig samt om udskiftning af samtlige el-kontakter i lejligheden, idet de eksisterende kontakter var af en ældre type, som barnet kunne skille ad.
Social- og Sundhedsforvaltningen gav afslag på ansøgningen.
Forvaltningen begrundede sin afgørelse med, at de ansøgte ændringer måtte anses for normale foranstaltninger som forældre til mindreårige børn selv måtte iværksætte, og derfor ikke kunne anses for nødvendige for barnets ophold i eget hjem i den betydning, det er forudsat i bistandslovens § 59.
 Sagen blev anket af ansøgeren.
 Socialstyrelsen udtalte, at styrelsen i lignende tilfælde havde vejledt om, at der ville kunne ydes hjælp under hensyn til foranstaltningernes betydning for den pågældendes muligheder for at forblive i eget hjem.
 Lovgrundlag: Bistandslovens § 59. Socialministeriets cirkulære nr. 210 af 4. november 1975, pkt. 47.
 Afgørelse:
Under hensyn til oplysningerne om barnets varige handicap finder Ankestyrelsen, at de ansøgte boligændringer vil gøre boligen bedre egnet som opholdssted for barnet.
Ankestyrelsen finder derfor, at betingelsen i bistandslovens § 59 for at yde den ansøgte hjælp er opfyldt.
 Ankestyrelsen ændrer således social- og sundhedsforvaltningens afgørelse.
