Nr BTB 136 Betænkning over Forslag til folketingsbeslutning om ophævelse af forbudet  

 mod anvendelse af metalemballager til øl og mineralvand samt etablering af en  

 returordning med pant   

 Nr B 136 1995-96, 1. samling Afgivet af Miljø- og Planlægningsudvalget Afgivet: 19960529 Udvalget har behandlet beslutningsforslaget i et møde og har herunder  

 stillet spørgsmål til miljø- og energiministeren.
 En henvendelse af 14. maj 1996 fra Dansk Handel & Service er optrykt  

 som bilag til betænkningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) beslutningsforslaget til forkastelse.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller beslutningsforslaget  

 til vedtagelse med det stillede ændringsforslag.
 Mindretallet støtter beslutningsforslaget, da regeringen beklageligvis  

 endnu ikke har meddelt, hvordan den vil implementere emballagedirektivet,  

 herunder hvor den vil sætte grænsen for, hvad der efter en vurdering af  

 miljøbelastning er acceptabelt.
Mindretallet ønsker emballagedirektivet implementeret uden dyre og  

 uværdige retssager og således, at den samlede affaldsmængde i Danmark  

 nedbringes.
Som en miljøbevidst frihandelsnation er Danmark afhængig af ikke  

 at fremstå som et land, der bruger miljøbestemmelser som tekniske  

 handelshindringer.
 Mindretallet forudsætter, at en vedtagelse af beslutningsforslaget  

 medfører, at der også etableres returordninger med pant for andre typer af  

 emballage af glas eller plastic til øl og læskedrikke, som måtte blive  

 markedsført på et senere tidspunkt.
 ÆndringsforslagAf et mindretal (V, KF og FP):
 Til teksten 1) Nr. 4 affattes således:
»4. Regeringen foretager det nødvendige, således at øl- og  

 mineralvandsdåser kan være en realitet i Danmark snarest muligt, idet det  

 sikres, at bryggerier og detailhandel får tidsmæssig mulighed for etablering  

 af det nødvendige udstyr til tapning og modtagelse af returemballage.« Bemærkninger Til nr. 1 Med ændringsforslaget sikres det, at bryggerier og detailhandel  

 får en tidsmæssig mulighed for etablering af det nødvendige udstyr til  

 tapning og modtagelse af returemballage, inden en ordning med øl- og  

 mineralvandsdåser træder i kraft i Danmark.
Martin Glerup (S) Helen Beim (S) Sonja Albrink (CD) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.
 Dansk Folkeparti havde ikke medlemmer i udvalget.
Bilag En henvendelse af 14. maj 1996 fra Dansk Handel & Service Dansk Handel & ServiceDen 14. maj 1996 Folketingets Miljø- og Planlægningsudvalg »Dåsesagen« Dansk Handel & Service er bekendt med, at »dåsesagen« er  

 genstand for drøftelse med miljø- og energiministeren i Miljø- og  

 Planlægningsudvalget i morgen onsdag den 15. ds.
 Et væsentligt spørgsmål i forbindelse med ophævelse af dåseforbudet er, om  

 det vil være muligt at etablere et indsamlings- og bortskaffelsessystem, som  

 sikrer, at dåserne håndteres på miljømæssig forsvarlig vis.
I den anledning finder Dansk Handel & Service det naturligt at  

 præcisere, at dagligvarehandelen er indstillet på at påtage sig opgaven at  

 udforme og indføre et system for indsamling og bortskaffelse af dåser, som  

 til fulde vil opfylde de miljømæssige hensyn.
Grundelementet i et sådant  

 system vil være at indføre pant på dåser i et niveau svarende til den  

 eksisterende flaskepant.
Herved sikres en meget høj returprocent.
Den nærmere udformning af et retursystem for dåser har igennem nogen tid  

 været genstand for drøftelse i en arbejdsgruppe nedsat i regi Dansk Handel  

 & Service.
I arbejdsgruppen deltager repæsentanter for den samlede  

 dagligvarehandel, heriblandt DSK, FDB og Dansk Supermarked, dvs. såvel små  

 som store virksomheder.
Arbejdsgruppen fokuserer på at etablere et fuldt miljørigtigt og  

 bæredygtigt retursystem for dåser.
Centrale spørgsmål er i den forbindelse at  

 sikre, at systemet kan anvendes for såvel aluminiums- som ståldåser, at tage  

 højde for grænsehandel og parallelimport samt at tilvejebringe den fornødne  

 finansiering.
 Det er på det foreliggende Dansk Handel & Service's klare  

 overbevisning, at dagligvarehandelen er i stand til at løse de skitserede  

 spørgsmål og derigennem sikre etablering af et fuldt miljørigtigt retursystem  

 for dåser.
