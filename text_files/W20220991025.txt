Pressenævnets kendelse i sag nr. 2022-80-0851 Person skal ikke anonymiseres i artikel på tv2bornholm.dk En person klagede til Pressenævnet over, at TV 2/Bornholm havde afvist at anonymisere ham i en artikel på tv2bornholm.dk, som omtalte et kursus i hæren, han havde deltaget i.
Nævnet kritiserede ikke TV 2/Bornholm for at have afvist at anonymisere soldaten.
Ved sin afgørelse lagde nævnet bl.a. vægt på, at personen frivilligt havde medvirket i artiklen, der alene er 2 ½ år gammel, og at artiklen ikke indeholder yderligere oplysninger, som kan tjene til identifikation af ham.
 [Klager] har klaget til Pressenævnet over, at TV 2/Bornholm har afvist hans anmodning om at anonymisere hans navn og sløre et billede af ham i artiklen Tre gennemførte et af forsvarets hårdeste kurser, som blev bragt af TV 2/Bornholm den 13. december 2019 på netavisen tv2bornholm.dk, idet han mener, at god presseskik derved er tilsidesat.
1 Sagsfremstilling Den påklagede artikel:
 TV 2/Bornholm bragte den 13. december 2019 artiklen Tre gennemførte et af forsvarets hårdeste kurser, som fortsat er tilgængelig på tv2bornholm.dk.
Under artiklens overskrift er indsat et billede af to soldater, der giver hinanden hånden.
Den ene soldat, hvis ansigt er mest synligt på billedet, er malet med kamuflerende maling i ansigtet.
Billedet er ikke ledsaget af oplysninger om de afbildede soldaters navne.
 Artiklen har følgende underrubrik:
De begyndte 13 på hærens enkeltkæmperkursus.
Kun tre gennemførte tre ugers strabadser og fik overrakt den eftertragtede sølvdolk.  Over artiklens brødtekst er indsat en video med, hvad der fremstår som et nyhedsindslag fra TV 2/Bornholm om det omtalte enkeltkæmperkursus.
I nyhedsindslaget ses flere af de soldater, der medvirkede i enkeltkæmperkurset. Én soldat udtaler sig til kamera, men hans identitet oplyses ikke i indslaget.
 Af artiklen fremgår:
 Hærens enkeltkæmperkursus er et af forsvarets mest krævende kurser, hvor soldaterne i løbet af tre uger bliver presset til det yderste både psykisk og fysisk.
 - Det værste er uvisheden om vinklen på den næste opgave, og så hvornår vi næste gang får noget at spise eller får lov at sove, siger [Klager], der nu kan kalde sig enkeltkæmper.
 Han er en af de tre ud af 13 startende, der gennemførte enkeltkæmperkurset, og derfor fik han i dag overrakt den i militære kredse meget eftertragtede sølvdolk.
- Det er et kursus, hvor vi tester soldaternes robusthed.
Vi lærer dem at overleve under primitive vilkår, og så får de selvfølgelig også afprøvet, om de er i stand til det, siger kaptajn [Kaptajnen], der har været kursusleder på enkeltkæmperkurset.
At kun tre af de 13, der var med fra start, gennemførte, er meget normalt.
Kurset regnes nemlig for et af forsvarets hårdeste, kun overgået af optagelsesprøven til frømand eller jægersoldat.
- Vi var et lille hold i år.
Normalt er vi 30. Det er stadigvæk omkring 1/4, der gennemførte, og det er meget normalt.
Men det siger også noget om, at det er et hårdt kursus, og det er ikke er hvem som helst, der går igennem, siger [Kaptajnen].
 Og fordi det ikke er for hvem som helst, så var det chefen for hærkommandoen, generalmajor [Generalmajoren], der overrakte de tre enkeltkæmpere den eftertragtede sølvdolk.
Blandt de 13 deltagere, var to svenske soldater, hvoraf den ene bestod.  Den 6. april 2022 rettede [Klager] henvendelse til TV 2/Bornholm med anmodning om anonymisering af hans navn og sløring af billede i artiklen.
TV 2/Bornholm afviste den 7. april 2022 [Klager]s anmodning. [Klager]s klage over TV 2/Bornholms afvisning er modtaget i Pressenævnet den 14. april 2022.
2 Parternes synspunkter 2.1 [Klager]s synspunkter Anonymisering  punkt B. 8 [Klager] har anført, at han nu bestrider en stilling i forsvaret, hvor der er behov for, at han ikke ved en simpel Google-søgning fremstår i tilknytning til forsvaret og især ikke til enkeltkæmperkursus.
 Af hensyn til sin egen, sin families og sine kollegaers sikkerhed og privatliv ønsker [Klager] derfor sit navn i den påklagede artikel slettet, eller som minimum ændret til [Klagers forbogstaver], og artiklens billede af ham sløret.
2.2 TV 2/Bornholms synspunkter Anonymisering  punkt B. 8 TV 2/Bornholm har afvist at anonymisere [Klager] i den påklagede artikel.
 TV 2/Bornholm har i den forbindelse henvist til, at mediet var inviteret til at dække den omtalte begivenhed, og at [Klager] medvirkede frivilligt i artiklen.
TV 2/Bornholm har anført, at Pressenævnets kendelse i sag nr. 16-70-00914 vedrører præcis den samme situation som i nærværende sag.
I sagen fra 2016, som også var mod TV 2/Bornholm, havde en politimand anmodet om at blive anonymiseret i en artikel fra 2010 af hensyn til hans egen og hans families sikkerhed.
Ved sin kendelse fandt Pressenævnet ikke anledning til at udtale kritik af TV 2/Bornholm for at have afvist at anonymisere klageren.
Nævnet lagde ved afgørelsen vægt på, at klageren selv frivilligt havde stillet op til interviewet, og at artiklen ikke indeholdt oplysninger om klagerens adresse.
 På baggrund af den tidligere sag fra 2016 har TV 2/Bornholm anført, at mediet ikke har kunnet komme til et andet resultat end at afvise [Klager]s anmodning om anonymisering.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jens Kruse Mikkelsen, Anja Lundberg Andersen, Lene Sarup og Marlene Borst Hansen.
God presseskik Anonymisering  punkt B. 8 [Klager] har klaget over, at TV 2/Bornholm har afvist at anonymisere hans navn og sløre et billede af ham i artiklen.
Generelt om punkt B. 8 Det følger af de vejledende regler for god presseskik, at meddelelser, som er offentliggjort i digitale medier, ofte vil være tilgængelige længe efter, at de er publiceret.
Efter anmodning til mediet kan tilgængeligheden af sådanne tidligere offentliggjorte, følsomme eller private oplysninger hindres, i det omfang det er muligt og skønnes rimeligt, jf. punkt B. 8.
 Medier kan afindeksere, dvs. ændre instruksen til søgemaskiner, så søgemaskiner ophører med at henvise til artiklen, anonymisere, dvs. ændre i artikelteksten så eksempelvis et personnavn anonymiseres, eller helt afpublicere en artikel, dvs. fjerne artiklen fra hjemmesiden.
 Det er nævnets opfattelse, at anvendelse af B. 8 i de vejledende regler og muligheden for at meddele et medie kritik for ikke at imødekomme en anmodning om afindeksering, anonymisering eller afpublicering som udgangspunkt kun bør anvendes, når der er tale om oplysninger, som er særligt belastende for den person, der er omtalt.
Den konkrete sag Artiklen omtaler afholdelsen af hærens enkeltkæmperkursus på Bornholm.
I artiklen udtaler [Klager] sig om sin deltagelse i kurset.
På baggrund af sagens oplysninger har Pressenævnet lagt til grund, at [Klager] udtalte sig frivilligt i artiklen.
Nævnet har endvidere lagt til grund, at [Klager] er afbildet i artiklen.
Efter en samlet vurdering finder Pressenævnet, at der ikke foreligger tilstrækkeligt tungtvejende grunde til, at TV 2/Bornholm burde have imødekommet [Klager]s anmodning om at blive anonymiseret i artiklen.
På den ene side har [Klager] oplyst, at det, grundet hans stilling i forsvaret, er uhensigtsmæssigt, at han kan søges frem via artiklen.
På den anden side finder nævnet, at artiklen, som alene er 2 ½ år gammel, ikke indeholder oplysninger, som må anses for følsomme eller private i en sådan grad, at de er særligt belastende for [Klager].
Nævnet har samtidig lagt vægt på, at [Klager] frivilligt medvirkede i artiklen, og at artiklen ikke indeholder yderligere oplysninger, som kan tjene til identifikation af klager.
I den forbindelse bemærker nævnet, at det ikke fremgår af artiklen, at det er [Klager], som er afbildet.
Det er derfor alene personer, der allerede kender [Klager], som kan identificere ham på billedmaterialet i artiklen.
Nævnet udtaler ikke kritik.
