Fremsat den 5. februar 2003 af  

 Anne Baastrup (SF), Aage Frandsen (SF), Kamal Qureshi (SF) og Ole  

 Sohn (SF) Forslag til folketingsbeslutning om midlertidigt stop for hjemsendelse af afviste  

 asylsøgere fra Irak Folketinget opfordrer regeringen til at standse  

 hjemsendelse af afviste asylsøgere fra Irak, indtil truslen om krig  

 eller en eventuel krig er afsluttet og situationen er så stabiliseret,  

 at de kan sendes hjem i ro og værdighed.
Bemærkninger til forslaget For tiden er der i alle fora en sikker  

 forvisning om, at den kampagne, USA har ført mod Irak og Saddam  

 Hussein igennem det seneste år, vil føre til krig.
Det er  

 næppe sandsynligt, at USA vil kunne ændre opfattelse, uanset  

 hvilke oplysninger der måtte komme fra våbeninspektørerne,  

 set i lyset af den krigsretorik, der med stadig stigende intensitet  

 fremføres fra USAs side.
De danske udlændingemyndigheder  

 har gennem de sidste år afvist en lang række asylsøgere  

 under henvisning til de forbedrede forhold i Irak.
Der sidder således  

 en lang række mennesker rundtomkring i asyllejrene og venter på  

 hjemsendelse.
Mange er med rette bange for hjemsendelse, set i lyset af den  

 kommende krig, hvor man med et forsigtigt skøn kan regne med, at  

 tusindvis af mennesker vil dø, og med en nærliggende risiko for,  

 at samfundet bryder sammen med opdeling af landet i de forskellige  

 religiøse grupperinger.
SF ønsker ikke med dette forslag at  

 bryde ind i den sædvanlige fortolkning af udlændingelovens  

 asylregler, men foreslår, at de afviste asylsøgere får ret  

 til at blive i Danmark på en slags midlertidigt ophold, indtil  

 krigstruslen/krigen i Irak er slut og forholdene er stabiliseret.
De danske  

 regler er i dag sådan, at man efter 18 måneders passiv venten  

 på et asylcenter kan søge om ophold under særlige  

 vilkår.
Det er forslagsstillerne opfattelse, at så længe  

 der er en så stor krigstrussel over for Irak, og så længe  

 man ikke af den grund kan sende folk hjem, bør man ikke lade irakerne  

 gå passive rundt.
For forslagsstillerne er det en helt uholdbar situation  

 for disse mennesker, som er kommet i Danmarks varetægt, at de dagligt  

 skal høre om Saddam Husseins grusomheder og voldelige adfærd  

 over for visse grupper i det irakiske samfund, samtidig med at de ved, at de  

 står foran hjemsendelse.
Forslaget skal ses som et forsøg  

 på at give disse mennesker et værdigt pusterum og undgå, at  

 de slås ihjel af krigen.
Forslagsstillerne skal derfor opfordre til, at  

 man giver disse mennesker en midlertidig opholdstilladelse.
I mellemtiden kan  

 de komme ud og deltage i det danske samfund og få mulighed for at  

 forsørge sig selv.
Skriftlig fremsættelse Anne Baastrup Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om midlertidigt stop  

 for hjemsendelse af afviste asylsøgere fra Irak.
(Beslutningsforslag nr.
B 85).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
