 En moders ret til fortsat at få dagpenge, da hun efter den 14. uge  

 efter fødslen havde genoptaget arbejdet, var betinget af, at der blev ydet  

 dagpenge til faderen i de perioder, hvor moderen havde genoptaget arbejdet.
 REDEGØRELSE FOR SAGEN:
 En sikret påbegyndte barselorlov den 25. juli 1984, hvor hun fødte sit  

 barn.Under orloven modtog pågældende halv løn i 3 måneder, dvs. indtil den  

 24. oktober 1984. Herefter overgik hun til at modtage dagpenge fra  

 socialforvaltningen.
I begyndelsen af november 1984 modtog socialforvaltningen dagpengeskema dp  

 200 A og 202 med anmodning om dagpenge og refusion.
Det fremgik bl.a. heraf,  

 at sikrede ville genoptage arbejdet den 5. november 1984, men i øvrigt holde  

 orlov uden at modtage løn i 15 nærmere angivne dage i perioden 1. november -  

 12. december 1984. Sikrede oplyste senere, at hendes ægtefælle, når hun selv  

 var på arbejde, ville være hos barnet, men uden at holde orlov, idet  

 ægtefællen ville bruge ferie eller afspadsering, og han ville derfor ikke  

 fremkomme med nigen anmodning om dagpenge.
 Da sikrede genoptog arbejdet den 5. november 1984, meddelte  

 socialforvaltningen afslag på hendes anmodning om dagpenge for fraværsdagene  

 i perioden efter den 4. november 1984. Socialforvaltningen fandt, at retten  

 til dagpenge ved deling af 6 ugers perioden var betinget af, at der var  

 anmodet om dagpenge for hele fraværsperioden af en af forældrene, og hvis en  

 af disse f.eks. benyttede afspadsering eller ferie, betragtedes  

 barselperioden som afbrudt, og retten til dagpenge bortfaldt for den  

 resterende periode.
 AFGØRELSEN, DER KLAGES OVER:
 Amtsankenævnet fandt ikke, at ordlyden i § 33, stk. 1, i lov om dagpenge  

 ved sygdom eller fødsel, som ændret ved lov nr. 572 af 7. december 1983,  

 eller formålet med denne ændringslov gav støtte for den antagelse, at  

 moderens ret til barseldagpenge efter 14-ugers periodens udløb var betinget  

 af, at der ydedes dagpenge til faderen i de perioder, hvor hun måtte have  

 genoptaget sit arbejde.
 Det var herefter nævnets opfattelse, at sikrede var berettiget til  

 barseldagpenge i sine fraværsdage, indtil der var forløbet 20 uger fra  

 barnets fødsel.
 KLAGEN TIL ANKESTYRELSEN:
 Sagen blev anket af socialforvaltningen, der udover at henvise til  

 begrundelsen for det tidligere givne afslag henviste til sikringsstyrelsens  

 vejledning af 18. december 1985 om dagpenge ved barsel og adoption m.v.
 LOVGRUNDLAG:
 Lov om dagpenge ved sygdom eller fødsel, § 33, stk. 1.
 Sikringsstyrelsens vejledning af 18. december 1985 om dagpenge ved barsel  

 og adoption m.v., pkt. 13.
 ANKESTYRELSENS AFGØRELSE:
 Ankestyrelsen finder, at moderens ret til fortsat at oppebære dagpenge,  

 når hun efter den 14. uge efter fødslen genoptager arbejdet, er betinget af,  

 at der ydes dagpenge til faderen i de perioder, hvor hun har genoptaget  

 arbejdet.
 Ankestyrelsen ændrer således amtsankenævnets afgørelse.
 Afgørelsen medfører ikke pligt for sikrede til at tilbagebetale de  

 dagpenge, der er udbetalt i henhold til amtsankenævnets afgørelse.
