Den 1. januar 1987 træder to nye love, offentlighedsloven og  

 forvaltningsloven i kraft.
Forvaltningsloven indeholder en samlet regulering  

 af de væsentligste rettigheder og beføjelser, der tilkommer en part (ansøgere  

 m.v.) i forbindelse med en sags behandling.
Offentlighedslovens regler retter  

 sig derimod i første række til andre end parter og indeholder regler om  

 aktindsigt.
Lovene er såkaldte minimumslove og derfor ikke til hinder for, at  

 kriminalforsorgen går videre i retning af at efterleve de intentioner med  

 hensyn til offentlighed, begrundelse, vejledning mv., som lovene er udtryk  

 for, når ikke væsentlige hensyn, herunder tavshedspligten, taler imod.  

 Justitsministeriet har udsendt en almindelig vejledning om lovene til alle  

 offentlige myndigheder, herunder kriminalforsorgen.
Endvidere har en  

 arbejdsgruppe i direktoratet på grundlag af møder med tjenestestedernes  

 personale udarbejdet nærværende særlige vejledning for kriminalforsorgens  

 personale.
Baggrunden er, at især forvaltningsloven kan give anledning til  

 særlige fortolkningsproblemer inden for kriminalforsorgen.
Vejledningen er inddelt i 3 afsnit: Afsnit 1 indeholder en beskrivelse af  

 hovedindholdet i de to love.
I afsnit 2 gives en række eksempler på  

 forvaltningslovens fortolkning og administration hentet fra såvel  

 personalesager, som sager vedrørende indsatte og klienter i den fri  

 kriminalforsorg.
I afsnit 3 er de to love gengivet i deres fulde tekst.
 Vejledningen vil blive taget op til revision i slutningen af 1987.
 1.
 FORVALTNINGSLOVEN.
HVILKE MYNDIGHEDER GÆLDER LOVEN FOR? Loven gælder for alle offentlige forvaltningsmyndigheder, herunder  

 kriminalforsorgen.
HVILKE SAGER OMFATTER LOVEN? Loven tager særlig sigte på de såkaldte »afgørelsessager«, det  

 vil sige sager, hvori der er eller vil blive truffet en afgørelse af en  

 forvaltningsmyndighed.
Med udtrykket »truffet en afgørelse« forstås  

 en udtalelse, der går ud på at fastsætte, hvad der er eller skal være ret i  

 et foreliggende tilfælde, fx en tilladelse til udgang.
Faktisk forvaltningsvirksomhed som fx forsorgsarbejde, undervisning,  

 oplysningsvirksomhed og lignende er ikke omfattet af loven.
Hvis en indsat  

 imidlertid klager over fx den forsorgsmæssige betjening, er klagesagen en  

 afgørelsessag, som er omfattet af loven.
HVILKE SPØRGSMÅL REGULERER LOVEN? Forvaltningsloven indeholder regler om - Inhabilitet - Vejledning - Repræsentation og bisidder - Parters aktindsigt - Partshøring - Begrundelse mv.
- Klagevejledning - Tavshedspligt - Videregivelse og indhentelse af oplysninger fra andre myndigheder.
Reglerne er i vidt omfang en gengivelse af allerede gældende  

 forvaltningsretlige grundsætninger.
På enkelte områder er der dog tale om nye  

 regler.
 INHABILITET.
En person, der virker inden for den offentlige forvaltning, er inhabil,  

 såfremt den pågældende på en eller anden måde kan mistænkes for på usaglig  

 vis at deltage i behandlingen af en bestemt sag.
Det kan forekomme, hvis  

 vedkommende fx er i familie med den, som sagen vedrører, eller på anden måde  

 har særlig personlig eller økonomisk interesse i sagens udfald.
Er dette  

 tilfældet, skal vedkommende afholde sig fra at deltage både i sagens  

 forberedende og afsluttende behandling.
Hvis der kan rejses spørgsmål om inhabilitet, skal tjenestestedets ledelse  

 underrettes herom.
Der henvises i den forbindelse til direktoratets cirkulære  

 af 1. februar 1979 om kriminalforsorgens personales private forbindelser med  

 indsatte og klienter mv.
 VEJLEDNING.
Forvaltningsmyndigheden skal ifølge loven vejlede og bistå borgerne inden  

 for de sagsområder, der varetages af myndigheden.
Navnlig er der pligt til at  

 vejlede ansøgere og lignende, om hvorledes man nærmere skal bære sig ad, når  

 man skal indgive en bestemt ansøgning.
 REPRÆSENTATION OG BISIDDER.
 Enhver, der er part i en sag, har ifølge loven adgang til på enhvert  

 tidspunkt af sagens behandling at lade sig repræsentere eller bistå af andre.
Myndigheden kan dog kræve, at parten medvirker personligt, når det er af  

 betydning for sagens afgørelse.
Det kan fx være tilfældet, når en indsat skal  

 have forklaret et vilkår for udgang eller prøveløsladelse.
Klienter under  

 tilsyn skal selvfølgelig medvirke personligt i tilsynets gennemførelse.
 En parts repræsentant eller bisidder kan kun afvises, såfremt der ud fra  

 en helt konkret vurdering foreligger væsentlige hensyn til offentlige eller  

 private interesser, der taler imod, at parten lader sig repræsentere.
 Som eksempel på et område, hvor sådanne hensyn efter en konkret vurdering  

 kan foreligge, kan nævnes hensyn til orden og sikkerhed i forbindelse med  

 forhør i anledning af undvigelse, indsmugling eller lignende.
 PARTENS AKTINDSIGT.
Forvaltningsloven giver den, der er part i en sag, aktindsigt, det vil  

 sige adgang til at blive gjort bekendt med de papirer, dokumenter mv., der  

 indgår i sagen.
Som noget nyt gælder denne ret også for hele  

 kriminalforsorgens område, da loven ikke mere undtager straffuldbyrdelsen,  

 men alene opstiller særregler om strafferetlig forfølgning af  

 lovovertrædelser (det vil sige politiets efterforskning mv.).
 Adgang til aktindsigt for andre end parter er omhandlet i  

 offentlighedsloven.
 Som udgangspunkt har en part adgang til alle papirer, der indgår i sagen,  

 herunder postfortegnelser og lignende.
 Part i en sag er som hovedregel kun den, afgørelsen vedrører.
 UDSÆTTELSE AF SAGENS AFGØRELSE.
Ansøger en part om aktindsigt og skal ansøgningen imødekommes, må der  

 ifølge loven ikke træffes en afgørelse i sagen, før parten har haft lejlighed  

 til at gøre sig bekendt med dokumenterne.
Dette gælder dog ikke, såfremt der  

 er en særlig grund til at træffe en afgørelse med det samme.
HVILKE DOKUMENTER OG OPLYSNINGER ER UNDTAGET FRA ADGANGEN TIL AKTINDSIGT? Interne arbejdsdokumenter er som udgangspunkt undtaget fra adgangen til  

 aktindsigt.
Som interne arbejdsdokumenter anses normalt dokumenter, der er udarbejdet  

 af en myndighed til eget brug.
Som eksempel på sådanne dokumenter kan nævnes  

 referater, notater og journaler m.v.
Som interne arbejdsdokumenter anses  

 tillige brevveksling inden for samme myndighed.
 Interne dokumenter er dog undergivet aktindsigt, såfremt de alene  

 indeholder myndighedens endelige beslutninger vedrørende en sags afgørelse.  

 Undergivet aktindsigt er også notater om faktiske oplysninger, der skal  

 udfærdiges i medfør af offentlighedslovens § 6. Endvidere skal der gives  

 aktindsigt i rapporter og lignende, der er udfærdiget med henblik på at  

 tilvejebringe bevismæssig eller anden tilsvarende klarhed med hensyn til en  

 sags faktiske omstændigheder.
 Faktiske omstændigheder, der er af væsentlig betydning for sagen, skal  

 oplyses, selv om dokumentet i øvrigt er undtaget fra aktindsigt.
 Partens adgang til aktindsigt kan efter en konkret vurdering i hvert  

 enkelt tilfælde begrænses, når afgørende hensyn til parten selv eller andre  

 private eller offentlige interesser taler imod, at parten gøres bekendt med  

 oplysningerne.
 Det kan fx gælde med hensyn til forebyggelse, opklaring og forfølgning af  

 lovovertrædelser, straffuldbyrdelse og lignende samt beskyttelse af sigtede,  

 vidner eller andre i sager om strafferetlig eller disciplinær forfølgning.
 Foreligger disse hensyn kun for en del af dokumentet, er det kun denne  

 del, der kan undtages fra partens adgang til aktindsigt.
Loven giver mulighed for at beskytte personer, fx indsatte, ansatte og  

 pårørende, der har givet eller agter at give oplysninger til  

 kriminalforsorgen om en bestemt domfældts forhold.
Hvis det må antages, at de  

 pågældende udsættes for en særlig risiko i tilfælde af, at den domfældte får  

 kendskab til de meddelte oplysninger, kan myndigheden undtage disse fra  

 aktindsigt.
HVEM AFGØR ANSØGNINGER OM AKTINDSIGT? Ansøgninger om aktindsigt afgøres af den myndighed, der i øvrigt har  

 afgørelsen i den pågældende sag.
Afgørelse skal træffes snarest, og kan det  

 ikke ske inden 10 dage, skal der gives en begrundelse herfor.
 SÆRREGEL OM AKTINDSIGT I STRAFFESAGER.
Særligt vedrørende aktindsigt i straffesager indeholder lovens § 18 en  

 regel om, at en part i en afgjort straffesag kan forlange at blive gjort  

 bekendt med sagens dokumenter, når der foreligger en begrundelse herfor og  

 hensyn til bl.a. politiets opklaring mv. ikke taler herimod.
Begæringen skal  

 normalt rettes til den politimyndighed, der har behandlet sagen, og  

 bestemmelsen giver ikke adgang til dokumenter, der har været fremlagt i  

 retten.
Vedrørende disse dokumenter er det retten, der ifølge retsplejelovens  

 § 41 skal træffe bestemmelse om adgang til dokumenterne, herunder erklæringer  

 fra kriminalforsorgen (§ 808-undersøgelser), mentalobservationserklæringer  

 mv.
 Såfremt oplysninger fra straffesagen indgår i en afgørelsessag i  

 kriminalforsorgen, er oplysningerne som udgangspunkt omfattet af reglerne i  

 forvaltningslovens kapitel 4. Dette indebærer, at kriminalforsorgen for så  

 vidt angår disse oplysninger må tage stilling til en begæring om aktindsigt  

 fra en part, eventuelt efter forudgående høring af den relevante  

 politimyndighed.
 PARTSHØRING.
Som noget nyt lovfæstes en pligt for myndighederne til at gøre en part i  

 en sag bekendt med faktiske omstændigheder, der er til ugunst for ham og er  

 af væsentlig betydning for sagens afgørelse.
Dette gælder, når parten ikke  

 kan antages i forvejen at være bekendt med, at oplysningerne indgår i sagen.
Loven indeholder en række undtagelser fra denne hovedregel.
Bl.a. giver  

 loven mulighed for, at man undlader at orientere parten om oplysninger, der  

 er undtaget fra adgangen til aktindsigt.
Hvis fx politiet i en  

 udgangshøringssag går imod udgang under henvisning til, at den indsatte er  

 indblandet i ny kriminalitet, kan anstalten lade være med at oplyse den  

 indsatte herom, hvis dette ville ødelægge politiets efterforskning.
 UDSÆTTELSE AF SAGENS AFGØRELSE.
Parten har endvidere ret til på ethvert tidspunkt af en sags behandling at  

 forlange, at sagens afgørelse udsættes, indtil vedkommende har afgivet en  

 udtalelse til sagen.
Der er undtagelser fra denne hovedregel, men også på  

 dette område skal enhver undtagelse begrundes helt konkret og hovedreglen  

 skal normalt følges, eventuelt på den måde, at der fastsættes en frist for  

 parten til at afgive en udtalelse til sagen.
 BEGRUNDELSE.
 En skriftlig afgørelse skal være ledsaget af en skriftlig begrundelse,  

 medmindre afgørelsen fuldt ud giver den pågældende part medhold.
En mundtlig afgørelse skal efter begæring begrundes skriftligt, medmindre  

 afgørelsen fuldt ud giver den pågældende part medhold.
Anmodningen om  

 begrundelse skal fremsættes over for myndigheden inden 14 dage efter, at  

 parten har modtaget afgørelsen.
Den skriftlige begrundelse skal gives  

 snarest, og kan den ikke gives inden 14 dage, skal parten have en forklaring  

 herpå, herunder oplysning om hvornår han kan forvente at modtage  

 begrundelsen.
Begrundelsen skal fremtræde som en forklaring på, hvorfor afgørelsen har  

 fået det pågældende indhold.
Dette skal bl.a. ske ved en henvisning til de  

 retsregler, i henhold til hvilke afgørelsen er truffet.
Beror afgørelsen på  

 et administrativt skøn, skal begrundelsen tillige angive de hovedhensyn, der  

 har været bestemmende for skønsudøvelsen.
Om fornødent skal begrundelsen  

 endvidere indeholde en kort redegørelse for sagens faktiske omstændigheder.
I en udgangssag vil det fx ikke være tilstrækkeligt at afslå udgang under  

 henvisning til »fare for misbrug«.
Afgørelsen skal angive, hvorfor  

 man skønner, at der foreligger fare for misbrug, idet der fx kan henvises til  

 hurtigt recidiv eller kriminalitet under tidligere udgange.
 Begrundelsens indhold kan begrænses for så vidt angår oplysninger, der  

 undtages partsoffentlighed.
 KLAGEVEJLEDNING.
 En skriftlig afgørelse skal være ledsaget af en klagevejledning, medmindre  

 afgørelsen fuldt ud giver den pågældende part medhold.
 TAVSHEDSPLIGT.
Forvaltningsloven præciserer den generelle tavshedspligt for alle, der  

 virker inden for den offentlige forvaltning.
Af særlig betydning for  

 kriminalforsorgen er reglen, der pålægger tavshedspligt navnlig for at  

 varetage hensyn til forebyggelse, efterforskning og forfølgning af  

 lovovertrædelser samt straffuldbyrdelse og beskyttelse af sigtede, vidner  

 eller andre i sager om strafferetlig eller disciplinær forfølgning, samt  

 reglen, der nævner hensynet til enkeltpersoners private forhold.
Loven giver kriminalforsorgen mulighed for at pålægge en person uden for  

 den offentlige forvaltning tavshedspligt med hensyn til fortrolige  

 oplysninger, som fx kriminalforsorgen måtte videregive i forbindelse med en  

 konkret sag.
Et sådant pålæg kan fx gives en privat arbejdsgiver i en  

 frigangssag.
Arbejdsgiveren vil efter et sådant pålæg kunne straffes for  

 tilsidesættelse af tavshedspligten, hvorfor pålæg kun bør gives efter en  

 konkret og omhyggelig vurdering.
 VIDEREGIVELSE AF OPLYSNINGER TIL ANDRE FORVALTNINGSMYNDIGHEDER.
 Oplysninger om enkeltpersoners »rent private forhold«, herunder  

 oplysninger om strafbare forhold samt oplysninger om helbredsforhold,  

 væsentlige sociale problemer, misbrug af nydelsesmidler og lignende må som  

 udgangspunkt ikke videregives til andre forvaltningsmyndigheder, medmindre  

 vedkommende har givet sit samtykke til videregivelsen.
Samtykket skal som hovedregel meddeles skriftligt.
Kravet om skriftlighed  

 kan dog fraviges, når sagens karakter eller omstændighederne i øvrigt taler  

 derfor.
Fx kan »klientforholdet« mellem en forsorgsmedarbejder og  

 en indsat indebære, at et mundtligt samtykke til videregivelse af  

 oplysningerne vil være tilstrækkeligt.
I tvivlstilfælde bør man dog kræve  

 skriftligt samtykke.
 Oplysninger om enkeltpersoners rent private forhold kan videregives i  

 visse tilfælde, også uden samtykke, fx hvis hensynet til videregivelsen klart  

 overstiger de interesser, der begrunder forbudet mod videregivelse.
 Fx vil oplysninger om formodet kriminalitet kunne videregives til  

 politiet, eller - hvis det drejer sig om ulovligt oppebårne offentlige  

 ydelser - til den udbetalende forvaltningsmyndighed eller fx  

 arbejdsformidlingen.
 Videregivelse af sådanne oplysninger kan endvidere ske, hvis det er et  

 nødvendigt led i sagens behandling eller det er nødvendigt for, at en  

 myndighed kan gennemføre tilsyns- eller kontrolopgaver.
 Det betyder, at der i samme omfang som hidtil kan videregives fortrolige  

 oplysninger i forbindelse med fx ankebehandlingen af en sag, eller hvis det  

 er nødvendigt at forelægge sagen for en anden myndighed til udtalelse, inden  

 sagen afgøres.
 »Andre fortrolige oplysninger«, det vil sige oplysninger, som er  

 omfattet af lovgivningens bestemmelser om tavshedspligt, kan tillige  

 videregives, når det må antages, at oplysningen vil være af væsentlig  

 betydning for den anden myndigheds virksomhed eller for en afgørelse,  

 myndigheden skal træffe.
 PLIGT TIL AT VIDEREGIVE OPLYSNINGER.
 Oplysninger, som en forvaltningsmyndighed er berettiget til at videregive,  

 skal videregives til en anden forvaltningsmyndighed, når denne anmoder herom,  

 såfremt oplysningerne er af betydning for den rekvirerende myndigheds  

 virksomhed eller den afgørelse, som denne skal træffe.
 INDHENTELSE AF OPLYSNINGER FRA EN ANDEN MYNDIGHED.
 I sager, der rejses ved ansøgning, må oplysninger om ansøgerens »rent  

 private forhold« ikke indhentes hverken fra andre dele af samme  

 forvaltning eller fra en anden forvaltningsmyndighed, medmindre der fx  

 foreligger samtykke hertil eller hensynet til ansøgeren eller trediemand  

 klart overstiger ansøgerens interesse i, at oplysningen ikke indhentes.
 IKRAFTTRÆDEN.
 Forvaltningsloven træder i kraft for kriminalforsorgen den 1. januar 1987.
Bestemmelserne om bl.a. partshøring, begrundelse og videregivelse af  

 oplysninger mv. har ikke tilbagevirkende kraft.
Bestemmelserne om partens  

 aktindsigt gælder derimod dokumenter, der er udfærdiget af en myndighed eller  

 er kommet i en myndigheds besiddelse den 1. oktober 1964 eller senere.
 2.
 OFFENTLIGHEDSLOVEN.
HVAD GIVER OFFENTLIGHEDSLOVEN MULIGHED FOR? Offentlighedsloven giver borgerne adgang til aktindsigt, det vil sige til  

 i et nærmere bestemt omfang at forlange at blive gjort bekendt med de  

 »akter«, det vil sige de papirer og dokumenter mv., der indgår i en  

 sag i den offentlige forvaltning.
HVILKEN OFFENTLIG FORVALTNING OMFATTER LOVEN? Offentlighedsloven gælder som hovedregel for al virksomhed, der udøves af  

 den offentlige forvaltning.
 Undtaget er sager inden for strafferetsplejen og i det væsentlige sager om  

 ansættelse og forfremmelse af personale.
Disse regler svarer i det væsentlige til de regler, der var gældende før  

 den 1. januar 1987. Det betyder, at der på den ene side fortsat ikke er  

 adgang til aktindsigt med hensyn til sager, der vedrører straffuldbyrdelsen,  

 fx sager om udgang, prøveløsladelse, indskærpelse af vilkår og lignende, og at der på den anden side fortsat er adgang til aktindsigt med hensyn til  

 kriminalforsorgens almindelige administration og forvaltning, fx  

 arbejdsdrift, forplejning, undervisning, fritidsvirksomhed og lignende.
HVEM HAR ADGANG TIL AKTINDSIGT? Som hovedregel har ENHVER adgang til aktindsigt.
 Den, hvis personlige forhold er omtalt i et dokument, har en videregående  

 adgang til aktindsigt.
 Parters adgang til aktindsigt er som nævnt reguleret i forvaltningsloven.
HVILKE PAPIRER MV.
OMFATTER RETTEN TIL AKTINDSIGT? Retten til aktindsigt omfatter som hovedregel alle papirer mv., der indgår  

 i en sag, herunder postfortegnelser og lignende.
 NOTATPLIGT.
 For at sikre, at papirer mv. indeholder alle relevante oplysninger,  

 således at borgernes adgang til aktindsigt ikke gøres illusorisk, har  

 forvaltningen i følge offentlighedslovens § 6 pligt til at gøre skriftligt  

 notat, når den mundtligt modtager oplysninger vedrørende en sags faktiske  

 omstændigheder, der er af betydning for sagens afgørelse.
 UNDTAGELSER FRA ADGANGEN TIL AKTINDSIGT.
 Interne arbejdsdokumenter er som udgangspunkt undtaget fra aktindsigt.  

 Faktiske omstændigheder, der er af væsentlig betydning for sagen, skal dog  

 oplyses, selv om papiret i øvrigt er undtaget fra aktindsigt.
 Interne arbejdsdokumenter er dokumenter, der udarbejdes af en myndighed  

 til eget brug og dokumenter, der alene sendes mellem forskellige kontorer mv.  

 inden for samme myndighed.
 Interne dokumenter er dog undergivet aktindsigt, såfremt de alene  

 indeholder endelige beslutninger eller notat om faktiske oplysninger  

 udfærdiget i medfør af offentlighedslovens § 6. Det samme gælder, hvis der er  

 tale om rapporter, der sikrer bevis og lignende eller interne cirkulærer.
 Sygehusjournaler på Vestre Hospital og Anstalten ved Herstedvester er  

 undergivet aktindsigt uanset deres karakter af interne arbejdsdokumenter.
 Almindelige lægejournaler er derimod som udgangspunkt interne  

 arbejdsdokumenter.
Visse oplysninger kan endvidere undtages fra adgangen til aktindsigt.
Det  

 gælder fx oplysninger om enkeltpersoners private forhold.
Det er også muligt  

 at begrænse aktindsigten i det omfang, det fx er nødvendigt til forebyggelse,  

 opklaring og forfølgning af lovovertrædelser, straffuldbyrdelse og lignende  

 samt beskyttelse af sigtede, vidner eller andre i sager om strafferetlig  

 eller disciplinær forfølgning.
 Indeholder et papir både oplysninger, der kan nægtes videregivet i medfør  

 af offentlighedslovens bestemmelser herom og andre oplysninger, skal disse  

 andre oplysninger videregives.
HVEM BEHANDLER OG AFGØR ANSØGNINGER OM AKTINDSIGT? Er der tale om en afgørelsessag, afgør den myndighed, der skal træffe  

 afgørelse i den konkrete sag, normalt også spørgsmålet om aktindsigt.
 I andre tilfælde afgør den myndighed, der har dokumenterne i besiddelse,  

 aktindsigtsspørgsmålet.
 Ansøgninger om aktindsigt skal normalt afgøres snarest, og er ansøgningen  

 ikke imødekommet eller afslået inden 10 dage, skal der gives en forklaring  

 herpå.
 Afgørelser om aktindsigt kan påklages til den myndighed, som er den  

 normale klageinstans.
 EKSEMPLER TIL DE ENKELTE KAPITLER I  

 FORVALTNINGSLOVEN.
 AD KAPITEL 1. LOVENS ALMINDELIGE ANVENDELSESOMRÅDE.
 Udenfor falder faktisk forvaltningsvirksomhed.
 Som eksempler på FAKTISK FORVALTNINGSVIRKSOMHED kan nævnes:
- arbejdets daglige tilrettelæggelse og praktiske gennemførelse, - almindelige anvisninger over for indsatte/klienter, - tilrettelæggelsen af beskæftigelsen, herunder undervisning mv., - løbende klient- og patientbehandling, fx aflæggelse af husbesøg, - udfærdigelse af tjenestelister/planer.
 Klager over faktisk forvaltningsvirksomhed vil hyppigt indebære, at der  

 foreligger en afgørelsessag, der vil være omfattet af forvaltningslovens  

 regler om begrundelse, klagevejledning etc.
 Som ANDRE eksempler på faktisk forvaltningsvirksomhed kan nævnes:
- personalebedømmelser, - personaleuddannelse, herunder kursussager, - opsyns- og kontrolvirksomhed, - tilsyns- og udgangsrapporter mv., - forsorgs- og inspektionsjournaler.
Løbende journaltilførsler vil i vidt  

 omfang være udtryk for faktisk forvaltningsvirksomhed, men i det omfang  

 oplysninger fra forsorgs- og inspektionsjournaler mv. indgår i en  

 afgørelsessag, er oplysningerne omfattet af forvaltningsloven.
 Reglerne i kapitel 2, inhabilitet og kapitel 8 om tavshedspligt og  

 videregivelse af oplysninger gælder også for faktisk forvaltningsvirksomhed.
En væsentlig del af forvaltningsloven vedrører kun en PART i en sag.
Som  

 part anses ansøgere, klagere og andre, der har en væsentlig retlig interesse  

 i sagens afgørelse.
 I en udgangssag vil således som udgangspunkt alene den indsatte være part.  

 Pårørende vil kunne sidestilles med parter, når der foreligger fornøden  

 bemyndigelse (fuldmagt).
Pårørende, der ansøger om besøg, vil derimod typisk have status som part i  

 besøgssagen.
Det samme vil normalt gælde den indsatte.
Når en indsat klager over en bestemt ansat, anses begge som part i  

 klagesagen.
Hvis klagen resulterer i en disciplinærsag mod den ansatte, vil  

 den indsatte normalt ikke være part i disciplinærsagen.
 AD KAPITEL 2. INHABILITET.
 Reglerne er i det væsentligste en lovfæstelse af den hidtidige  

 retstilstand.
 AD KAPITEL 3. VEJLEDNING OG REPRÆSENTATION.
Reglerne om repræsentation/bisidder ændrer ikke de rettigheder og  

 forpligtelser, som i øvrigt gælder for anstaltsopholdet.
En indsat er således  

 som udgangspunkt fx ikke fritaget for sin arbejdspligt, fordi han ønsker at  

 optræde som repræsentant eller bisidder for en medindsat.
Der bør dog vises  

 smidighed, således at adgangen til at virke som repræsentant eller bisidder  

 ikke rent faktisk gøres illusorisk, når det fx har vist sig nødvendigt at  

 afvikle et bestemt møde i arbejdstiden.
Bisidderfunktionen giver ikke ret til  

 arbejdsvederlag, men efter omstændighederne fritagelse for arbejdspligten.
 Det følger endvidere af reglerne om udelukkelse fra fællesskab, at en  

 indsat, der er anbragt i enrum, forhørscelle m.v., ikke har adgang til at  

 optræde som repræsentant eller bisidder.
Ordens- og sikkerhedsmæssige hensyn vil normalt tale imod, at en indsat  

 med henblik på varetagelse af hvervet som repræsentant/bisidder får adgang  

 til samtale med en anden indsat, der er anbragt i enrum m.v.
Tilsvarende  

 hensyn kan udelukke en repræsentant fra at have samtale med en indsat fra en  

 anden afdeling, når der efter den gældende ordning ikke er adgang til sådant  

 fællesskab.
I enkelte tilfælde kan der dog gives tilladelse efter en konkret  

 vurdering.
Når en indsat lader sig repræsentere eller bistå, bør kriminalforsorgen  

 efter omstændighederne normalt sikre sig, at der foreligger fornøden fuldmagt  

 i den konkrete sag.
Dette gælder også, når repræsentant eller bisidder er  

 talsmand.
 For så vidt angår spørgsmålet om bisidder i disciplinærsager mod  

 tjenestemænd henvises i øvrigt til de særlige regler i tjenestemandslovens  

 kapitel 4 og Justitsministeriets cirkulære af 3. maj 1986 om behandling af  

 disciplinærsager vedrørende tjenestemænd i kriminalforsorgens anstalter og  

 arresthuse.
 AD KAPITEL 4. PARTENS AKTINDSIGT.
Som noget nyt indføres som udgangspunkt aktindsigt for parter inden for  

 straffuldbyrdelsesområdet.
Som udgangspunkt har parter derfor adgang til  

 aktindsigt i fx følgende sagsgrupper:
- tilsigelse af domfældte, - fordeling af domfældte mellem de enkelte anstalter, - strafudsættelse, - strafafbrydelse, - benådning, - løsladelse på prøve, - genindsættelse, - udgang, herunder frigang til arbejde eller undervisning, - sager om disciplinærstraf, konfiskation og sikringsmidler, - beregning af straffetid, - samarbejde med andre nordiske lande om fuldbyrdelse af straf mv.
Som hidtil er der endvidere som udgangspunkt aktindsigt i sager om fx - magtanvendelse, - erstatning, - klager over ansatte.
 Den indsatte skal som hovedregel angive den sag, der ønskes aktindsigt i,  

 men myndigheden skal om fornødent bistå med præciseringen, jf.  

 vejledningsforpligtelsen i kapitel 3. Endvidere har Folketingets Ombudsmand i  

 årsberetning for 1977, side 99, givet udtryk for, at man kun kan afslå at  

 behandle spørgsmål om aktindsigt, såfremt sagen ikke uden uforholdsmæssigt  

 besvær kan findes frem.
Undtaget fra aktindsigt er dog internt arbejdsmateriale som fx forsorgs-  

 og inspektionsjournaler, men i det omfang det indeholder oplysninger om  

 faktiske omstændigheder af væsentlig betydning for afgørelsen, skal der gives  

 oplysninger herom, jf. § 12, stk. 2, og § 13. Tilsvarende gælder for udgangs-  

 og magtanvendelsesrapporter mv. samt lægelige udtalelser.
I det omfang  

 internt arbejdsmateriale sendes til andre tjenestesteder eller direktoratet,  

 mister materialet sin interne karakter.
Dette gælder også forsorgs- og  

 inspektionsjournaler m.v., der sendes mellem kriminalforsorgens  

 tjenestesteder.
Forsorgs- og inspektionsjournaler, der før den 1. januar 1987 er sendt  

 mellem forskellige anstalter og afdelinger, bevarer efter direktoratets  

 opfattelse deres interne karakter, så længe de forbliver på det tjenestested,  

 hvor de var den 1. januar 1987. Dette har sammenhæng med, at  

 inspektionsjournaler m.v. indtil 1. januar 1987 er blevet anset for internt  

 materiale, selv om materialet var sendt mellem kriminalforsorgens  

 tjenestesteder.
Indeholder materialet oplysninger vedrørende faktiske  

 omstændigheder, der er af væsentlig betydning for en sags afgørelse, er  

 oplysningerne undergivet aktindsigt, jf. § 12, stk. 2, og § 13 i  

 forvaltningsloven, se også ovenfor.
Endvidere mister det interne materiale  

 sin interne karakter, hvis det efter den 1. januar 1987 sendes til andre  

 myndigheder, herunder andre af kriminalforsorgens institutioner.
 I de tilfælde, hvor der indhentes udtalelse fra andre myndigheder, fx  

 politihøring i en udgangssag, vil det normalt være rigtigst, eventuelt  

 telefonisk, at indhente vedkommende myndigheds udtalelse om  

 aktindsigtsspørgsmålet, inden der tages stilling til ansøgningen om  

 aktindsigt.
 Mulighederne for aktindsigt i straffesagens akter er reguleret i  

 forvaltningslovens § 18. Som udgangspunkt må den pågældende derfor henvises  

 til at rette henvendelse til politiet eller retten.
Såfremt oplysningerne fra straffesagens akter, fx fra personundersøgelse  

 eller mentalerklæring, indgår i en afgørelsessag i kriminalforsorgen, vil  

 klienten/den indsatte som udgangspunkt have adgang til aktindsigt i disse  

 oplysninger.
Afgørelsen om aktindsigt skal i givet fald træffes af  

 kriminalforsorgen, normalt efter indhentet udtalelse fra politiet.
 For så vidt angår personalesager kan der nævnes følgende eksempler, hvor  

 parten som udgangspunkt har aktindsigt:
- disciplinærsager, - sager om løn og pensionsforhold mv., - afsked, tjenestefrihed, - flytte-, telefon- og befordringsgodtgørelse.
I sager om ansættelse eller forfremmelse kan ansøgere kun forlange at  

 blive gjort bekendt med de dokumenter, der vedrører den pågældendes egne  

 forhold.
For så vidt angår tjenestemænd henvises endvidere til  

 tjenestemandslovens § 5, stk. 3-5.
 AD KAPITEL 5. PARTSHØRING.
Fremkommer der nye faktiske oplysninger, der er til ugunst for parten og  

 som er af væsentlig betydning for afgørelsen, skal der foretages partshøring  

 efter reglerne i dette kapitel, hvis ansøgeren må antages at være ubekendt  

 med, at oplysningerne indgår i sagen.
Der henvises i øvrigt til direktoratets  

 cirkulære af 28. juli 1977 om behandlingen af klager fra indsatte.
 Særligt for så vidt angår indberetning af vilkårsovertrædelser henvises  

 til justitsministeriets cirkulærskrivelse af 20. februar 1976 om  

 fremgangsmåden ved indberetning af vilkårsovertrædelser begået af  

 prøveløsladte.
 Har parten ikke ret til aktindsigt efter reglerne i kapitel 4, følger det  

 af § 19, stk. 2, nr. 4, at partshøring tilsvarende kan undlades.
 AD KAPITEL 6. BEGRUNDELSE MV.
 I de tilfælde, hvor begrundelsen for et afslag er, at der ikke findes  

 grundlag for at fravige en altovervejende hovedregel på området, kan  

 begrundelsen oftest indskrænkes til en henvisning hertil.
 Dette gælder i hvert fald, hvor hovedreglen har hjemmel i lov eller  

 lignende.
 Begrundelse for afslag på udgang efter 14 dage i en anstalt kan normalt  

 opfyldes ved en oplysning om de gældende tidsmæssige betingelser for udgang.
Særligt for så vidt angår særvilkår i forbindelse med løsladelse på prøve,  

 skal disse normalt begrundes mundtligt eller skriftligt ved drøftelsen af  

 vilkår med den indsatte.
Da den indsatte skal samtykke i særvilkårene for  

 prøveløsladelsen, vil det normalt være unødvendigt at gentage begrundelsen i  

 løsladelsesresolutionen.
 I personalesager kan begrundelsen for afslag til ansøgere til ikke  

 chargestillinger normalt begrænses til en oplysning om, at stillingen er  

 besat til anden side.
For så vidt angår avancementstillinger, hvor der kun er tale om et  

 begrænset antal (interne) ansøgere, vil det ofte være rimeligt med en mere  

 individuel begrundelse for et afslag på ansøgningen.
I øvrigt kan en senere  

 henvendelse fra den enkelte ansøger i anledning af afslaget give anledning  

 til, at der gives den pågældende en mere individuel begrundelse for afslaget.
 Afslag på ansøgninger om deltagelse i kurser anses ikke for at være en  

 afgørelse i forvaltningslovens forstand og skal derfor ikke begrundes.
 AD KAPITEL 7. KLAGEVEJLEDNING.
 Der henvises til den generelle vejledning.
 AD KAPITEL 8. TAVSHEDSPLIGT MV.
 For så vidt angår oplysninger vedrørende straffuldbyrdelsen for  

 domfældte/indsatte, vil oplysningerne som hidtil ofte være undergivet den  

 generelle tavshedspligt, jf. forvaltningslovens § 27.
 Ofte vil der være tale om oplysninger om enkeltpersoners »rent  

 private forhold« (se § 28), fx oplysninger om strafbare forhold, sociale  

 problemer, misbrug af nydelsesmidler og lignende.
 Videregivelse af oplysninger i fx forsorgs- og inspektionsjournaler vil  

 dog kunne ske med hjemmel i forvaltningslovens § 28, stk. 2, nr. 3, og/eller  

 4.
Opmærksomheden henledes i den forbindelse på, at det er forvaltningslovens  

 intention at begrænse videregivelse af fortrolige oplysninger i det omfang,  

 en sådan videregivelse ikke har en særlig begrundelse.
Det følger heraf, at  

 »gammelt« materiale, der indeholder sådanne oplysninger, og som  

 skønnes at være irrelevant i dag, bør udtages af sagen og destrueres.
Dette  

 kan mest hensigtsmæssigt ske, hvis sagen i øvrigt gennemgås i en aktuel  

 anledning.
 Skal der i forbindelse med en ansøgning indhentes oplysninger om  

 ansøgerens rent private forhold fra andre dele af samme forvaltning eller fra  

 en anden forvaltningsmyndighed, vil der normalt altid skulle foreligge  

 samtykke fra ansøgeren, forinden oplysningerne indhentes, jf. § 29.
 Der skal fx i sager, hvor der ansøges om tilladelse til udgang eller  

 besøg, foreligge samtykke fra ansøgeren, før der eventuelt indhentes  

 oplysninger om denne i kriminalregisteret.
 I personalesager skal der foreligge samtykke fra en ansøger, før der kan  

 indhentes oplysninger om private forhold fra andre myndigheder, herunder  

 oplysninger om den pågældende i kriminalregisteret.
Samtykke skal således foreligge ved indhentelse af oplysninger om rent  

 private forhold fra tidligere offentlige arbejdsgivere.
Tilsvarende gælder om  

 indhentelse af oplysninger om rent private forhold fra et andet tjenestested  

 under kriminalforsorgen i sager om forflyttelse/forfremmelse mv. i  

 kriminalforsorgen.
 Nægter ansøgeren at give samtykke, kan der efter omstændighederne gives  

 afslag på ansøgningen.
 I tilfælde, hvor ansøgeren ikke kan eller vil give samtykke til, at de  

 nødvendige oplysninger om ansøgerens rent private forhold indhentes, kan  

 oplysningerne alligevel indhentes, når særlige hensyn til ansøgeren eller  

 tredjemand klart overstiger ansøgerens interesse i, at oplysningerne ikke  

 indhentes, jf. § 29, stk. 2, nr. 3. Denne undtagelsesbestemmelse vil kunne  

 anvendes fx i sager om løsladelse på prøve i medfør af straffelovens § 38,  

 stk. 1.
Uanset kravet om at der skal foreligge samtykke, også når oplysningerne  

 indhentes fra andre dele af samme forvaltning, anses det for foreneligt med §  

 29, at fx oplysninger i en udgangssag, der behandles i en anstalt under  

 medvirken af forskellige personalegrupper i anstalten, fx værkmestre, opsyns-  

 og forsorgspersonale, udveksles anstaltens medarbejder imellem, når  

 indhentelsen af oplysninger er relevant for udgangssagen.
Men indhentes  

 oplysninger fra andre anstalter mv., eller medvirker en repræsentant fra en  

 af kriminalforsorgens afdelinger, skal ansøgeren normalt gøres opmærksom  

 herpå og give sit samtykke til, at oplysningerne indhentes.
Der skal normalt  

 gøres notat om samtykket, hvis det ikke foreligger skriftligt.
Behandles en ansøgning om fx udgang i et arresthus under medvirken af en  

 repræsentant fra kriminalforsorgens lokale afdeling, skal den indsatte ikke  

 give sit samtykke til, at forsorgsmedarbejderen deltager i mødet og herunder  

 udtaler sig om sagen.
Videregiver forsorgsmedarbejderen derimod oplysninger  

 om den indsattes rent personlige forhold, kræves der samtykke fra den  

 indsatte, inden dette sker.
Da det ofte vil være umuligt på forhånd af  

 afgøre, om forsorgsmedarbejderen er i besiddelse af sådanne oplysninger, bør  

 arresthusene altid sikre sig den indsattes samtykke, inden ansøgningssager  

 behandles.
 Opmærksomheden henledes på, at offentligt ansatte ikke må skaffe sig  

 fortrolige oplysninger, der er uden betydning for udførelsen af de opgaver,  

 der påhviler dem.
