 1. Højesteret har ved kendelse af 21. december 1984  

 taget stilling til spørgsmålet om lovligheden af poltiets adgang til mod de  

 pågældendes protest at optage fingeraftryk af sigtede personer.
2. Sagen angik tre personer, der sammen med en række  

 andre unge, efter deltagelse i en såkaldt BZ-AKTION var blevet anholdt og  

 sigtet for overtrædelse af straffelovens § 264, stk. 1. På politistationen  

 opgave de deres personlige data, nægtede sig skyldige i sigtelsen og nægtede  

 iøvrigt at udtale sig.
Da de nægtede at give samtykke hertil, opgav politiet  

 en påtænkt fotografering, men gennemtvang afgivning af fingeraftryk ved  

 magtanvendelse, hvorefter de efter 12 timers frihedsberøvelse blev løsladt.
Senere opgav politiet påtale under henvisning til straffelovens § 275,  

 stk. 2 Herefter anmodede de pågældende om rettens stillingtagen til lovligheden  

 af politiets fremgangsmåde.
Det gjordes i sær gældende, at politiet havde  

 været uberettiget til uden en forudgående retskendelse at optage deres  

 fingeraftryk uden deres samtykke.
 Ved Københavns Byrets kendelse af 29.2.1984 fik politiet medhold i, at  

 optagelse af en anholdts fingeraftryk er en foranstaltning, som politiet som  

 led i en anholdelse kan beslutte uden retskendelse.
 De pågældende kærede kendelsen til Østre Landsret, der ved kendelse af  

 11.5.1984 gav dem medhold med følgende begrundelse:
 »Landsretten finder, at gennemtvingelsen med magt af optagelsen af  

 aftrykkene mod de anholdtes protest var et sådant indgreb i den personlige  

 integritet, at spørgsmålet om gennemtvingelsen burde forelægges byretten til  

 afgørelse, hvorved bemærkes, at øjemedet med foranstaltningen ikke ville  

 blive forspildt ved at afvente rettens afgørelse«.
3. Overfor Højesteret påstod anklagemyndigheden  

 Københavns Byrets kendelse stadfæstet.
I kæreskriftet gjordes bl.a. gældende,  

 at optagelse af fingeraftryk i modsætning til fotografering alene var at anse  

 som et accessorium til anholdelsen, der kan sidestilles med den personlige  

 ransagning, der hjemles i retsplejelovens § 758, at formålet var at sikre de  

 pågældendes identitet, og at øjemedet forspildes ved at afvente rettens  

 kendelse, hvis de pågældende løslades, inden kendelsen foreligger.
Det  

 tilføjedes, at det ikke kunne antages at gøre nogen forskel med hensyn til  

 berettigelsen af optagelsen, at den lovovertrædelse, som sigtelsen angår, er  

 undergivet betinget offentlig påtale, jfr. retsplejelovens § 722, stk. 2.
Ved Højesterets kæremåls kendelse af 21.12.1984 stadfæstedes landsrettens  

 kendelse.
Der henvises i præmisserne til, at politiets adgang til at optage  

 fingeraftryk ikke er ordnet ved lov.
 P.r.v.
K.
Hjorth.
