Påbud om kontrolanordning ved stegested, men hjemvisning af påbud om kontrolanordning ved opvaskemaskine Arbejdstilsynet konstaterede, at der var etableret ventilation i form af procesudsug over koge/stegeområdet i en virksomheds køkken, at der, i et tilstødende lokale, var etableret ventilation uden kontrolanordning over en industriopvaskemaskine, at der var etableret ventilation over et stegeområde og en frituresteger, og at der var opsat en kontrolanordning i lokalet, men at denne ikke var tilsluttet ventilationsanlægget.
 Et enigt Arbejdsmiljøklagenævn fastholdt påbud om at forsyne ventilation med en kontrolanordning for utilstrækkelig funktion i køkkenet og ved virksomheden, men hjemviste Arbejdstilsynets påbud om at forsyne procesudsugning med en effektiv kontrolanordning, der angiver utilstrækkelig funktion af ventilationsanlægget ved industriopvaskemaskinen i virksomheden.
 Nævnet lagde vægt på, at der i køkkenet var opsat et ventilationsanlæg i form af procesudsugning over koge/stegeområde, og at ventilationsanlægget i køkkenet ikke var forsynet med en kontrolanordning, da der var opsat en kontrolanordning til angivelse af utilstrækkelig funktion, men at denne ikke var tilsluttet ventilationsanlægget.
 Nævnet lagde desuden vægt på, at påbuddet om at etablere kontrolanordning til procesudsugning over industriopvaskemaskine i tilstødende lokale ikke er tilstrækkeligt oplyst til, at der kan træffes en afgørelse, idet forudsætningen for at stille krav om kontrolanordning til ventilation er, at der ved industriopvaskemaskinen kan stilles krav om ventilation efter reglerne om faste arbejdssteders indretning.
[Adressat udeladt] Arbejdsmiljøklagenævnet har på møde den 30. juni 2015 truffet afgørelse vedrørende [Navn udeladt]s klage over Arbejdstilsynets afgørelse af 18. december 2014 med påbud om at forsyne ventilation med en kontrolanordning for utilstrækkelig funktion i [Navn udeladt].
 Virksomheden blev påbudt at forsyne procesudsugning over koge/stegområdet i [Navn udeladt]s køkken, ved industriopvaskemaskinen og ved [Navn udeladt] med en effektiv kontrolanordning, der angiver utilstrækkelig funktion af ventilationsanlægget.
Nævnet traf følgende A F G Ø R E L S E R Arbejdsmiljøklagenævnet fastholder Arbejdstilsynets påbud om at forsyne ventilation med en kontrolanordning for utilstrækkelig funktion i køkkenet og ved [Navn udeladt].
 Nævnets afgørelse skal efterkommes senest den 13. november 2015.
 Tilbagemelding skal ske til Arbejdstilsynet senest den 20. november 2015.
 Arbejdsmiljøklagenævnet hjemviser Arbejdstilsynets påbud om at forsyne procesudsugning med en effektiv kontrolanordning, der angiver utilstrækkelig funktion af ventilationsanlægget ved industriopvaskemaskinen i [Navn udeladt].
B E G R U N D E L S E Påbud om at forsyne ventilation i [Navn udeladt]s køkken og ved [Navn udeladt] med en kontrolanordning for utilstrækkelig funktion:
 Arbejdsmiljøklagenævnet lægger vægt på, at Arbejdstilsynet ved tilsynsbesøget den 23. september 2014 på [Navn udeladt] konstaterede, at der i køkkenet var opsat et ventilationsanlæg i form af procesudsugning over koge/stegeområde i [Navn udeladt]s køkken, samt ventilation over stegeområdet og fritureområdet i afdelingen [Navn udeladt] i [Navn udeladt].
 Nævnet lægger desuden vægt på, at Arbejdstilsynet konstaterede, at ventilationsanlægget i køkkenet ikke var forsynet med en kontrolanordning.
 Nævnet lægger endvidere vægt på, at Arbejdstilsynet konstaterede, at der var opsat en kontrolanordning til angivelse af utilstrækkelig funktion i afdelingen [Navn udeladt], men at denne ikke var tilsluttet ventilationsanlægget.
 Nævnet lægger endelig vægt på, at der er risiko for, at udsættelsen for os eller røg fra koge-, stege- og fritureområde kan være forbundet med sundhedsskadelig forurening.
 Det fremgår af reglerne i arbejdsmiljøloven, at Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Det fremgår desuden af reglerne i arbejdsmiljøloven, at arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Det fremgår af reglerne om faste arbejdssteders indretning, at hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller udvikling af røg, ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
 Det fremgår af reglerne om faste arbejdssteders indretning, at nævnte ventilationsanlæg skal være forsynet med en kontrolanordning, der angiver utilstrækkelig funktion.
 Bemærkninger til klagen:
 [Navn udeladt] har i uddybende klage af 25. januar 2015 anført, at Arbejdstilsynet ikke har konstateret en generende luftforurening, og har konstateret en kontrolanordning til angivelse af utilstrækkelig funktion i lokalet, hvorfor påbuddet savner grundlag.
 Nævnet skal hertil bemærke, at der er risiko for, at udsættelsen for os eller røg fra koge-, stege- og fritureområde kan være forbundet med sundhedsskadelig forurening.
 Nævnet skal desuden bemærke, at det ikke er tilstrækkeligt, at kontrolanordningen er etableret, den skal også være tilsluttet ventilationen, idet den ellers ikke har den ønskede funktion.
 Om hjemvisning af Arbejdstilsynets påbud om at forsyne procesudsugning ved industriopvaskemaskine med en effektiv kontrolanordning:
 Arbejdsmiljøklagenævnet lægger vægt på, at påbuddet om at etablere kontrolanordning til procesudsugning over industriopvaskemaskine i tilstødende lokale til [Navn udeladt]s køkken ikke er tilstrækkeligt oplyst til, at der kan træffes en afgørelse.
 Nævnet lægger herved vægt på, at forudsætningen for at stille krav om kontrolanordning til ventilation er, at der ved industriopvaskemaskinen kan stilles krav om ventilation efter reglerne om faste arbejdssteders indretning.
 Nævnet lægger i den forbindelse vægt på, at Arbejdstilsynet alene har konstateret damp ved opvaskemaskinen, men ikke om dampudslippets omfang tidsmæssigt kunne være unødigt generende ved samtidig ophold i rummet.
 Nævnet lægger desuden vægt på, at det ikke er oplyst, om der i den damp, som kommer fra opvaskemaskinen, er aerosoler eller farlige stoffer, som i øvrigt kan forurene luften.
 Nævnet lægger til grund, at Arbejdstilsynet ved tilsynsbesøget den 23. september 2014 konstaterede, at der var etableret en ventilation i form af procesudsugning over industriopvaskemaskinen i det tilstødende lokale til køkkenet i [Navn udeladt].
 Nævnet lægger desuden til grund, at Arbejdstilsynet konstaterede, at der ikke var etableret en kontrolanordning.
 Det fremgår af reglerne i arbejdsmiljøloven, at arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Det fremgår af reglerne om faste arbejdssteders indretning, at hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller aerosoler, eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
 Det fremgår desuden af reglerne om faste arbejdssteders indretning, at de nævnte ventilationsanlæg skal være forsynet med en kontrolanordning, der angiver utilstrækkelig funktion.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet har anvendt følgende regler i afgørelsen:
 Om Arbejdstilsynets ret til at give påbud:
 § 77, stk. 1, i arbejdsmiljøloven, jf.
Beskæftigelsesministeriets lovebekendtgørelse nr. 1072 af 7. september 2010.
 Om påbud om at etablere kontrolanordning på procesudsugning:
 § 42, stk. 1, i arbejdsmiljøloven, jf.
Beskæftigelsesministeriets lovbekendtgørelse nr. 1072 af 7. september 2010.
  § 35, stk. 1 og 10, i Beskæftigelsesministeriets bekendtgørelse nr. 96 af 13. februar 2011 om faste arbejdssteders indretning med senere ændringer i Arbejdstilsynets bekendtgørelse nr. 721 af 22. juni 2006.
 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til:
- [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Beskæftigelsesministeriets bekendtgørelse nr. 96 af 13. februar 2011 om faste arbejdssteders indretning med senere ændringer i Arbejdstilsynets bekendtgørelse nr. 721 af 22. juni 2006.
Kapitel 8 Ventilation § 35. Hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller eksplosive, eller udvikling af røg, mikroorganismer, aerosoler, ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
Samtidig skal der tilføres frisk erstatningsluft af passende temperatur.
Stk. 10. De i stk. 1 og 2 nævnte ventilationsanlæg skal være forsynet med en kontrolanordning, der angiver utilstrækkelig funktion.
Ventilationsanlæg, omfattet af undtagelsen i stk. 4, stk. 5 og stk. 6, skal endvidere være konstrueret således, at recirkulation automatisk frakobles eller produktionen stoppes, hvis rensningen er utilstrækkelig.
