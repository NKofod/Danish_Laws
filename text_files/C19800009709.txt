(Til landets læger m. fl.) Ved cirkulære af 1. juli 1956 om bekæmpelse af eufomani fastsatte  

 sundhedsstyrelsen retningslinjer vedrørende lægers ordination af  

 euforiserende stoffer.
I perioden efter dette cirkulæres udsendelse er  

 misbrugsmønstret imidlertid ændret på flere områder.
Visse psykofarmaka,  

 specielt anxiolytika (minor tranquillizers), samt lægemidler af gruppen  

 sedativa og hypnotika har i øget omfang givet anledning til afhængighed  

 (eufomani) og sundhedsstyrelsen har derfor fundet det nødvendigt at udvide  

 gruppen af afhængighedsskabende (euforiserende) lægemidler.
I.
AFHÆNGIGHEDSSKABENDE (EUFORISERENDE) LÆGEMIDLER I medfør af § 5 a, stk. 3, i lov om udøvelse af lægegerning  

 (indenrigsministeriets lovbekendtgørelse nr. 426 af 19. august 1976)  

 fastsætter sundhedsstyrelsen herved, at afhængighedsskabende (euforiserende)  

 stoffer i lægelovens kapitel I A's forstand omfatter følgende lægemidler, som  

 gennem psykoaktiv (centralnervøs) virkning kan fremkalde afhængighed: 1.  

 Morfin samt stoffer med lignende virkning (narkotika). 2. Amfetamin m.v.  

 (psykostimulantia). 3. Sovemidler og visse angstdæmpende midler (hypnotika,  

 sedativa, anxiolytika). 4. Appetithæmmende midler (anoreksika). 5.  

 Dextropropoxifenpræparater og pentazocin (andre analgetika).
 Sundhedsstyrelsen skal gøre opmærksom på, at der ved brug af visse  

 lægemidler uden for ovennævnte grupper findes risiko for fremkaldelse af  

 afhængighed, f.eks. visse hostestillende midler, antiparkinsonmidler,  

 antihistaminpræparater med centralnervøse virkninger, ligesom et obstiperende  

 middel som Retardin (R) indeholdende difenoxylat rettelig må betragtes som  

 afhængighedsskabende.
 Det påhviler den enkelte læge stedse ved ordinationer at være opmærksom  

 på, om der ved brug af de ordinerede midler foreligger mulighed for gennem en  

 psykoaktiv virkning (centralnervøs depression eller stimulation) at fremkalde  

 eller vedligeholde lægemiddelafhængighed.
II.
RETNINGSLINJER FOR ORDINATION AF AFHÆNGIGHEDSSKABENDE (EUFORISERENDE)  

 LÆGEMIDLER Samtlige de i kapitel I nævnte grupper af lægemidler kan som nævnt give  

 anledning til afhængighed (eufomani). Risikoen er størst ved de under 1 og 2  

 nævnte grupper.
Retningslinjerne for ordination af de fem grupper af lægemidler er  

 udformet med henblik på lægens ordination til andre end sig selv.
Det  

 indskærpes dog, at lægen ved ordination til sig selv udviser samme omhu og  

 samvittighedsfuldhed, som han efter retningslinjerne bør udvise ved  

 tilsvarende ordinationer til patienter.
1. ORDINATIONER TIL LÆGENS SÆDVANLIGE PATIENTER 1.1. LÆGEMIDLER UNDER GRUPPE 1 (MORFIN M.V.) Ved akutte, eventuelt recidiverende smertetilstande, hvor morfin m.v.  

 findes indiceret, bør disse lægemidler kun ordineres i så små mængder på hver  

 recept, at lægen nøje kan kontrollere forbruget og gribe ind over for truende  

 afhængighed (eufomani). Lægen bør, hvis han får formodning om, at patienten  

 hyppigt tilkalder lægevagt, orientere vagtlægerne om forholdet, eventuelt i  

 samarbejde med embedslægeinstitutionen/embedslægen.
Ved akutte smertetilstande bør lægen altid overveje, om andre lægemidler  

 end morfin m.v. kan benyttes.
Man skal specielt gøre opmærksom på, at  

 patienter med lidelser som menstruationssmerter, migræne, mavesår, rygsmerter  

 og lignende er blevet afhængige ved ukritisk tildeling af morfin m.v.
 Ved kroniske sygdomme bør fortsat ordination af morfin m.v. sædvanligvis  

 kun ske, når prognosen quo ad vitam inden for en overskuelig tid er håbløs.  

 Ved disse tilstande kan der eventuelt suppleres med stoffer af  

 chlorpromazin/levomepromazintypen.
Ved kroniske smertetilstande med god prognose quo ad vitam er morfin m.v.  

 i almindelighed ikke indiceret.
I de enkelte tilfælde, hvor lægen skønner, at  

 der er behov for morfin m.v., bør han holde patienten på det mindst mulige  

 forbrug.
Lægen må i sådanne tilfælde nøje overveje, hvorvidt en fremkaldt  

 afhængighed må anses for at være et mindre onde for patienten end  

 uudholdelige smerter.
Lægen bør i tvivlstilfælde lade patienten undersøge af  

 specialsagkyndig kollega, eventuelt sygehusafdeling, og lade dennes vurdering  

 indgå i sin bedømmelse.
 Har lægen patienter, der får morfin m.v. med regelmæssige mellemrum, bør  

 lægen i tilfælde af ferie eller lignende træffe aftale med patient og apotek  

 om udlevering i den pågældende periode, således at patienten ikke er henvist  

 til at søge andre læger, herunder vagtlæger.
1.2. LÆGEMIDLER UNDER GRUPPE 2 (AMFETAMIN M.V.
F.EKS.
HYTON (R), RITALIN  

 (R)).
 Injektionsvæsker af disse midler bør være forbeholdt hospitalsbehandling.
 Amfetamin m.v. til indtagelse peroralt bør kun anvendes til behandling af  

 narkolepsi og hyperkinetisk syndrom.
 1.3. LÆGEMIDLER UNDER GRUPPE 3 (SOVEMIDLER OG VISSE ANGSTDÆMPENDE MIDLER).
Disse lægemidler omfatter typisk stoffer som barbitursyrepræparater og  

 andre sovemidler (f.eks.
Noludar (R), Sovinal (R), Doriden (R), Kloral) samt  

 benzodiazepiner og meprobamat.
 Ovennævnte lægemidler misbruges ofte, idet nogle personer indtager disse  

 lægemidler i store mængder, ikke for at opnå søvn eller angstdæmpende  

 virkning, men for at mindske ubehaget ved dysfori og abstinenssymptomer.
Hos personer med et vedvarende og stort forbrug af disse lægemidler  

 forekommer abstinenssymptomer hyppigt ved seponering.
For nogle af midlernes  

 vedkommende kan der forekomme kramper, både som abstinenssymptom og  

 forgiftningssymptom.
 Lægen bør ved ordination af sovemidler og angstdæmpende midler drage  

 omsorg for, at den pågældende patient kun får ordineret, hvad der må skønnes  

 rimeligt til behandlingen.
 Endelig skal man ved ordination af disse lægemidler altid have  

 opmærksomheden henvendt på faren for, at de i givet fald vil kunne benyttes  

 af patienten i suicidalt øjemed.
 1.4. LÆGEMIDLER UNDER GRUPPE 4 (APPETITHÆMMENDE MIDLER).
 Der bør udvises betydelig forsigtighed ved ordination af stoffer inden for  

 gruppen anorexika, idet risikoen for misbrug er betydelig, ligesom stoffernes  

 brug som affedningsmidler må anses for at være af begrænset betydning.
 1.5. LÆGEMIDLER UNDER GRUPPE 5 (DEXTROPROPOXIFENPRÆPARATER OG PENTAZOCIN).
Dextropropoxifenpræparater (f.eks.
Abalgin (R), Doloxene (R)) kan give  

 anledning til afhængighed, omend risikoen er mindre end ved brug af morfin og  

 morfinlignende præparater.
Disse midler frembyder imidlertid en speciel  

 risiko i forgiftningsmæssig henseende, særlig ved interaktion med andre  

 lægemidler og alkohol.
Man skal advare imod at benytte disse midler ved  

 behandlingen af stofmisbrugere, med mindre det sker under strengt  

 kontrollerede forhold.
 Pentazocin (Fortral (R)) er beslægtet med morfikagruppen og har i et ikke  

 ringe antal tilfælde givet anledning til afhængighed.
2. ORDINATIONER TIL LÆGENS SÆDVANLIGE PATIENTER, NÅR  

 DISSE MÅ ANTAGES ALENE AT LIDE AF AFHÆNGIGHED (EUFOMANI) Det er i almindelighed uforsvarligt at ordinere lægemidler under gruppe  

 1-5 til personer, der er stof-afhængige.
 Den risiko, der på længere sigt er forbundet med at forsyne morfinister og  

 andre stoftilvænnede personer med de pågældende lægemidler er betydeligt  

 større end risikoen for fatale følger på grund af abstinenssymptomer.
Ordination af de nævnte lægemidler bør herefter kun finde sted, hvor der  

 foreligger et klart rationelt forsøg på afvænning.
Da ambulant  

 afvænningsforsøg ofte mislykkes, bør et sådant afvænningsforsøg ikke  

 udstrækkes over længere tid.
Foreligger der en aftale mellem lægen og  

 patienten om, at patienten skal indlægges på hospital til afvænning og er der  

 truffet sikker aftale med hospitalet om indlæggelse i nær fremtid, kan man i  

 tiden før indlæggelsen fortsætte ordinationen af de pågældende lægemidler.  

 Lægen bør samtidig underrette embedslægeinstitutionen/embedslægen om  

 patientens navn, cpr-nummer og adresse samt ordinationernes art, mængde og  

 hyppighed.
Overholder patienten ikke en aftale om indlæggelse på hospital eller  

 nægter patienten på anden måde at efterkomme de anvisninger, som lægen giver,  

 bør lægen ophøre med at ordinere vedkommende lægemidler efter en kort  

 aftrapningsperiode af ikke over 1-2 ugers varighed.
Såfremt en længere  

 aftrapningsperiode undtagelsesvis skønnes hensigtsmæssig, bør  

 embedslægeinstitutionen/embedslægen underrettes herom med angivelse af  

 årsagen hertil.
Over for patienter, der har været indlagt på hospital til afvænning for  

 afhængighed og som er udskrevet som afvænnede, bør der vises særlig  

 agtpågivenhed.
Det må anses for at være en fejl at påbegynde ordination af  

 lægemidler, som patienten tidligere har været afhængig af.
 I tilfælde af mangeårig afhængighed bør fortsat ordination af  

 afhængighedsskabende lægemidler kun ske, efter at  

 embedslægeinstitutionen/embedslægen er orienteret om forholdet og  

 begrundelsen for den fortsatte ordination.
 Man skal henlede opmærksomheden på, at den pågældende læge, der i  

 overensstemmelse med det i dette afsnit anførte retter henvendelse til  

 embedslægeinstitutionen/embedslægen, forinden bør sikre sig patientens  

 samtykke hertil, jfr. lov nr. 293 af 8. juni 1978 om private registre, § 4 og  

 de deri indeholdte regler om videregivelse af registrerede oplysninger om  

 helbredsforhold og misbrug af nydelsesmidler o.l.
3. SÆRLIGT OM ORDINATION AF METADON OG ANDRE AF DE I  

 KAPITEL I UNDER 1-5 NÆVNTE LÆGEMIDLER TIL STOFMISBRUGERE Afgiftning (nedtrapning) af stofmisbrugere ved hjælp af metadon bør kun  

 finde sted efter nedenstående regler.
Det bemærkes, at ambulant afgiftning  

 (nedtrapning) kun sjældent har værdi, hvis der ikke kan etableres et  

 efterbehandlingsprogram.
Såfremt en praktiserende læge/speciallæge påtænker at iværksætte en  

 behandling, der indebærer længerevarende metadonordination til en  

 stofmisbruger, bør det forinden overvejes, hvilke behandlingsmuligheder, der  

 er relevante, herunder henvisning til behandlingsinstitutioner/psykiatriske  

 hospitaler.
Man skal påpege, at lægen påtager sig et stort ansvar ved alene  

 at stå for behandlingen, idet de mangeartede problemer, der knytter sig til  

 stofmisbruget, næsten altid kræver en kombineret indsats af lægelig,  

 psykologisk og socialpædagogisk art.
Lægen bør, forinden han påbegynder en længerevarende metadonordination,  

 tage kontakt med embedslægeinstititonen/ embedslægen bl.a. for at sikre, at  

 stofmisbrugeren ikke får medicin fra andre læger.
Om patientens samtykke  

 hertil henvises til afsnit 2.
 Embedslægen får herved mulighed for at rådgive lægen og kan, hvis lægen  

 anmoder herom, forelægge spørgsmålet for det i amtskommunen nedsatte samråd,  

 der foruden en embedslæge består af repræsentanter for  

 behandlingsinstitutionen(erne), de psykiatriske afdelinger, kriminalforsorgen  

 og socialforvaltningen, således at der sikres en tværfaglig rådgivning.
 I medfør af lægelovens § 11 pålægger sundhedsstyrelsen herved enhver læge,  

 herunder den for en sygehusafdeling eller anden behandlingsinstitution  

 ansvarlige overlæge/læge, der iværksætter metadonordination til en patient,  

 omgående at afgive indberetning herom til  

 embedslægeinstitutionen/embedslægen/stadslægen og sundhedsstyrelsen ved  

 anvendelse af anmeldelsesblanketten, formular nr. 4106, jfr. bilag 1.
Lægen har, når der iværksættes en længerevarende metadonordination,  

 ansvaret for, at behandlingen sker forsvarligt og bør herunder drage omsorg  

 for: 1. at der sker en vis stabilisering af patientens forhold, 2. at  

 patienten i begyndelsen ses 2-3 gange om ugen ved personligt fremmøde, senere  

 mindst 1 gang om ugen, 3. at patienten normalt kun får udleveret metadon til  

 een dag ad gangen og at metadonen sædvanligvis indtages under opsyn.  

 Udlevering til weekends og ferier bør tilrettelægges, således at risikoen for  

 »overforbrug« mindskes mest muligt, 4. at der kun benyttes metadon  

 som mikstur eller saft, ordentligvis metadonmikstur, indeholdende 1 mg/ml, 5.  

 at patienten indtager den foreskrevne metadon samt at urinen ikke indeholder  

 anden medicin end den af lægen ordinerede.
Kontrollen gennemføres ved  

 uvarslede urinkontroller (såvidt muligt 1-2 gange om måneden), 6. at  

 patienten ordentligvis er tilskrevet lægen som gruppe 1-sikret, 7. at der  

 føres nøje optegnelser over den ordinerede medicin.
 Såfremt patienten ikke overholder foranstående krav til kontrol eller  

 indgået aftale om stabilisering (arbejde, uddannelse m.v.), bør yderligere  

 metadonordination undlades og patienten henvises til psykiatrisk  

 hospital/behandlingsinstitution.
Sundhedsstyrelsen skal specielt vedrørende UNGE stofmisbrugere henlede  

 opmærksomheden på, at disse ofte har et blandingsmisbrug.
De væsentligste  

 misbrugsstoffer er indeholdt i de i kapitel I under 1-5 anførte grupper, og  

 man skal specielt pege på sovemidler, benzodiazepiner samt  

 dextropropoxifenpræparater.
 Sundhedsstyrelsen advarer indtrængende imod at ordinere nævnte lægemidler  

 til disse patienter, idet blandingsmisbruget udgør en ikke uvæsentlig fare  

 for indtagelse af dødelig overdosis, ligesom afvænningsfasen fra opiatmisbrug  

 kompliceres.
 Indikationerne for ordination af sovemidler, benzodiazepiner samt  

 dextropropoxifenpræparater til denne patientgruppe er meget få, men findes  

 der trods alt indikation, bør ordinationen ske under streng kontrol og i  

 sådanne mængder, at risikoen for såvel misbrug som videresalg mindskes  

 såmeget som muligt.
4. ORDINATIONER TIL ANDRE END LÆGENS SÆDVANLIGE  

 PATIENTER (HERUNDER VAGTLÆGERS ORDINATIONER) De i kapitel I nævnte lægemidler bør ordentligvis ikke ordineres til  

 personer uden for lægens faste klientel.
 Lægen bør til sådanne personer alene yde den strengt nødvendige lægehjælp  

 på stedet og efter en forudgående undersøgelse.
Gælder der helt ekstraordinære omstændigheder, der nødvendiggør  

 udstedelsen af recept, må der alene ordineres mindste mængde af det  

 pågældende lægemiddel og ordination må først foretages efter, at patienten  

 har oplyst om navn, cpr-nummer og adresse samt legitimeret sig, så vidt  

 muligt med kørekort, ID-kort eller lignende med både billede, navn og  

 cpr-nummer.
Af hensyn til eventuel underretning af sædvanlig læge skal  

 sygesikringsbevis forevises.
III.
REKVIRERING AF AFHÆNGIGHEDSSKABENDE (EUFORISERENDE) LÆGEMIDLER Opmærksomheden henledes på, at der i § 5 i sundhedsstyrelsens  

 bekendtgørelse nr. 585 af 1. december 1977 om rekvirering og udlevering af  

 lægemidler m.v. for en i bekendtgørelsen nærmere anført række af  

 euforiserende lægemidler (svarende til kapitel I, gruppe 1 og 2) er fastsat  

 regler om anvendelse af særligt udformede, nummererede receptblanketter, hvor  

 bl.a. patientens personnummer skal angives.
I bekendtgørelsen er det  

 endvidere fastsat, at telefonordination af lægemidler, der omfattes af gruppe  

 1 og 2, er betinget af, at lægen opgiver sit personnummer.
Ordination af  

 magistrelt ordinerede lægemidler inden for disse grupper må ikke foretages  

 pr. telefon.
 Ordination af de under gruppe 3, 4 og 5 omfattede lægemidler kan fortsat  

 foretages efter de for rekvirering af lægemidler gældende, almindelige  

 regler.
IV.
OPBEVARING AF MEDICIN OG RECEPTER For at forhindre, at personer ved indbrud hos læger skaffer sig selv eller  

 andre afhængighedsskabende lægemidler, henstilles det, at beholdningen af  

 disse lægemidler indskrænkes til det mindst mulige.
Opmærksomheden henledes  

 på bestemmelserne i indenrigsministeriets bekendtgørelse nr. 209 af 5. april  

 1976 om euforiserende stoffer, hvorefter sådanne midler, der omfattes af  

 kapitel I, gruppe 1 og 2 skal opbevares forsvarligt og utilgængeligt for  

 uvedkommende personer.
Disse opbevaringsbestemmelser gælder ikke alene, når  

 beholdningen befinder sig i konsultationslokaler m.v., men også når sådanne  

 lægemidler medtages under sygebesøg.
Tilsvarende forholdsregler skal iagttages ved opbevaring af  

 receptblanketter til lægemidler, der omfattes af § 5 i sundhedsstyrelsens  

 bekendtgørelse af 1. december 1977 om rekvirering og udlevering af lægemidler  

 m.v.
Receptblanketterne skal opbevares omhyggeligt og utilgængeligt for  

 uvedkommende.
Skulle blanketterne trods dette bortkomme, skal  

 sundhedsstyrelsen altid underrettes snarest muligt, f. eks. telefonisk på  

 (01) 14 10 11, afdeling D.
Sundhedsstyrelsen vil herefter foranledige de  

 pågældende receptnumre annulleret og udsende meddelelse herom til landets  

 apoteker.
V.
JOURNALFØRING Hvis en læge som følge af mangelfulde optegnelser ikke kan give  

 fyldestgørende forklaring vedrørende sin ordination af afhængighedsskabende  

 lægemidler, kan dette efter omstændighederne medføre, at de i kapitel VI  

 nævnte sanktioner kommer til anvendelse.
Lægen bør derfor i forbindelse med ordination af de i dette cirkulære  

 nævnte lægemidler føre nøjagtige optegnelser for hver patient over  

 ordinationens tidspunkt, dispenseringsform, mængde og dosering samt eventuel  

 reiterering.
Indikation for stedfunden ordination bør ligeledes nøje  

 optegnes.
VI.
SANKTIONER Hvis en læge ikke følger de i nærværende cirkulære angivne retningslinjer  

 for ordination af afhængighedsskabende lægemidler, og hvis han ikke har  

 vægtige grunde for sin fravigelse og ikke har ført nøje optegnelser over sine  

 ordinationer og i øvrigt taget ethvert rimeligt skridt til at overse  

 ordinationens virkning og uheldige følger, kan det af sundhedsstyrelsen i  

 medfør af lægelovens § 5 a pålægges lægen at føre nøjagtige optegnelser  

 (lister) om disse ordinationer, herunder om ordinationernes tidspunkt, art og  

 mængde, patientens navn og adresse samt indikation for ordinationerne og at  

 indsende disse lister til embedslægeinstitutionen/embedslægen efter nærmere  

 af sundhedsstyrelsen fastsatte bestemmelser.
 Dersom lægen begår væsentlig overtrædelse af pålægget om at føre  

 optegnelser (lister) eller det af optegnelserne fremgår, at han ordinerer  

 afhængighedsskabende lægemidler på uforsvarlig måde, kan sundhedsstyrelsen i  

 henhold til lægelovens § 5 b, stk. 1, fratage ham retten til at ordinere alle  

 eller enkelte grupper af disse stoffer for en tid af fra 1 til 5 år eller  

 indtil videre.
Efter lægelovens § 6, stk. 1, er en læge under udøvelsen af sin gerning  

 forpligtet til at udvise omhu og samvittighedsfuldhed.
Foruden de ovennævnte  

 specielle sanktioner i medfør af lægelovens kapitel I A om  

 afhængighedsskabende stoffer kan påtale fra sundhedsstyrelsen i medfør af  

 lægelovens § 6, jfr. § 17, komme på tale, såfremt lægen ikke ved ordination  

 af afhængighedsskabende lægemidler har udvist omhu og samvittighedsfuldhed.
 Såfremt en læge i forbindelse med ordination af afhængighedsskabende  

 lægemidler gør sig skyldig i grovere eller gentagen forsømmelse eller  

 skødesløshed, kan der blive tale om tiltalerejsning for overtrædelse af  

 lægelovens § 18, som hjemler straf i form af bøde eller hæfte.
VII.
IKRAFTTRÆDEN Nærværende retningslinjer træder i kraft 1. juli 1980.
 Samtidig ophæves sundhedsstyrelsens cirkulære af 1. juli 1956 om  

 bekæmpelse af eufomani, samt følgende cirkulærer og vejledninger m.v.:
Cirkulærskrivelse af 4. juli 1969 om bekæmpelse af eufomani, Vejledning af 14. juli 1972 om ordination af lægemidler til andre end  

 lægens sædvanlige patienter, Cirkulære af 4. september 1972 om anmeldelse af metadonbehandling af  

 stofmisbrugere, Cirkulære af 18. december 1972 om indskrænket brug af amfetamin m.v., Cirkulære af 29. juni 1973 om anmeldelsespligt af metadonbehandling af  

 stofmisbrugere, Skrivelse af 15. august 1973 om metadonbehandling af stofmisbrugere, Cirkulære af 12. december 1975 om anmeldelse af metadonbehandling af  

 stofmisbrugere.
