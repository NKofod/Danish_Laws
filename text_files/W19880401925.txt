 Fundet, at der ikke var tale om almindelig vedligeholdelse af et  

 gammelt drivhus, men om opførelse af en ny tilbygning (udestue), idet der i  

 forbindelse med opførelsen af tilbygningen skete nedbrydning af en af husets  

 ydervægge.
» Byggelovsklage vedrørende ejendommen matr.nr. 22, Lyngby,  

 Hyldevænget 5 I skrivelse af 1. februar 1988 klagede De til Byggestyrelsen over en  

 afgørelse truffet af Københavns amtsråd, hvorefter den på ovennævnte ejendom  

 opførte udestue skal fjernes.
 Det fremgår af sagen, at De købte ejendommen i 1974. Til ejendommen hørte  

 et drivhus på ca. 15 m2 bygget på høj sokkel opad ejendommens sydfacade.  

 Drivhuset er formentlig blevet opført samtidig med ejendommen i 1938.
 I 1982 søgte De kommunen om tilladelse til at erstatte drivhuset med en  

 knap 22 m2 vinterhave, men fik afslag under henvisning til, at den for  

 ejendommen tilladelige bebyggelsesprocent på 25 allerede var overskredet.
De har nu opført en udestue på den eksisterende høje sokkel.
Udestuen er  

 udført efter principperne i Deres oprindelige projekt, men med mindre  

 grundareal.
Lyngby-Taarbæk kommune pålagde Dem ved skrivelse af 2. november 1987 at  

 fjerne udestuen snarest.
Amtsrådet tiltrådte afgørelsen.
I klagen over amtsrådets afgørelse til Byggestyrelsen har De bl.a. gjort  

 gældende at De har foretaget almindelig vedligeholdelse af drivhuset og henviser i  

 den forbindelse til kommunens oplysning pr. telefon om, at blot De ikke  

 udvidede arealet af drivhuset, kunne De foretage almindelig vedligeholdelse,  

 og at De, da det ikke var muligt at istandsætte den oprindelige runde  

 konstruktion, måtte ty til lodrette rammer.
 I den anledning skal Byggestyrelsen udtale følgende:
 Det er Byggestyrelsens opfattelse, at der ikke er tale om almindelig  

 vedligeholdelse af det gamle drivhus, men om opførelse af en ny tilbygning.  

 Man har herved blandt andet lagt vægt på, at udestuen fremtræder som en del  

 af selve huset, idet man i forbindelse med opførelsen af udestuen har  

 nedbrudt en af husets ydervægge.
 Byggestyrelsen finder herefter, at byggeloven finder anvendelse på den  

 opførte tilbygning, jf. herved byggelovens § 2, stk. 1, hvorefter loven bl.a.  

 finder anvendelse ved tilbygning til bebyggelse.
 Efter bestemmelserne i bygningsreglement 1982, kapitel 2.2.3, om beregning  

 af bebyggelsens etageareal skal den opførte tilbygning medregnes i det  

 samlede etageareal, som i forvejen oversteg den for ejendommen fastsatte  

 bebyggelsesprocent på 25.
 Man skal i den forbindelse oplyse, at spørgsmål om størrelsen af  

 bebyggelsesprocenten henhører under Miljøministeriet, Planstyrelsens område.
 Byggestyrelsen kan således henholde sig til Københavns amtsråds afgørelse,  

 og man finder ikke grundlag for at foretage sig yderligere i sagen.
