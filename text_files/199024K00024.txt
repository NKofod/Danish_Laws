Nr BTL 24 Betænkning over Forslag til lov om ændring af lov om beskatning af  

 fortjeneste ved afståelse af aktier m.v. og lov om en realrenteafgift af  

 visse pensionskapitaler m.v. (Beskatning af fortjeneste ved afhændelse af  

 aktietegningsrettigheder (warrants)   

 Nr L 24 1990-91, 2. samling Afgivet af Skatteudvalget Afgivet: 19910524 Udvalget har behandlet lovforslaget i en række møder og har herunder stillet et spørgsmål til skatteministeren, som denne har besvaret dels skriftligt, dels i samråd.
 Spørgsmålet og ministerens svar herpå optrykkes som bilag til  

 betænkningen.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

forkastelse ved 3. behandling.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse uændret.
Pia Gjellerup (S) fmd.
Klaus Hækkerup (S) Anne-Marie Meldgaard (S)  

 Trøjborg (S) Stavad (S) Ove Fich (S) Jes Lunde (SF) Jens Thoft (SF) Bente  

 Juncker (CD) Aagaard (KF) Pernille Sams (KF) Peter Brixtofte (V) nfmd.  

Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Bilag Udvalgets spørgsmål til skatteministeren og dennes svar herpå Spørgsmål:
En virksomhed - et ikke børsnoteret aktieselskab - udsteder en  

 aktietegningsret (warrant) til virksomhedens direktør med ret til at erhverve  

 en aktiepost på 10.000 kr. til kurs 1.000. Denne kurs svarer til aktiernes  

 formueskattepligtige kursværdi opgjort efter reglerne i  

 gave/arveafgiftscirkulæret.
Aktiernes indre værdi kan opgøres til kurs 2.000.  

 Efter at virksomhedens direktør har været i besiddelse af aktietegningsretten  

 i 3 år, udnytter han muligheden for at erhverve aktien til kurs 1.000,  

 hvorefter han omgående videresælger den til aktiens indre værdi til kurs  

 2.000.
 Kan det bekræftes:
 at der opnås en skattefri fortjeneste på 100.000 kr. uden nogen form for  

 egeninvestering eller risiko, eller uden at virksomheden bliver tilført ny  

 ansvarlig kapital.
 at direktøren kun behøver at eje aktien et kort øjeblik.
 at den skitserede mulighed vil kunne benyttes af en lang række unoterede  

 selskaber, hvorved man kan aflønne ledende medarbejdere med betydelige  

 skattefrie beløb.
 at den skitserede fremgangsmåde kan anvendes årligt, således at ledende  

 medarbejdere efter 3 års forløb kan modtage årlige skattefrie aktieavancer  

 uden på noget tidspunkt at investere i aktierne.
 Vil der efter gældende praksis kunne forventes en disdpensation efter  

 ligningslovens § 16 B, stk. 6, såfremt aktien tilbagesælges til det  

 udstedende selskab af direktøren.
 Svar:
 En warrant er en tegningsret, der typisk løber over en årrække, og som  

 giver ret til at tegne en aktiepost i det udstedende selskab til en på  

 forhånd fastlagt tegningskurs.
Hvis den i spørgsmålet omhandlede direktør har erhvervet warranten mod  

 fuldt vederlag, vil den skattemæssige behandling i det hele være ækvivalent  

 med den behandling, der gælder for andre aktionærgrupper.
Hvis direktøren  

 derimod har erhvervet warranten til favørkurs eller vederlagsfrit, beskattes  

 han imidlertid af den dermed forbundne fordel, der opgøres på grundlag af  

 warrantens værdi på tildelingstidspunktet.
Beskatningen sker som løntillæg,  

 dvs. som personlig indkomst.
Herefter behandles warranten efter de  

 almindelige aktieavancebeskatningsregler.
I det foreliggende tilfælde, hvor der er tale om et ikke-børsnoteret  

 selskab, vil opgørelsen af warrantens værdi på tildelingstidspunktet bero på  

 en konkret ligningsmæssig vurdering.
Denne vurdering vil basere sig på et  

 samlet skøn, hvori indgår aktiernes aktuelle markedsværdi på  

 tildelingstidspunktet, som bl.a. afhænger af forventningen til selskabets  

 udviklingstendens.
Rentefordelen ved at udskyde aktieinvesteringen indtil  

 tegningsperiodens udløb vil også kunne indgå i denne vurdering.
Aktier, der erhverves ved udnyttelse af en warrant, anses efter  

 aktieavancebeskatningsloven for anskaffet på tidspunktet for warrantens  

 erhvervelse.
Dette betyder, at fortjeneste på en warrant efter 3 års  

 besiddelsestid som hovedregel vil være skattefri.
Til gengæld vil tab ikke  

 kunne fradrages.
 Direktørens mulighed for i den beskrevne situation at opnå en skattefri  

 kapitalgevinst ved straks at sælge aktierne efter warrantens udnyttelse vil  

 imidlertid afhænge af warrantens værdi på tegningstidspunktet.
 Er aktiernes markedskurs på det nævnte tegningstidspunkt fortsat højere  

 end den i warranten fastsatte tegningskurs, er det rigtigt, at direktøren vil  

 kunne realisere en skattefri avance ved salg af de pågældende aktier.  

 Størrelsen af den skattefri avance vil dog afhænge af den aktuelle  

 kursforskel.
Er aktiernes markedskurs på tegningstidspunktet faldet til under den i  

 warranten fastsatte tegningskurs, vil det med aktiesalget forbundne tab  

 derimod ikke kunne fradrages.
På denne baggrund vil direktøren næppe udnytte  

 den af ham erhvervede warrant, hvilket betyder, at han påføres et tab  

 svarende enten til det for warranten eventuelt erlagte vederlag eller til  

 beskatningen af fordelen ved eventuelt at have modtaget warranten til  

 favørkurs eller vederlagsfrit.
 Jeg kan videre oplyse, at udnyttelse af en tildelt warrant sker ved  

 udvidelse af selskabets aktiekapital.
 Det i spørgsmålet skitserede arrangement vil derfor forudsætte, at  

 virksomheden på tegningstidspunktet får tilført ny ansvarlig aktiekapital  

 svarende til en nominel værdi af 10.000 kr.
 Jeg kan videre oplyse, at aktieavancebeskatningsloven ikke indeholder  

 nogen tidsmæssige begrænsninger for tildeling af warrants.
 Jeg kan endelig oplyse, at den i spørgsmålet forudsatte situation, hvor  

 direktøren tilbagesælger aktierne til det udstedende selskab, efter gældende  

 praksis vil være omfattet af dispensationsbestemmelsen i ligningslovens § 16  

 B, stk. 6, såfremt den pågældende er uden væsentlig aktionærindflydelse i det  

 respektive selskab.
