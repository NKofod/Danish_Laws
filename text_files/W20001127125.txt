Kendelse fra Pressenævnet i sag nr.  

 48/2000 [K] har klaget til Pressenævnet over, at Jyske  

 Vestkysten ikke har bragt et genmæle i anledning af en notits og en  

 artikel bragt i bladet den 13. april 2000.
 Det fremgår af notitsen, der blev bragt på  

 forsiden af Jyske Vestkysten den 13. april 2000 med overskriften  

"Dømt fik rabat", at:
"En byggedirektør fra Aabenraa, dømt for  

 bedrageri og dokumentfalsk, fik en stor nedsættelse af straffen i  

 Vestre Landsret i går.
Han slipper nu med betinget fængsel." Af artiklen bragt i JyskeVestkysten samme dag med  

 overskriften "Bedrageridømt direktør fik nedsat  

 straffen" fremgår bl.a., at:
 "En seks år lang sag om bedrageri i millionklassen  

 og omfattende dokumentfalsk fik i går sin afslutning i Vestre Landsret  

 i Sønderborg.
En nu 45-årig byggedirektør fra Aabenraa har  

 siden 1994 været under anklage for bedrageri, og han blev i december  

 1998 dømt ved byretten i Aabenraa.
Her fik han halvandet års  

 fængsel, hvoraf de tre måneder blev gjort betinget.
 Den dom ankede han til landsretten, og det viste sig at  

 være det værd, selv om det forlængede sagen med yderligere  

 et år og fire måneder.
 Efter knap to ugers sagsbehandling afsagde landsretten i  

 går dom, og den blev væsentlig forskellig fra byretsdommen.
Betinget dom Den 45-årige byggedirektør slipper nu med  

 seks måneders betinget fængsel med en prøvetid på et  

 år.
Dommen er gjort betinget af, at den 45-årige ikke begår  

 nye strafbare forhold, at han underlægger sig tilsyn af  

 Kriminalforsorgen, og at han udfører 120 timers ulønnet  

 samfundstjeneste.
En væsentlig årsag til, at straffen blev  

 så meget nedsat er, at sagen har strakt sig over så mange  

 år, og har været en stor personlig belastning for den  

 45-årige." Klageren har anført, at bladet i 1995 oplyste, at  

 klageren var sigtet for skyldnersvig til syv millioner.
Efter 5 års  

 sigtelse er klageren nu blevet fuldstændig frikendt i landsretten for  

 skyldnersvig.
Det er derfor ikke korrekt, når bladet nu oplyser, at han  

 alene har fået nedsat straffen.
Bladet burde have oplyst, at han var  

 blevet frifundet for skyldnersvig i landsretten.
Landsrettens dom, der blev  

 afsagt den 12. april 2000, frikendte således klageren for samtlige  

 anklagepunkter fra anklageskriftet fra 1995. De forhold, som landsretten  

 dømte klageren for, var efterfølgende familierelaterede  

 forhold, som intet havde med skyldnersvig at gøre.
Klageren har endvidere anført, at den eneste grund  

 til, at han blev dømt i byretten var, at politiet havde skjult og  

 tilbageholdt bevismateriale, samt at dommeren i byretten ifølge  

 landsrettens mundtlige udsagn var inhabil.
Bladet har således bragt  

 forkerte oplysninger om klageren, og han kræver på denne  

 baggrund, at bladet indrykker følgende genmæle:
 "Byggedirektør frikendt for skyldnersvig i  

 Landsretten.
Direktøren for det konkursramte byggefirma KOMFORT  

 HUSE ÅBENRÅ APS, der har været sigtet af kriminalpolitiet i  

 Åbenrå og told skat --- Sønderborg i nu næsten 5  

 år.
Direktøren har været sigtet for skyldnersvig til syv  

 millioner.
Direktøren blev dømt i byretten, da politiet skjulte  

 og tilbageholdte bevismaterialer som kunne bevise direktørens uskyld.  

 Statsadvokaten i Sønderborg blev ved kendelse afsagt af landsretten  

 pålagt at give direktøren adgang til bevismaterialerne som kunne  

 pure frikende ham i landsretten på domhuset i Sønderborg den 12.  

 april 2000.
Direktøren har haft et ikke uvæsentligt  

 driftstab i de fem lange år sigtelserne har stået på.  

 Hvorfor det offentlige må vente et større erstatningskrav fra  

 byggedirektøren og dennes firmaer." Klageren har til brug for sagens behandling fremlagt  

 anklageskrift af 27. april 1998 fra Politimesteren i Gråsten, dom af 2.  

 december 1998 fra retten i Aabenraa samt dom af 12. april 2000 fra Vestre  

 Landsret.
Indklagede har anført, at klageren blev dømt  

 for bedrageri ved byretten i Aabenraa i december 1998, hvor straffen blev  

 fastsat til halvandet års fængsel.
Indklagede er ikke bekendt  

 med, at landsretten har ændret på skyldsspørgsmålet.  

 Indklagede er udelukkende bekendt med, at landsretten har vurderet  

 strafudmålingen sådan, som det er refereret i bladet.
Indklagede har afvist at bringe klagerens genmæle,  

 da klageren fik nedsat straffen blandt andet på grund af  

 forældelse.
Dertil kommer, at klagerens genmæle ikke opfylder  

 betingelserne for et sådant.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Kaare R.  

 Skou og Kirsten Dyregaard.
 Pressenævnet udtaler:
Klageren omtales i bladet under overskrifterne  

 "Dømt fik rabat", og "Bedrageridømt direktør fik nedsat  

 straffen", og det oplyses, at klageren i december 1998 blev idømt  

 halvandet års fængsel for bedrageri ved byretten i Aabenraa,  

 hvoraf de tre måneder blev gjort betinget, samt at landsretten nu har  

 nedsat straffen til seks måneders betinget fængsel.
Det oplyses  

 endvidere, at en væsentlig årsag til, at straffen blev så  

 meget nedsat var, at sagen havde strakt sig over så mange år, og  

 at den havde været en stor belastning for den 45-årige.
 Det fremgår af Vestre Landsrets dom afsagt den 12.  

 april 2000, at klageren er frifundet i alle forhold vedrørende  

 skyldnersvig, hvorimod han på samme måde som ved retten i  

 Aabenraa er dømt for bl.a. dokumentfalsk og bedrageri.
Da det ikke fremgik af bladets reportage, at klageren blev  

 frifundet for skyldnersvig, har klageren krav på at få bragt et  

 genmæle.
Pressenævnet bemærker i denne forbindelse, at det  

 genmæle, som klageren har formuleret, ikke er begrænset til  

 nødvendige faktiske oplysninger, jf. medieansvarslovens § 38, og at  

 klageren derfor må omformulere genmælet i overensstemmelse med  

 Vestre Landsrets dom.
 Afsagt den 24. maj 2000.
