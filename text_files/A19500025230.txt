 VI FREDERIK DEN NIENDE, af Guds nåde konge til Danmark, de  

 Venders og Goters, hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Rigsdagen har vedtaget og Vi ved Vort  

 samtykke stadfæstet følgende lov:
§ 1 Dansk indfødsret erhverves ved fødselen af 1. ægtebarn, hvis fader er dansk, 2. her i riget født ægtebarn, hvis moder er dansk,  

 såfremt faderen ikke har statsborgerret i noget land, eller såfremt barnet  

 ikke ved fødselen erhverver faderens statsborgerret, 3. barn udenfor ægteskab, hvis moder er dansk.
 Hittebarn, som bliver fundet her i riget, anses, indtil andet oplyses, som  

 havende dansk indfødsret.
§ 2 Har dansk mand og fremmed kvinde børn sammen, inden de indgår ægteskab,  

 erhverver børnene ved forældrenes ægteskab dansk indfødsret, forsåvidt de er  

 ugifte og under 18 år.
§ 3 Udlænding, som er født her i riget, og som vedblivende har haft sin bopæl  

 her, erhverver dansk indfødsret ved efter det fyldte 21. år, men inden det  

 fyldte 23. år overfor overøvrigheden (i København magistraten) at afgive  

 skriftlig erklæring herom.
Har han ikke statsborgerret i noget land, eller  

 godtgør han, at han vil miste sin fremmede statsborgerret ved at erhverve  

 dansk indfødsret, kan erklæringen afgives allerede efter det fyldte 18. år.
Er riget i krig, kan borger i en fjentlig stat ikke erhverve indfødsret i  

 medfør af denne paragraf.
Det samme gælder den, der ikke har statsborgerret i  

 nogen stat, men senest har været statsborger i en fjendtlig stat.
§ 4 Har nogen, som ved fødselen har erhvervet dansk indfødsret, og som har  

 boet her i riget indtil det fyldte 18. år, mistet indfødsretten, generhverver  

 han, såfremt han har boet her i de sidste 2 år, indfødsretten ved overfor  

 overøvrigheden (i København magistraten) at afgive skriftlig erklæring herom.  

 Er han statsborger i et andet land, kan erklæringen dog kun afgives, såfremt  

 han godtgør, at han derved mister den fremmede statsborgerret.
§ 5 Erhverver en mand indfødsret i medfør af §§ 3 eller 4, tilkommer  

 indfødsretten også hans her i riget bosatte ugifte ægtebarn under 18 år.  

 Dette gælder dog ikke barn, som efter opløsning af forældrenes ægteskab eller  

 deres separation er undergivet moderens forældremyndighed.
Reglen i stk. 1, 1. punktum, finder tilsvarende anvendelse i forholdet 1. mellem en kvinde og hendes barn udenfor ægteskab,  

 medmindre forældremyndigheden over barnet er tillagt dets udenlandske fader, 2. mellem en enke og hendes ægtebarn, 3. mellem en kvinde og hendes ægtebarn, såfremt hendes  

 ægteskab er opløst, eller hun er separeret og forældremyndigheden over barnet  

 er tillagt hende.
§ 6 Indfødsret kan erhverves ved naturalisation i henhold til grundloven.
 Har den, der naturaliseres, børn, finder reglerne i § 5 tilsvarende  

 anvendelse, medmindre andet i det enkelte tilfælde fastsættes.
§ 7 Dansk indfødsret fortabes af 1. den, som erhverver fremmed statsborgerret efter  

 ansøgning eller udtrykkeligt samtykke, 2. den, som erhverver fremmed statsborgerret ved at  

 indtræde i offentlig tjeneste i et andet land, 3. ugift barn under 18 år, som bliver fremmed  

 statsborger derved, at en af dets forældre, som har forældremyndigheden eller  

 del i denne, erhverver fremmed statsborgerret på den foran under nr. 1 eller  

 2 angivne måde, medmindre den anden af dets forældre vedbliver at være dansk  

 og ligeledes har del i forældremyndigheden, 4. ugift barn under 18 år, som bliver fremmed  

 statsborger derved, at dets forældre indgår ægteskab med hinanden.
Bor barnet  

 her i riget, indtræder tabet dog kun, når det inden det fyldte 18 år flytter  

 ud af riget og da har statsborgerret i et andet land.
§ 8 Den, der er født i udlandet og aldrig har boet her i riget og ejheller har  

 opholdt sig her under forhold, der tyder på samhørighed med Danmark, taber  

 sin danske indfødsret ved det fyldte 22. år.
Det kan dog efter ansøgning,  

 indgivet inden dette tidspunkt, ved kongelig resolution tillades, at  

 indfødsretten bevares.
 Taber nogen sin indfødsret efter denne paragraf, taber også hans barn  

 indfødsretten, hvis det har erhvervet den gennem ham.
§ 9 Den, som er eller ønsker at blive fremmed statsborger, kan ved kongelig  

 resolution løses fra sit statsborgerlige forhold til Danmark.
Løsningen sker  

 i det sidste tilfælde på betingelse af, at ansøgeren inden en vis frist  

 bliver statsborger i et andet land.
§ 10 Kongen kan efter overenskomst med Finland, Island, Norge og Sverige  

 fastsætte, at en eller flere af bestemmelserne under A-C skal finde  

 anvendelse.
Udtrykket aftaleland i denne paragraf omfatter den eller de  

 stater, med hvilke sådan overenskomst er sluttet.
 A.
 Ved anvendelsen af § 1, stk. 1, nr. 2, og § 3 ligestilles fødsel i  

 aftaleland med fødsel her i riget.
 Ved anvendelsen af §§ 3 og 4 ligestilles bopæl i aftaleland indtil det  

 fyldte 12. år med bopæl her i riget.
 B.
Statsborger i aftaleland, som 1. har erhvervet statsborgerret på anden måde end ved  

 naturalisation, 2. er fyldt 21, men ikke 60 år, 3. har haft fast bopæl her i riget i de sidste 10 år  

 og 4. ikke i løbet af denne tid er dømt til frihedsstraf,  

 arbejdshus, sikkerhedsforvaring eller psykopatforvaring, erhverver dansk indfødsret ved overfor overøvrigheden (i København  

 magistraten) at afgive skriftlig erklæring herom.
Bestemmelserne i § 5 finder  

 tilsvarende anvendelse.
 C.
Den, der har mistet dansk indfødsret og derefter vedblivende har været  

 statsborger i aftaleland, generhverver indfødsretten, når han efter at have  

 taget fast bopæl her i riget overfor overøvrigheden (i København magistraten)  

 afgiver skriftlig erklæring herom.
Bestemmelserne i § 5 finder tilsvarende  

 anvendelse.
§ 11 Erklæringen om erhvervelse af indfødsret i henhold til denne lov kan ikke  

 afgives ved værge eller af forældremyndighedens indehaver.
§ 12 Indenrigsministeren kan give nærmere forskrifter til gennemførelse af  

 denne lov.
 Erklæringen angående forhold, der omfattes af denne lov eller de i henhold  

 til den udfærdigede forskrifter, herunder erklæringer afgivet til brug ved  

 ansøgninger om indfødsret eller om bevis for indfødsret, kan kræves afgivet  

 på tro og love.
§ 13 Barn under 18 år, som ville have haft dansk indfødsret, hvis bestemmelsen  

 i § 1, stk. 1, nr. 2, havde været gældende før lovens ikrafttræden, og som  

 ikke er eller har været statsborger i noget land, erhverver dansk indfødsret.
Ved anvendelsen af § 4 anses den, der har erhvervet dansk indfødsret i  

 medfør af lov nr. 474 af 5. september 1920 om erhvervelse af dansk indfødsret  

 i anledning af de sønderjyske landsdeles indlemmelse i Danmark, jfr. lov nr.  

 247 af 12. juni 1922, som danskfødt.
Bopæl i de sønderjyske landsdele inden  

 den 15. juni 1920 ligestilles med bopæl her i riget.
 En kvinde, som efter den tidligere gældende lovgivning har mistet  

 indfødsret ved at indgå ægteskab med fremmed mand eller ved at erhverve  

 fremmed statsborgerret enten gennem ægteskab eller gennem mandens erhvervelse  

 af fremmed statsborgerret, men som vedblivende ville have bevaret sin danske  

 indfødsret, såfremt denne lov havde været gældende tidligere, generhverver  

 indfødsret ved overfor overøvrigheden (i København magistraten) eller anden  

 af indenrigsministeren bestemt myndighed at afgive skriftlig erklæring herom.  

 Sådan erklæring kan dog ikke gyldigt afgives efter den 31. december 1955.
 For kvinde, der fylder 22 år inden den 1. januar 1954, og som ved  

 opnåelsen af den nævnte alder er eller har været gift, indtræder tab af  

 indfødsret i henhold til § 8, stk. 1, først med udgangen af året 1953.
 Bestemmelserne i §§ 3 og 4 og i nærværende paragrafs stk. 3 finder ikke  

 anvendelse på personer, der omfattes af lov nr. 379 af 12. juli 1946, således  

 som denne er ændret ved lov nr. 528 af 22. december 1947, jfr. lov nr. 518 af  

 22. december 1948, og som ikke ved særlig lov har opnået adgang til at  

 erhverve eller bevare indfødsret uanset bestemmelserne i loven af 12. juli  

 1946. Det samme gælder den, der ville have været omfattet af disse love,  

 såfremt han havde været danskfødt og havde bevaret bopæl her i riget.
 Flytter nogen, der er blevet statsborger i et andet land, men som i  

 henhold til § 5, 2. pkt., i lov nr. 123 af 18. april 1925 har bevaret dansk  

 indfødsret, ud af riget, medfører dette ikke fortabelse af indfødsretten,  

 medmindre vedkommende vedblivende har statsborgerret i et andet land og ville  

 miste eller have mistet indfødsretten efter reglerne i nærværende lovs § 7,  

 hvis de havde været gældende tidligere.
 Iøvrigt kommer bestemmelserne i denne lov til anvendelse, såfremt det  

 forhold, der begrunder erhvervelse eller fortabelse af indfødsret, ligger  

 efter lovens ikrafttræden.
§ 14 Denne lov, der træder i stedet for lov nr. 123 af 18. april 1925 om  

 erhvervelse og fortabelse af indfødsret, gælder for alle dele af den danske  

 stat.
§ 15 Denne lov træder i kraft den 1. januar 1951.
 Hvorefter alle vedkommende sig har at rette.
 GIVET PÅ AMALIENBORG, DEN 27. MAJ 1950.
 Under Vor kongelige hånd og segl.
 FREDERIK R.
(L.S.) /J.
Smørum.
