Skrivelse om FGU-studerendes adgang til støttede ungdomsboliger Der er i gældende love og vejledninger fastsat retningslinjer for, hvem der kan bo i ungdomsboliger, som er opført med offentlig støtte (den berettigede personkreds). Der er i den forbindelse opstået behov for en præcisering.
 Almene ungdomsboliger anvises til unge uddannelsessøgende og andre unge med særligt behov herfor, jf. § 52, stk. 1, i lov om almene boliger m.v.
Selvejende ungdomsboliger, der er omfattet af den tidligere boligbyggerilov, anvises til den samme personkreds.
Hvis disse boliger er opført med offentlig støtte efter de regler, der gjaldt før den 1. januar 1978, anvises de dog kun til unge uddannelsessøgende.
 Unge uddannelsessøgende forstås som unge, der følger en uddannelse, der berettiger til uddannelsesstøtte (SU), samt unge, der går på en erhvervsuddannelse.
 I 2019 startede et nyt forberedende uddannelsestilbud, Forberedende grunduddannelse (FGU). Det kan oplyses, at FGU-studerende tillige må anses for unge uddannelsessøgende, og derved tilhører den berettigede personkreds til støttede ungdomsboliger.
